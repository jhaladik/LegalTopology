Soud: Nejvyšší soud

Spisová značka: 4 Tz 53/2005

Datum rozhodnutí: 13.07.2005

Typ rozhodnutí: Rozsudek




4 Tz 53/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 13. 
července 2005 v senátě složeném z předsedy senátu JUDr. Františka Hrabce a 
soudců  JUDr. Pavla Kučery a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch Mgr. J. K., 
proti usnesení Krajského soudu v Českých Budějovicích ze dne 22. 5. 2003, sp. 
zn. 4 To 370/2003, v trestní věci vedené u Okresního soudu v Českých 
Budějovicích pod sp. zn. 29 T 72/2002 a rozhodl  podle § 268 odst. 2, § 269 
odst. 2 a § 270 odst. 1 tr. ř.  t a k t o :

Usnesením Krajského soudu v Českých Budějovicích ze dne 22. 5. 2003, sp. zn. 4 
To 370/2003,  b y l   p o r u š e n    z á k o n  v ustanoveních § 254 odst. 1, 
§ 256 tr. ř. a v řízení, které mu předcházelo, v ustanoveních § 2 odst. 5, 6 
tr. ř. a § 214 tr. zák., v neprospěch obviněného Mgr. J. K. 

Napadené usnesení   s e   z r u š u j e .  Zrušuje se též rozsudek Okresního 
soudu v Českých Budějovicích ze dne 30. 1. 2003, sp. zn. 29 T 72/2002.      

Zrušují se též všechna další rozhodnutí na zrušená rozhodnutí obsahově 
navazující,  pokud vzhledem ke změně,  k níž došlo zrušením, pozbyla podkladu. 

Okresnímu soudu v Českých Budějovicích se  p ř i k a z u j e , aby věc v 
potřebném rozsahu znovu projednal a rozhodl. 

O d ů v o d n ě n í:  

Obviněný Mgr. J. K. byl odsouzen rozsudkem Okresního soudu v Českých 
Budějovicích ze dne 30. 1. 2003, sp. zn. 29 T 72/2002, pro trestný čin 
zanedbání povinné výživy z nedbalosti podle § 213 odst. 1 tr. zák., jehož se 
dopustil tím, že  

-v době od měsíce ledna 1996 do 4. 6. 1997 v Č. B. neplatil k rukám matky J. 
K., výživné vůči svému nezletilému synovi J. K., ačkoli mu tato povinnost byla 
uložena pravomocným rozsudkem Okresního soudu v Českých Budějovicích ze dne 16. 
9. 1992, č. j. 11 C 46/92 – 20, v částce 600,- Kč  měsíčně splatné vždy do 
každého pátého dne v měsíci předem, a toto výživné k rukám matky J. K. 
neplatil, přestože o takovéto povinnosti platit výživné k jejím rukám vzhledem 
k citovanému rozsudku a předchozímu placení výživného v letech 1992 – 1995 
vědět měl a vzhledem ke svým osobním a majetkovým poměrům výživné platit mohl, 
takže za uvedené období dluží na takto stanoveném výživném částku ve výši 10 
200,- Kč

-že v době od měsíce ledna 1996 do března 2002 v Č. B. neplatil k rukám matky 
J. K., výživné vůči své nezletilé dceři K. K., ačkoli mu tato povinnost byla 
uložena pravomocným rozsudkem Okresního soudu v Českých Budějovicích ze dne 16. 
9. 1992, č. j. 11 C 46/92 – 20, v částce 400,- Kč  měsíčně splatné vždy do 
každého pátého dne v měsíci předem, a toto výživné k rukám matky J. K. 
neplatil, přestože o takovéto povinnosti platit výživné k jejím rukám vzhledem 
k citovanému rozsudku a předchozímu placení výživného v letech 1992 – 1995 
vědět měl a vzhledem ke svým osobním a majetkovým poměrům výživné platit mohl, 
takže za uvedené období dluží na takto stanoveném výživném částku ve výši 30 
000,- Kč

Za to byl obviněný odsouzen k trestu odnětí svobody v trvání 4 měsíců, jehož 
výkon mu byl podmíněně odložen na zkušební dobu v trvání 1 roku.

Proti uvedenému rozsudku si podal obviněný odvolání, o němž rozhodoval ve 
veřejném zasedání Krajský soud v Českých Budějovicích, který je usnesením ze 
dne 22. 5. 2003, sp. zn. 4 To 370/2003, podle § 256 tr. ř., jako nedůvodné 
zamítl. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného Mgr. J. K. proti citovanému 
usnesení Krajského soudu v Českých Budějovicích ze dne 22. 5. 2003, sp. zn. 4 
To 370/2003. Napadeným usnesením byl podle názoru ministra spravedlnosti 
porušen zákon v ustanoveních § 256, § 258 odst. 1 tr. ř. ve vztahu k 
ustanovením § 1, § 2 odst. 5, 6 tr. ř. a v ustanovení § 213 odst. 1 tr. zák. v 
předcházejícím řízení v neprospěch obviněného. 

V odůvodnění svého podání ministr spravedlnosti poukázal na správnost názoru 
nalézacího soudu spočívajícího v tom, že rozsudek, jímž bylo obviněnému uloženo 
přispívat na výživu dětí k rukám jejich matky blíže stanovené částky, pouze 
deklaruje výši výživného,  neboť zákonná povinnost obviněného vyživovat a 
zaopatřovat své děti vyplývá především z ustanovení § 85 zák. o rodině. 
Stěžovatel se však již neztotožnil s dalšími závěry soudů obou stupňů pro 
jejich vnitřní rozpornost. Zdůraznil, že  pokud by se soudy řídily  důsledně 
výše uvedenou deklaratorní povahou rozsudku o výši výživného, právním podkladem 
výroku o vině by nemohl být tento rozsudek, nýbrž prokázané porušení povinnosti 
podle § 85 zák.       o rodině.

Takové porušení povinnosti, které by zakládalo trestní odpovědnost obviněného 
však podle ministra spravedlnosti prokázáno nebylo. Naopak lze z průběhu 
nalézacího řízení  dovodit  finanční podíl obviněného na výchově,  výživě a 
zaopatřování dětí, jenž nelze bagatelizovat pouze na to, že dostál své 
vyživovací povinnosti za období uvedené v obžalobě jen zčásti. V řízení bylo 
především prokázáno výpovědí matky dětí, že obviněný dával podle jejich 
vzájemné dohody z roku 1998 synovi J. po dobu studií částku 4 000,- Kč měsíčně  
a syn od matky již nedostával žádnou finanční částku. Pokud se týká úhrady 
dalších potřeb dětí, obviněný se s nimi po celou inkriminovanou dobu stýkal  a 
bral je často na výlety. Synovi hradil úrazovou pojistku, přispěl mu 10 000,- 
Kč na motocykl, platil mu výdaje spojené s provozem vozidla. Dceři K. 
poskytoval dárky k vánocům, narozeninám, Valentýnu i k dalším příležitostem. 
Dále jí platil zájmové kroužky a od roku 1998 jí dával měsíční kapesné  ve výši 
100,- Kč a v roce 2002 ve výši  200,- Kč. Synovi přispíval na kapesné  v době 
studia na gymnáziu částkou 500,- Kč  měsíčně.      

I když trestní soud posoudil jako předběžnou otázku nezávisle na existujícím 
rozsudku Okresního soudu v Českých Budějovicích přiměřené výživné na nezletilé 
tak, že dceři K. měla náležet v letech 1996 – 1999 částka 1 000,- Kč měsíčně a 
v roce 2001 částka    2 000,- Kč, synovi J. v letech 1996 – 1999 částka 1 500,- 
Kč měsíčně  a částka 2 000,- Kč v roce 2001, aniž vyjádřil, jak posoudil výši 
výživného na syna v roce 2000 a následujících letech, je zřejmé, že obviněný 
výživné na syna J. poskytoval ve značně vyšší částce, a to z toho důvodu, že 
výživné na syna neplnila jeho matka. Přihlédne-li se k nákladům života 
vysokoškolského studenta v Č. B., pak se na částce 4 000,- Kč, jenž byla 
obviněným synovi poskytována, měla v přiměřeném rozsahu podílet i J. K., která 
tak nečinila. Mohla tudíž takto ušetřené peníze  bez problémů  poskytnout na 
výživu dcery K., což pravděpodobně také činila, neboť až do podání trestního 
oznámení počátkem roku 2002, kde konstatovala svou finanční nouzi, požadavek na 
zvýšení výživného nevznesla. 

Podle názoru ministra spravedlnosti není pochyb o tom, že obviněný na dobu  
stanovenou ve výroku rozsudku  nalézacího soudu nemůže doložit doklady svědčící 
o tom, že měsíčně  platil stanovené výživné  ve výši 600,- Kč a 400,- Kč na své 
děti odděleně k rukám matky J. K. Bylo však zjištěno, že obviněný požadavky 
ustanovení § 85 odst. 1 zák. o rodině splnil, protože je  jinak zaopatřoval 
podle svých schopností, možností a majetkových poměrů a staral se i to, aby se 
obě děti podílely na jeho životní úrovni.  Proto se obviněný nemohl dopustit 
trestného činu zanedbání povinné výživy podle § 213 odst. 1 tr. zák. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Českých Budějovicích ze dne 22. 5. 2003, sp. zn. 4 To 370/2003, byl porušen 
zákon v  neprospěch obviněného Mgr. J. K. v ustanoveních § 256, § 258 odst. 1 
tr. ř. ve vztahu k ustanovením § 1, § 2 odst. 5, 6 tr. ř. a v ustanovení § 213 
odst. 1 tr. zák. v předcházejícím řízení. Dále navrhl, aby Nejvyšší soud podle 
§ 269 odst. 2 tr. ř. napadené usnesení zrušil, jakož i všechna další rozhodnutí 
na ně obsahově navazující, pokud vzhledem ke změně, k níž dojde zrušením,  
pozbudou podkladu, a aby bylo dále postupováno podle § 270 odst. 1 tr. ř.   

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Z odůvodnění rozsudku okresního soudu vyplývá, že obviněný a J. K. se v roce 
1992 rozvedli a výše výživného na nezletilé děti byla obviněnému stanovena ve 
výši 600,- Kč měsíčně na syna a 400,- Kč měsíčně na dceru, jenž měl platit k 
rukám jejich matky.  Provedeným dokazováním bylo prokázáno, že předmětné 
výživné nebylo v době uvedené ve výroku rozsudku k rukám matky placeno. K 
tomuto závěru dospěl soud prvního stupně na základě výpovědi svědkyně J. K. a 
skutečnosti, že obviněný nedoložil doklady o placení výživného za předmětné 
období. Ani svědek K.  mladší nikdy neviděl obviněného výživné platit. 
Neplacení výživného v podobě a způsobem jaký určil soud v zásadě vyplývá i ze 
samotné výpovědi obviněného, který se hájil tím, že na konci roku 1995 poskytl 
J. K. půjčku, kterou mu nevrátila s tím, že tato půjčka byla umořována tak, že 
obviněný po jistou dobu neplatil výživné. Shodně obviněný popisoval situaci u 
půjček z roku 1998 a 2001. Skutečnost, že obviněný půjčoval J. K. peníze však v 
provedeném hlavním líčení prokázána nebyla. Nebylo možné rovněž přehlédnout 
výpověď svědkyně H. P., která uvedla, že při podání žádosti J. K.  o zvýšení 
výživného jí jmenovaná sdělila, že výživné již delší dobu placeno není. Na 
uvedených skutkových zjištěních nemůže nic změnit ani okolnost, že si J. K. 
požádala o zvýšení výživného až v lednu roku 2002, ani námitka obviněného, že 
trestní oznámení svědkyně je výrazem msty za svědectví, které obviněný učinil 
před soudem v civilní věci, v níž byla J. K. žalována.

Soud prvního stupně učinil další závěr o tom, že poskytnutí půjček obviněným J. 
K. nebylo prokázáno, a že ani opačné zjištění by obviněného nemohlo vyvinit. To 
proto, že výživné je určeno k zajištění výchovy a výživy oprávněných osob, 
které mělo být hrazeno k rukám jejich matky. Ze své povahy je výživné na 
nezletilé děti vůči dalším případným pohledávkám nezapočitatelné podle § 97 
odst. 3 zák. o rodině. Navíc nelze přehlédnout, že výživné pro nezletilé dítě 
je právem dítěte, přičemž jeho rodič, který ho má svěřené do výchovy, je pouze 
osobou oprávněnou s těmito penězi ve prospěch dítěte disponovat. Ani z tohoto 
důvodu tudíž nemohl obviněný započítat svoji pohledávku vůči J. K.  na výživné 
pro své nezletilé děti (viz ustanovení § 580 obč. zák.). Nutno připustit, že v 
tomto směru mohl obviněný jednat v omylu spočívajícím v tom, že považoval shora 
uvedené započtení za možné. Potom nutno konstatovat, že by se na straně 
obviněného jednalo o omyl právní spočívající v mylném výkladu ustanovení § 580 
obč. zák., jenž by bylo nutno hodnotit jako negativní omyl o mimotrestních 
normách, který se z právního hlediska posuzuje podle zásad o negativním 
skutkovém omylu. Ovšem ani tento závěr by nevyloučil odpovědnost obviněného  za 
trestný čin spáchaný z nevědomé nedbalosti, přičemž trestný čin zanedbání 
povinné výživy podle § 213 tr. zák. je možné spáchat i z nedbalosti. Navíc 
nutno uvést, že zákonná povinnost vyživovat nebo zaopatřovat jiného je 
normativním znakem skutkové podstaty trestného činu zanedbání povinné výživy 
podle § 213 odst. 1 tr. zák. a právní omyl pachatele o výkladu takovéto normy 
je třeba posuzovat podle zásad o skutkovém omylu. I v tomto případě by byl 
obviněný odpovědný za své protiprávní  jednání, neboť i v tomto ohledu by 
naplňoval subjektivní stránku trestného činu ve formě nevědomé nedbalosti.   

Dalším hlediskem, kterým se okresní soud zabýval, byla otázka rozsahu, resp. 
povinnosti obviněného vyživovat nezletilé děti. Tato povinnost obviněného 
spočívala nejen v poskytování peněžitého plnění, ale rovněž v povinnosti tyto 
zaopatřovat v naturální formě, tedy ve fakticky poskytované péči nebo jiném 
opatřování dalších prostředků potřebných pro všestranný rozvoj. Pokud bylo 
obviněnému soudně stanoveno platit měsíčně na obě děti k rukám matky, 
nezbavovalo to obviněného povinnosti nezletilé dále zaopatřovat. Jestliže se 
obviněný hájil tím, že svým dětem není nic dlužen, že se o ně staral, 
financoval jejich aktivity,  poskytoval jim dárky, bral je s sebou na dovolené 
a výlety, které platil, soud se s tímto tvrzením do jisté míry ztotožnil, 
současně však dodal, že uvedeným jednáním obviněného veškeré potřeby dětí zcela 
jistě vyčerpány nebyly, neboť tyto potřebovaly především živit a šatit. Soud 
konstatoval, že za neplnění vyživovací povinnosti se považuje i takové jednání 
pachatele, kdy se oprávněné osobě nedostane vše, co je obsahem vyživovací 
povinnosti. Stejně tak půjde o neplnění vyživovací povinnosti, pokud není tato 
povinnost plněna v rozsahu určeném podle § 96 odst. 1 zák. o rodině. Vzhledem k 
tomuto zákonnému ustanovení a ke zjištěným skutečnostem ohledně možností a 
majetkových poměrů obviněného bylo nepochybné, že pouze ta plnění, která 
obviněný svým nezletilým dětem poskytl, rozsah jeho povinnosti vyživovat a 
zaopatřovat oprávněné osoby nevyčerpávaly. Pokud obviněný uváděl, že s matkou 
dětí uzavřel dohodu o tom, že syna bude na studiích vyživovat on, nezbavovalo 
jej to povinnosti hradit výživné na jejich dceru K. v rozsahu odpovídajícímu 
ustanovení § 96 odst. 1 zák. o rodině.

Při rozhodování o vině okresní soud též samostatně posoudil rozsah vyživovací 
povinnosti obviněného ve smyslu ustanovení § 9 tr. ř. a dospěl k závěru, že v 
letech 1996 – 99 měla být placena částka 1 000,- Kč na dceru K. a částka 1 
500,- Kč na syna J. V roce 2000 se mělo jednat o částku 1 500,- Kč a v roce 
2001 minimálně  o částku 2 000,- Kč na dceru K. Z takového rozsahu vyživovací 
povinnosti je zřejmé, že plněním, které obviněný svým dětem prokazatelně 
poskytl, jeho vyživovací povinnost, resp. povinnost zaopatřovat děti, vyčerpána 
nebyla. Soud byl toho názoru, že z části nad rozsah civilním soudem stanoveného 
výživného ve výši 600,- Kč na syna a 400,- Kč na dceru obviněný své povinnosti 
zaopatřovat vyživované osoby dostál. Financováním některých aktivit svých dětí 
však obviněný nesplnil tu část svých povinností, jež mu byla stanovena soudem, 
a to platit výživné k rukám matky, která měla oprávněné osoby svěřeny do péče a 
jež byla oprávněna s těmito finančními prostředky disponovat v zájmu uspokojení 
odůvodněných potřeb dětí. V této souvislosti nalézací soud poukázal na 
rozhodnutí č. 17 z roku 1997 Sb. rozh. tr., podle něhož nelze považovat za 
výživné příležitostná plnění v době styku dětí s otcem, jenž mají povahu dárků 
či jiných obdobných plnění nesměřujících k uspokojení odůvodněných potřeb 
nezletilých dětí.      

                                                              	

Odvolací soud se pak v odůvodnění svého usnesení zcela ztotožnil se závěry 
nalézacího soudu a na jejich podporu dodal, že obviněný na počátku hlavního 
líčení  připustil, že výživné ve výši, jak mu bylo určeno, nejméně od počátku 
roku 1996 na své dvě tehdy ještě obě nezletilé děti neplatil. Obviněný nemohl 
dluh z půjčky, který mu nebyl splácen  kompenzovat neplacením pravidelných 
měsíčních dávek výživného,  jenž měl poskytnout k rukám  bývalé manželky. To 
proto, že výživné na nezletilé děti je příspěvkem jednoho z rodičů, který 
opustil společnou domácnost, na výživu, ošacení  a uspokojování dalších potřeb 
dětí po dobu, kdy nemají vlastní příjem  a jsou v péči druhého z rodičů. Jde 
tedy o částky určené dětem prostřednictvím toho, kdo pro ně zajišťuje 
každodenní životní potřeby. Proto nemohou zásadně podléhat režimu běžnému v 
závazkových vztazích, což ostatně dostatečně vyjadřuje ustanovení § 97 odst. 1 
zák. o rodině. Smyslem zákonné úpravy vyživovací povinnosti obou rodičů vůči 
jejich potomkům je zajištění takové materiální situace, která se pokud možno co 
nejvíce přibližuje situaci, kdy oba rodiče spolu žijí ve společné domácnosti, 
hospodaří společně a společně také zajišťují finanční a osobní péči o své děti. 
Proto nemohla být akceptována obhajoba obviněného, pokud uváděl, že to byl 
především on, kdo se podílel na finančním zajišťování vzdělávacích a zájmových 
aktivit dětí  a umožňoval jim např. zahraniční dovolené.  Jestliže by totiž 
neopustil společnou domácnost, jistě by dopřál svým dětem úměrně ke svému 
příjmu všechny uváděné požitky, které by nepovažoval za nadstandardní, ale 
podílel by se rovněž na uhrazování každodenních potřeb dětí, tedy potravy, 
ošacení a dalších zcela běžných potřeb. V této souvislosti odvolací soud 
zdůraznil, že obviněný prokazatelně po dobu delší jednoho roku na svého syna a 
dokonce po řadu let na svoji dceru nepřispíval určenými měsíčními částkami k 
rukám matky, jenž byla nucena tento nedostatek finančních prostředků 
kompenzovat. I proto nemohla mít dostatek peněz na zajišťování nejrůznějších 
vzdělávacích a sportovních aktivit dětí,  které byly zcela oprávněné. Nutno 
rovněž připomenout, že financování nejrůznějších  zájmových aktivit dcery K.,  
nemohlo být již vzhledem k věku nezletilé rovnoměrně rozvrženo do celého 
kritického období  neplacení výživného, tedy od ledna 1996 do března 2002.     

Nejvyšší soud se podrobně zabýval jednotlivými námitkami ministra 
spravedlnosti, a to zejména pokud jde o posouzení, zda Mgr. J. K. svým 
prokázaným jednáním plnil své vyživovací povinnosti řádně. V této souvislosti 
Nejvyšší soud připomíná, že neplnění vyživovací povinnosti podle   § 213 odst. 
1 tr. zák. znamená, že se oprávněné osobě nedostane všeho, co je obsahem 
vyživovací povinnosti. Samotný pojem výživného není zákonem definován, ale 
podle soudní praxe se pojmem výživného pro dítě rozumí uspokojování všech 
životních potřeb pro všestranný rozvoj dítěte po stránce fyzické a duševní, 
jenž může být poskytováno naturálně v poskytování bydlení, v osobní péči o 
oprávněnou osobu, apod., nebo může být plněno placením pravidelných měsíčních 
částek. 

S obecnou námitkou stěžovatele spočívající v tom, že sice obviněný k rukám 
matky předmětné částky neplnil, ale tuto povinnost dostatečně kompenzoval jiným 
způsobem tak, že v konečném důsledku požadavky vyplývající z ustanovení § 85 
odst. 1 zák. o rodině naplňoval, se Nejvyšší soud nemohl zcela ztotožnit.   

Obhajoba obviněného v tomto směru vycházela z toho, že obviněný půjčoval bývalé 
manželce J. K. peníze, s jejichž vracením měla problémy. Situaci obviněný řešil 
podle své výpovědi tak, že jí přestal posílat finanční prostředky na výživné. 
Přitom s dětmi pravidelně trávil volný čas, bral je na výlety, dovolené, dával 
jim kapesné, dárky k vánocům, narozeninám i jiným příležitostem a podílel se na 
financování zájmových aktivit své dcery. 

Nejvyšší soud souhlasí se závěry soudů obou stupňů, pokud zdůrazňují 
nepřípustnost započtení výživného pro nezletilé děti na půjčky, které byly 
poskytnuty povinným rodičem  rodiči, k jehož rukám mělo být výživné placeno, 
pro rozpor se zákonem o rodině, a v tomto směru zcela v podrobnostech odkazuje 
na odůvodnění, které je k této problematice obsaženo v jejich rozhodnutích 
vydaných v předchozím řízení. 

Z rozsudku prvostupňového soudu ale vyplývá, že obviněný byl odsouzen i za 
neplnění vyživovací povinnosti pro svého tehdy ještě nezletilého syna k rukám 
jeho matky, a to za období od ledna 1996 do 4. 6. 1997, kdy obviněný výživné k 
rukám matky neplnil, což zdůvodňoval nesplacenou půjčkou, kterou měl údajně 
poskytnout jeho matce. Za tuto dobu měl dluh obviněného na výživném činit 
částku 10 200,- Kč. Z provedeného dokazování v hlavním líčení ovšem vyplynulo, 
že syn obviněného nabyl dne 5. 6. 1997 zletilosti, téhož roku odmaturoval a 
započal studovat vysokou školu, v jejímž studiu pokračoval i v době hlavního 
líčení. Od roku 1998 bydlel u obviněného. Tehdy rodiče J. K. ml. řešili otázku 
jeho finančního zabezpečení na studiích, a proto se dohodli, že oba budou 
synovi přispívat na studia, a to každý částkou 2 000,- Kč měsíčně. J. K. podle 
výpovědi svého syna ovšem tomuto závazku nedostála, a tak obviněný Mgr. K. dále 
synovi poskytoval celou částku 4 000,- Kč měsíčně sám. Navíc bylo zjištěno, že  
J. K. ml. dostal od obviněného počítač v ceně cca 20 000,- Kč a dále mu 
obviněný uhradil zájezd do USA v ceně 36 000,- Kč. Obviněný pravidelně synovi 
hradil opravy auta, platil mu na auto pojištění, občas mu dával i další peníze 
na oblečení. Kromě tohoto dostával syn obviněného od otce i další věci, jako 
dárky k narozeninám, vánocům, apod. 

Podle Nejvyššího soudu tedy lze vyslovit závěr, že obviněný svého syna po 
nabytí zletilosti vyživoval více než dostatečně. Plněním ve prospěch syna 
částkou 4 000,- Kč měsíčně od roku 1998 tak obviněný do hlavního líčení 
konaného v době od 10. 9. 2002 do 30. 1. 2003 několikanásobně přeplatil dluh na 
výživném, ke kterému byl zavázán rozsudkem Okresního soudu v Českých 
Budějovicích ze dne ze dne 16. 9. 1992, sp. zn. 11 C 46/92, jakož i dluh na 
výživném vypočítaný na základě výše výživného stanoveného v rámci prejudiciální 
otázky v trestním řízení, tj. částku 1 500,- Kč měsíčně v letech 1996 – 1999. 
(V roce 1998 měl tedy obviněný zaplatit částku 18 000,- Kč, ale zaplatil částku 
48 000,- Kč, v roce 1999 měl obviněný zaplatit částku 18 000,- Kč, ale zaplatil 
částku 48 000,- Kč, atd. až do roku 2002). Tím zákonitě musel již v těchto 
zmiňovaných letech uhradit dluh na výživném ve výši 10 200,- Kč podle 
rozhodnutí civilního soudu, resp. dluh ve výši 25 500,- Kč vypočítaný podle 
výše výživného stanoveného v trestním řízení pro období let 1996 - 1997, neboť 
synovi v letech 1998 a 1999 uhradil o 40 000,- Kč více, než posoudil okresní 
soud v rámci prejudiciální otázky jako přiměřené výživné.     

S ohledem na skutečnost, že obviněný prokazatelně v následujících letech, kdy 
již byl syn J. zletilý, poskytoval synovi jak v naturální podobě (bydlení), tak 
zejména v peněžní formě výživné, jež převyšovalo jeho zákonnou povinnost, bylo 
třeba zabývat se aplikací  ustanovení § 214 tr. zák. o účinné lítosti vzhledem 
k trestnému činu zanedbání povinné výživy. Jestliže se orgán činný v trestním 
řízení v otázce výše výživného odchýlil od občanskoprávního soudního 
rozhodnutí, byly jeho závěry rozhodné i pro aplikaci ustanovení  § 214 tr. zák. 
o účinné lítosti. Podle tohoto zákonného ustanovení trestnost zanedbání povinné 
výživy zaniká, jestliže trestný čin neměl trvale nepříznivých následků a 
pachatel svou povinnost dodatečně splnil dříve, než soud prvního stupně počal 
vyhlašovat rozsudek. Trvale nepříznivými následky je pak třeba rozumět takové 
následky, které již nelze odstranit nebo napravit dodatečným splněním 
vyživovací povinnosti, jako např. následky na tělesném či duševním zdraví 
oprávněné osoby, nebo např. nemožnost věnovat se přípravě na povolání nebo 
zaměstnání, pro něž měla oprávněná osoba předpoklady, nemožnost získání 
potřebné odborné kvalifikace, nemožnost studia, apod. K žádným takovým 
následkům však u J. K. ml. nedošlo, naopak jmenovaný úspěšně složil maturitu a 
nastoupil studia na vysoké škole se sportovním zaměřením.

Jestliže tedy bylo provedeným dokazováním prokázáno, že obviněný Mgr. K. dluh 
na výživném dodatečným plněním splatil přímo J. K. ml., mělo být zároveň 
konstatováno, že trestnost jednání obviněného spočívající v zanedbání povinné 
výživy ve vztahu k tomuto dítěti obviněného zanikla, k čemuž mělo být 
přihlédnuto z úřední povinnosti. Soudy obou stupňů se však tímto aspektem 
jednání obviněného nezabývaly  a omezily se pouze na závěr, že dlužné výživné 
nebylo plněno k rukám matky. Soudy však nevzaly v úvahu, že obviněný nabyl dne 
5. 6. 1997 zletilosti a tudíž bylo nadále nutné plnit, a to i výživné, jež bylo 
splatné ještě za doby nezletilosti oprávněné osoby, přímo této oprávněné osobě, 
tedy J. K. ml. (srov. stanovisko Nejvyššího soudu ČSSR Cpj 289/82 a rozhodnutí 
č. 18 z roku 1975 Sb. rozh. civ.). V tomto ohledu tedy jak soud prvního stupně, 
tak odvolací soud nedostatečně zhodnotily provedené důkazy a zjištěný skutkový 
stav neposoudily v souladu s platnou právní úpravou.    

Ve vztahu ke stále nezletilé dceři obviněného K. považuje Nejvyšší soud za 
potřebné konstatovat, že je sice možno připustit plnění vyživovací povinnosti 
rodiče k nezletilému dítěti v naturální podobě i přesto, že s tímto dítětem 
nežije povinný ve společné domácnosti, ale pouze pod podmínkou, že takovýmto  
plněním jsou plně a včas kryty odůvodněné potřeby nezletilého dítěte. Obecně 
lze tuto podmínku ovšem problematicky plnit v případech, kdy rodiče nezletilého 
dítěte nežijí spolu, a proto soud stanovuje rozsah jejich vyživovací povinnosti 
nebo schvaluje dohodu rodičů o výši výživného. V konkrétním případě bylo 
výživné na obě tehdy nezletilé děti stanoveno dohodou rodičů schválenou 
rozsudkem Okresního soudu v Českých Budějovicích ze dne 16. 9. 1992, sp. zn. 11 
C 46/92, ve výši 600,- Kč na syna a 400,- Kč na dceru. K následnému zvýšení 
výživného již jen na stále nezletilou dceru došlo až  rozsudkem Okresního soudu 
v Českých Budějovicích ze dne 7. 2. 2002, sp. zn. P 358/92, kdy byla schválena 
dohoda rodičů o tom, že se otec zavazuje přispívat na výživu nezletilé dcery 
částkou  2 500,- Kč a že se otec zavazuje uhradit nedoplatek na výživném za 
dobu od 1. 9. 2001 do 7. 2. 2002 ve výši 12 600,- Kč  v pravidelných měsíčních 
splátkách. V trestním řízení pak okresní soud využil svého práva v souladu s 
ustanovením § 9 tr. ř. a  prejudiciální otázku výše výživného si pro účely 
rozhodování o trestní odpovědnosti obviněného posoudil nezávisle na rozsudku 
opatrovnického soudu. Pokud obviněný poukazoval na to, že se dceři K. věnoval a 
poskytoval jí finanční prostředky k nadstandardnímu trávení volného času, 
považuje Nejvyšší soud za nezbytné opětovně zdůraznit, že vzhledem k výše 
uvedenému lze sice naturální plnění vyživovací povinnosti připustit, ovšem 
pouze v případě, že toto plnění kryje odůvodněné potřeby nezletilé a že dluhem 
vzniklým na výživném v jeho peněžité podobě nedojde ke snížení možnosti hradit 
odůvodněné potřeby nezletilé z peněžních prostředků, které jí měly být 
poskytnuty tak, že jí je nemůže uhradit druhý rodič (srov. rozsudek Nejvyššího 
soudu sp. zn. 4 Tz 114/2001). 

Z provedeného dokazování v konkrétním případě vyplynulo, že obviněný bral 
pravidelně dceru na dovolenou,  podílel se  částečně na úhradě jejích volno 
časových aktivit    (viz č. l. 110 spisu), v roce 2001 za ni uhradil podle 
výpovědi matky poplatek v kroužku kreslení, od roku 1998 jí poskytoval kapesné 
v částce 100,- a později 200,- Kč měsíčně a kupoval jí dárky k různým 
příležitostem. Podle výpovědi matky nezletilé J. K. se však obviněný nikdy 
nezajímal o to, zda nezletilá potřebuje takové věci, jako jsou ošacení či boty. 
Podle Nejvyššího soudu tedy nebylo nedůvodné, pokud soudy nižších stupňů 
dospěly k závěru, že obviněný přispíval na úhradu potřeb nezletilé dcery K. 
pouze částečně způsobem, jenž nemůže být považován za úplné a řádné plnění 
vyživovací povinnosti.   

Za výživné tedy správně nalézací soud nepovažoval příležitostná plnění v době 
styku otce s nezletilou, která měla povahu dárků či jiných obdobných plnění 
nesměřujících k uspokojování odůvodněných potřeb nezletilé, jak bylo již 
ostatně judikováno v rozhodnutí  č. 17 z roku 1997 Sb. rozh. tr.     

Ve stížnosti pro porušení zákona bylo dále stěžovatelem poukazováno na 
skutečnost, že obviněný od roku 1998 přispíval zletilému synovi částkou 4 000,- 
Kč, zatímco J. K. mohla hradit potřeby dcery z  peněz, jež vzhledem k platbě 
obviněného nemusela poskytnout svému synovi. Toto prokazatelné plnění synovi 
však nemohlo obviněného ve vztahu k povinnosti hradit výživné nezletilé dceři 
K. vyvinit, jakkoli mohlo být považováno za nadstandardní. Plnění zákonné 
povinnosti vyživovat nebo zaopatřovat konkrétní oprávněnou osobu povinným nelze 
totiž podle stávající rozhodovací  praxe kompenzovat nebo nahradit jakýmkoliv 
plněním v jakékoliv výši adresovaným jiné oprávněné osobě (srov. rozhodnutí 
Nejvyššího soudu  ze dne 30. 5. 2001, sp. zn. 7 Tz 92/2001). 

Bylo tedy plně opodstatněným, pokud obviněný byl uznán vinným skutkem, jímž se 
dopustil trestného činu zanedbání povinné výživy podle § 213 odst. 1 tr. zák. 
vůči své nezletilé dceři K. K., neboť bylo prokázáno, že v inkriminované době 
na výživu své nezletilé dcery v souladu s ustanovením § 85 zákona o rodině, ani 
podle rozsudku Okresního soudu v Českých Budějovicích ze dne 16. 9. 1992, sp. 
zn. 11 C 46/92, řádně nepřispíval. 

S ohledem na všechny výše uvedené skutečnosti Nejvyšší soud podle § 268 odst. 2 
tr. ř. vyslovil, že usnesením Krajského soudu v Českých Budějovicích ze dne 22. 
5. 2003, sp. zn. 4 To 370/2003, byl porušen zákon v ustanoveních § 254 odst. 1 
a § 256 tr. ř. a v řízení, které mu předcházelo, v ustanoveních § 2 odst. 5, 6 
tr. ř. a § 214 tr. zák. v neprospěch obviněného Mgr. J. K. Podle § 269 odst. 2 
tr. ř. bylo napadené usnesení zrušeno, jakož i jemu předcházející rozsudek 
Okresního soudu v Českých Budějovicích ze dne 30. 1. 2003, sp. zn. 29 T 
72/2002, včetně všech dalších rozhodnutí, která na zrušená rozhodnutí obsahově 
navazovala, pokud vzhledem ke změně, k níž došlo zrušením, pozbyla podkladu. 
Protože vydání nového rozhodnutí je podmíněno opětovným zhodnocením provedených 
důkazů, jakož i nově opatřených důkazů minimálně k osobě obviněného, k čemuž je 
primárně kompetentní soud prvního stupně, Nejvyšší soud podle § 270 odst. 1 tr. 
ř.  věc obviněného Mgr. J. K. přikázal Okresnímu soudu v Českých Budějovicích, 
aby ji v intencích tohoto rozsudku v potřebném rozsahu znovu projednal a 
rozhodl. To znamená, že ve věci nařídí nové hlavní líčení a po provedení 
shromážděných důkazů rozhodne o vině obviněného Mgr. K. a o případném 
odpovídajícím trestu. V této souvislosti je třeba připomenout, že pro odstup 
času od spáchaného jednání, s ohledem na následné počínání obviněného Mgr. K., 
týkající se vztahu a přispívání na výživu nezletilé dcery K., což je třeba 
důkazně prověřit, bude nutné aktuálně posoudit materiální stránku předmětného 
trestného činu právě vůči osobě jmenované nezletilé. Protože bylo vysloveno, že 
zákon byl porušen v neprospěch obviněného, nemůže podle § 273 tr. ř. v novém 
řízení dojít ke změně rozhodnutí v jeho neprospěch. Podle § 270 odst. 4 tr. ř. 
je okresní soud vázán právním názorem, který ve věci vyslovil Nejvyšší soud, a 
je povinen provést nařízené procesní úkony.

P o u č e n í :  Proti tomuto rozhodnutí není opravný prostředek přípustný. 

V Brně dne 13. července 2005

Předseda senátu:

JUDr. František H r a b e c   
