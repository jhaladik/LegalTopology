Soud: Nejvyšší soud

Spisová značka: 4 Tz 30/2008

Datum rozhodnutí: 30.04.2008

Typ rozhodnutí: ROZSUDEK




4 Tz 30/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 30. dubna 
2008  v senátě složeném z předsedkyně JUDr. Danuše Novotné a soudců JUDr. 
Františka Hrabce  a prof. JUDr. Pavla Šámala, Ph.D. stížnost pro porušení 
zákona, kterou podal ministr spravedlnosti ve prospěch obviněného J.  B., proti 
rozsudku bývalého Vojenského obvodového soudu v Brně ze dne 26. 11. 1992 sp. 
zn.  1 Rtv 46/1992, a podle § 268 odst. 2, § 269 odst. 2  a  § 271 odst. 1 tr. 
řádu rozhodl   t a k t o :

Pravomocným rozsudkem bývalého Vojenského obvodového soudu  Brno ze dne   26. 
11. 1992 sp. zn. 1 Rtv 46/1992,  a v řízení, které mu předcházelo,  b y 
l               p o r u š e n    z á k o n   v ustanoveních § 1 odst. 1, odst. 
2 zákona č. 119/1990 Sb., o soudní rehabilitaci, ve znění zákona č. 47/1991 
Sb., a § 270 odst. 1 písm. b) tr. zákona ve znění zákona č. 86/1950 Sb. v 
neprospěch obviněnéno J. B.

Napadený rozsudek   s e    z r u š u j e  .

Současně se zrušují všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. řádu se obviněný J. B.,

z p r o š ť u j e

obžaloby pro skutek, že dne 9. října 1950 ve Z., při předávání zbraní nováčkům, 
odmítl převzít pušku a cvičit s ní s odůvodněním, že mu to nedovoluje jeho 
náboženské přesvědčení,

v čemž byl spatřován trestný čin vyhýbání se služební povinnosti podle § 270 
odst. 1 písm. b) tr. zákona ve znění zákona č. 86/1950 Sb.

O d ů v o d n ě n í :

Rozsudkem bývalého Nižšího vojenského soudu  Brno ze dne 2. 11. 1950 č.j. Vt 
194/1950 ve spojení s usnesením bývalého Vyššího vojenského soudu v Trenčíně ze 
dne 1. 2. 1951 sp. zn. Vto 91/1951, a rozsudkem bývalého Nejvyššího vojenského 
soudu v Praze ze dne 28. 8. 1951 sp. zn. Pz 202/1951, byl J. B. uznán vinným 
pokusem trestného činu vyhýbání se služební povinnosti podle § 5, § 270 odst. 1 
písm. b) tr. zákona ve znění zákona č. 86/1950 Sb. v souběhu s trestným činem 
neuposlechnutí rozkazu podle § 278 odst. 3 písm. b)  tr. zákona ve znění zákona 
č. 86/1950 Sb., a byl odsouzen k nepodmíněnému trestu odnětí svobody v trvání 
čtrnácti měsíců. Podle rozsudku se trestných činů  dopustil tím, že dne 9. 10. 
1950 ve Z. při předávání zbraní nováčkům odmítl uposlechnout opakovaný mu 
rozkaz převzíti pušku, odvolávaje se na své náboženské přesvědčení.

Rozsudek bývalého Nižšího vojenského soudu  Brno č.j. Vt 194/1950-I nabyl 
právní moci dne 1. 2. 1951, když bylo odvolání J. B. zamítnuto jako nedůvodné 
usnesením bývalého Vyššího vojenského soudu v Trenčíně ze dne 1. 2. 1951 sp. 
zn. Vto 91/1951. Uložený trest odnětí svobody obviněný vykonal dne 9. 12. 1951.

Obviněný J. B. dne 22. 6. 1992 požádal o rehabilitaci podle zákona č. 119/1990 
Sb., o soudní rehabilitaci, ve znění zák. č. 47/1991 Sb.  Bývalý Vojenský 
obvodový soud  Brno rozhodl usnesením ze dne 9. 3. 1992 sp. zn. 1 Rtv 46/1992, 
tak, že rozsudek bývalého Nižšího vojenského soudu v Brně ze dne 2. 11. 1050 
č.j. Vt 194/1950-I, ve spojení s usnesením bývalého Vyššího vojenského soudu v 
Trenčíně ze dne 1. 2. 1951 sp. zn. Vto 91/1951, a rozsudkem bývalého Nejvyššího 
vojenského soudu v Praze ze de 28. 8. 1951 sp. zn. Pz 202/1951,  podle § 14 
odst. 1 písm. e) zákona č. 119/1990 Sb. zrušil ve výroku  o vině a trestu a 
podle § 14 odst. 3 tr. zákona č. 119/1990 Sb., v platném znění,  současně 
zrušil i všechna další rozhodnutí na citovaná zrušená rozhodnutí obsahově 
navazující, pokud vzhledem ke změnám, k nimž došlo zrušením, pozbyla podkladu. 
Usnesení nabylo právní moci dne 3. 9. 1992.

V neveřejném zasedání konaném dne 1. 10. 1992 poté bývalý Vojenský obvodový 
soud  Brno vydal usnesení sp. zn. 1 Rtv 46/1992, jímž podle § 231 odst. 1 tr. 
řádu a § 11 odst. 1 písm. a) tr. řádu rozhodl,  že J. B. je účasten amnestie 
prezidenta republiky ze dne  9. 5. 1960, a podle článku 5 z důvodu části II. 
článku III. rozhodnutí prezidenta republiky o této amnestii zastavil trestní 
stíhání obviněného J. B. pro skutek, v němž byl spatřován pokus trestného činu 
vyhýbání se služební povinnosti podle § 5, § 270 odst. 1  písm. b) zákona č. 
86/1950 Sb. v souběhu s trestným činem neuposlechnutí rozkazu podle  § 278 
odst. 3 písm. b) zákona č. 86/1950 Sb.

Obviněný J. B. požádal o pokračování v trestním řízení. Bývalý Vojenský 
obvodový soud  Brno ve věci nařídil hlavní líčení a  rozsudkem ze dne 26. 11. 
1992  sp. zn.  1 Rtv 46/1992, obviněného  uznal vinným trestným činem vyhýbání 
se služební povinnosti podle § 270 odst. 1 písm. b) zákona č. 86/1950 Sb., na 
skutkovém základě, že dne 9. 10. 1950 ve Z. při předávání zbraní nováčkům, 
odmítl převzít pušku a cvičit s ní s odůvodněním, že mu to nedovoluje jeho 
náboženské přesvědčení; podle § 227 tr. řádu nebyl obviněnému  uložen trest. 

Rozsudek nabyl právní moci dne 26. 11. 1992.

Proti citovanému rozsudku podal ministr spravedlnosti podle § 266 odst. 1 tr. 
řádu stížnost pro porušení zákona ve prospěch zemřelého obviněného  J. B.

Podle  názoru stěžovatele byl tímto usnesením v neprospěch obviněného porušen 
zákon v ustanoveních § 2 odst. 5, 6 tr. řádu v tehdy účinném znění, a to ve 
vztahu k ustanovení § 270 odst. 1 písm. b)  tr. zákona ve znění zákona č. 
86/1950 Sb. a v ustanovení   § 1 odst. 1, 2 zákona č. 119/1990 Sb., o soudní 
rehabilitaci, ve vztahu k § 227 tr. řádu v tehdy účinném znění.

	

Podle ministra spravedlnosti  v posuzovaném případě  obviněný pouze uplatňoval 
své právo na svobodu svědomí a náboženského přesvědčení, jež bylo zaručeno i 
tehdejší Ústavou 9. května  z  roku  1948. Ačkoli citovaná ústava deklarovala v 
článku 15 odst. 1 svobodu svědomí, zároveň ji nepřípustně omezila již v odst. 2 
citovaného ustanovení, podle něhož m.j. víra nebo přesvědčení nemůže být nikomu 
na újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí tak negovala i v 
článku  34 odst. 2 tak, když stanovila každému občanu povinnost m.j. konat 
vojenskou službu, navíc v době, kdy tehdejší právní řád neumožňoval alternativu 
výkonu základní vojenské služby pro případy, kdyby její výkon vedl k popření 
náboženského přesvědčení jednotlivce. Ministr spravedlnosti má  za to, že  s 
odkazem na výkladové teze, vztahující se k naplňování svobody svědomí 
jednotlivce i z pohledu dnes platných norem, především čl. 15 odst. 1 Listiny 
základních práv a svobod, nelze považovat jednání obviněného spočívající v 
odmítnutí konání vojenské základní služby v roce 1950 za trestný čin. 

V petitu  stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. řádu vyslovil, že výše 
označeným napadeným rozsudkem bývalého Vojenského obvodového soudu  Brno byl v 
neprospěch obviněného J. B. porušen zákon v namítaném rozsahu, dále aby 
Nejvyšší soud podle § 269 odst. 2 tr. řádu tento rozsudek bývalého Vojenského 
obvodového soudu  Brno zrušil, stejně i všechna další rozhodnutí na tento 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu, a dále aby postupoval podle § 270 odst. 1 nebo § 271  odst. 1 
tr. řádu., tj. aby buďto věc vrátil soudu prvního stupně k novému projednání 
věci a jejímu rozhodnutí, nebo aby sám ve věci rozhodl.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 1 odst. 1 rehabilitačního zákona, ve znění zákona č. 47/1991 Sb., bylo 
účelem zákona o soudní rehabilitaci zrušení odsuzujících soudních rozhodnutí za 
činy, které v rozporu s principy demokratické společnosti respektující občanská 
a politická práva  a svobody zaručené Ústavou, vyjádřenými v mezinárodních 
dokumentech a normách, označoval zákon za trestné. Podle § 1 odst. 2 citovaného 
zákona činy, které směřovaly k uplatnění práv a svobod občanů zaručených 
ústavou a vyhlášených ve Všeobecné deklaraci lidských práv a navazujících 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem  a mezinárodnímu 
právu odporovalo také jejich trestní stíhání a trestání.

Jak je zřejmé z odůvodnění napadeného rozsudku bývalý Vojenský obvodový soud 
Brno při koncipování výroku o vině vycházel z výsledků dokazování v původním 
řízení, které označil za správné a úplné, přičemž i závěry nalézacího soudu - 
bývalého Nižšího vojenského soudu v Brně – označil ve vztahu k výroku o vině 
trestným činem vyhýbání se služební povinnosti podle § 270 odst. 1 písm. b) 
trestního zákona z roku 1950 za adekvátní, a tento výrok o vině ve svém 
rozhodnutí opakoval. 

Nejvyšší soud v této souvislosti připomíná právní názor a závěry nálezu pléna 
Ústavního soudu České republiky ze dne 26. 3. 2003 sp. zn. Pl ÚS 42/02, a 
navazujícího rozsudku velkého senátu Nejvyššího soudu České republiky ze dne 
22. 5. 2003 sp. zn. 15 Tz 67/2003, v jiné obdobné trestní věci, že „pokud 
obviněný odmítl konat vojenskou službu z důvodu svého náboženského přesvědčení, 
a toto jednání bylo reálně projeveným osobním rozhodnutím diktovaným svědomím, 
na kterém se maximy plynoucí z víry či náboženského přesvědčení toliko 
podílely, pak svým jednáním pouze uplatňoval i tehdejší Ústavou 9. května z 
roku 1948 (ústavní zákon č. 150/1948 Sb.) zaručené právo na svobodu svědomí a 
náboženského přesvědčení.  Ačkoliv tato ústava deklarovala v článku 15 odst. 1 
svobodu svědomí, zároveň ji nepřípustně omezovala již v odstavci 2 citovaného 
článku, podle něhož víra nebo přesvědčení nemůže být nikomu na újmu, nemůže 
však být důvodem k tomu, aby někdo odpíral plnit občanskou povinnost uloženou 
mu zákonem. Deklarovanou svobodu svědomí negovala ale  i v článku 34 odst. 2  
tak, že stanovila každému občanu povinnost konat vojenskou službu, navíc v 
době, kdy tehdejší právní řád neumožňoval alternativu k výkonu vojenské 
základní služby pro případy, že by její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především článku 15 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby v roce 1953 za trestný čin“.

Z konfrontace napadeného rozhodnutí s výše uvedenými právními názory  a 
rozhodnutími Ústavního soudu a Nejvyššího soudu je zřejmé, že  rehabilitační 
senát bývalého Vojenského obvodového soudu  Brno tyto úvahy a právní názory 
nerespektoval pokud rozsudkem  ze dne 26. 11. 1992 uznal obviněného J. B. 
vinným  trestným činem vyhýbání se služební povinnosti podle  § 270 odst. 1 
písm. b) tr. zákona ve znění zákona č. 86/1950 Sb. Popsané jednání obviněného 
totiž  postrádalo požadovanou nebezpečnost činu pro společnost a nevykazovalo 
tak znaky skutkové podstaty tohoto trestného činu. 

Vzhledem k argumentaci výše uvedené Nejvyšší soud vyslovil podle § 268 odst. 2 
tr. řádu, že pravomocným rozsudkem bývalého Vojenského obvodového soudu  Brno 
ze dne 26. 11. 1992 sp. zn. 1 Rtv 46/92, a v řízení, které mu předcházelo, byl 
porušen zákon v ustanoveních § 1 odst. 1,  odst. 2 zákona č. 119/1990 Sb., o 
soudní rehabilitaci, ve znění zákona č. 47/1991 Sb, jakož i  v ustanovení § 270 
odst. 1 písm. b) tr. zákona ve znění zákona č. 86/1950 Sb. v neprospěch 
obviněného J. B. 

Podle § 269 odst. 2 tr. řádu  poté Nejvyšší soud  rozsudek  bývalého Vojenského 
obvodového soudu Brno ze dne 26. 11. 1992 sp. zn. 1 Rtv 46/1992, zrušil,  jakož 
zrušil i všechna další rozhodnutí, která na toto rozhodnutí obsahově 
navazovala, pokud vzhledem ke změně, k níž došlo zrušením, pozbyla podkladu. 

Nejvyšší soud  sám ve věci meritorně rozhodl v intencích ustanovení § 271 odst. 
1 tr. řádu. Vzhledem k tomu, že skutek,  který byl právně kvalifikován jako 
trestný čin vyhýbání se služební povinnosti podle § 270 odst. 1 písm. b) tr. 
zákona ve znění zákona č. 86/1950 Sb. a jehož se obviněný J. B. měl dopustit 
tím, že dne 9. října 1950 ve Z. při předávání zbraní nováčkům, odmítl převzít 
pušku a cvičit s ní s odůvodněním, že mu to nedovoluje jeho náboženské 
přesvědčení, není trestným činem, byl obviněný  podle § 226 písm. b) tr.řádu od 
obžaloby zproštěn. 

P o u č e n í : Proti tomuto rozhodnutí není opravný prostředek přípustný.

V Brně dne 30. dubna 2008  

Předsedkyně senátu:

                                                                                
    JUDr. Danuše   N o v o t n á   

	

	

	
