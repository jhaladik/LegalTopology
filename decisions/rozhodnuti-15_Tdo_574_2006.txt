Právní věta: 
	Podáním nepravdivého oznámení Policii České republiky nemůže dojít k vážné újmě na jejích  právech, a tím ani k naplnění znaků skutkové podstaty trestného činu poškozování cizích práv podle  § 209 tr. zák. 	Uvedení lživých informací policii však může za splnění dalších podmínek zakládat trestní  postih pachatele takového jednání pro jiné trestné činy, např. křivého obvinění podle § 174 tr.  zák., křivé výpovědi a nepravdivého znaleckého posudku podle § 175 tr. zák.

Soud: Nejvyšší soud

Důvod dovolání: 265b/1g

Spisová značka: 15 Tdo 574/2006

Datum rozhodnutí: 28.06.2006

Typ rozhodnutí: ROZSUDEK


Heslo: Křivá výpověď, Křivé obvinění, Poškozování cizích práv, Nepravdivý znalecký posudek

Dotčené předpisy: § 174 tr. zák., § 175 tr. zák., § 209 tr. zák.

Kategorie rozhodnutí: A


Publikováno ve sbírce pod číslem: 21 / 2007



15 Tdo 574/2006

R O Z S U D E K 

J M É N E M   R E P U B L I K Y

Nejvyšší soud projednal v neveřejném zasedání konaném dne 28. června 2006 ve 
velkém senátě trestního kolegia složeném z předsedy JUDr. Karla Hasche a soudců 
JUDr. Petra Hrachovce, JUDr. Roberta Fremra, JUDr. Jana Engelmanna, JUDr. 
Jiřího Pácala, JUDr. Jindřicha Urbánka, JUDr. Stanislava Rizmana, JUDr. Věry 
Kůrkové a JUDr. Eduarda Teschlera dovolání podané obviněným P. D. proti 
usnesení Krajského soudu v Hradci Králové ze dne 22. 11. 2005, sp. zn. 10 To 
474/2005, jako soudu odvolacího v trestní věci vedené u Okresního soudu v 
Semilech pod sp. zn. 4 T 164/2005, a rozhodl  t a k t o :

Podle § 265k odst. 1 tr. ř. se  z r u š u j í  usnesení Krajského soudu v 
Hradci Králové ze dne 22. 11. 2005, sp. zn. 10 To 474/2005, a rozsudek 
Okresního soudu v Semilech ze dne  19. 9. 2005, sp. zn. 4 T 164/2005.

Podle § 265k odst. 2 tr. ř. se  z r u š u j í  také další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 265m odst. 1 tr. ř. se  r o z h o d u j e  tak, že

obviněný

P. D.

soukromý podnikatel, bytem P., B., okres J. n. N.,

se podle § 226 písm. b) tr. ř.  z p r o š ť u j e   o b ž a l o b y  pro 
skutek, jehož se měl dopustit společně s obviněným J. J. tím, že

obviněný J. J. v R. n. J. dne 12. 12. 2004 a následně i dne 14. 12. 2004 po 
zákonném poučení o odpovědnosti za uvedení vědomě nepravdivých údajů na tamním 
obvodním oddělení Policie ČR proti pravdě nahlásil, že mu, resp. leasingové 
společnosti byl dne 12. 12. 2004 ve V. n. J. odcizen osobní automobil zn. Škoda 
Suberb 3U, s kterým do V. n. J. přijel, ačkoliv k odcizení tohoto vozidla 
nedošlo, a takto si počínal na popud a dle instrukcí obviněného P. D., který 
jej i za účelem výše zmíněného fiktivního oznámení do V. n. J. dne 12. 12. 2004 
přivezl vozem zn. Seat Toledo, přičemž na základě takto podaného nepravdivého 
oznámení, resp. vysvětlení byly orgány Policie ČR činěny úkony k jeho prověření 
a zjištění pachatelů udávané trestné činnosti,

čímž měl podle obžaloby spáchat organizátorství trestného činu poškozování 
cizích práv podle § 10 odst. 1 písm. a), § 209 odst. 1 písm. a) tr. zák.

O d ů v o d n ě n í :

I.

Dne 20. 5. 2005 byla u Okresního soudu v Semilech podána obžaloba na obviněného 
J. J. pro trestný čin poškozování cizích práv podle § 209 odst. 1 písm. a) tr. 
zák. a na obviněného P. D. pro organizátorství tohoto trestného činu podle § 10 
odst. 1 písm. a), § 209 odst. 1 písm. a) tr. zák.

Těchto trestných činů se podle obžaloby měli dopustit tím, že obviněný J. J. v 
R. n. J. dne 12. 12. 2004 a následně i dne 14. 12. 2004 po zákonném poučení o 
odpovědnosti za uvedení vědomě nepravdivých údajů na tamním obvodním oddělení 
Policie ČR proti pravdě nahlásil, že mu, resp. leasingové společnosti byl dne 
12. 12. 2004 ve V. n. J. odcizen osobní automobil zn. Škoda Suberb 3U, s kterým 
do V. n. J. přijel, ačkoliv k odcizení tohoto vozidla nedošlo, a takto si 
počínal na popud a dle instrukcí obviněného P. D., který jej i za účelem výše 
zmíněného fiktivního oznámení do V. n. J. dne 12. 12. 2004 přivezl vozem zn. 
Seat Toledo, přičemž na základě takto podaného nepravdivého oznámení, resp. 
vysvětlení byly orgány Policie ČR činěny úkony k jeho prověření a zjištění 
pachatelů udávané trestné činnosti.

Rozsudkem Okresního soudu v Semilech ze dne 19. 9. 2005, sp. zn. 4 T 164/2005, 
byl obviněný P. D. uznán vinným nikoli organizátorstvím, nýbrž pomocí k 
trestnému činu poškozování cizích práv podle § 10 odst. 1 písm. c), § 209 odst. 
1 písm. a) tr. zák. 

Podle zjištění okresního soudu, která se poněkud lišila od žalobního návrhu, se 
jí dopustil tím, že dne 12. 12. 2004 ve večerních hodinách odvezl obviněného J. 
J. na jeho žádost svým vozidlem zn. Seat Toledo do S., přičemž nejméně od doby, 
kdy obviněný J. J. nastoupil do jeho vozidla, věděl, že jmenovaný jej o odvoz 
požádal v úmyslu podat na některém obvodním oddělení Policie ČR nepravdivé 
trestní oznámení o odcizení jím užívaného automobilu zn. Škoda Superb 3U, 
přičemž obviněný J. J. opravdu po vystoupení z vozidla obviněného P. D. podal 
na obvodním oddělení Policie ČR ve V. n. J. nepravdivé oznámení o  odcizení 
tohoto vozidla, v důsledku čehož byly orgány Policie ČR činěny úkony k 
prověřování tohoto oznámení a zjištění pachatelů údajné trestné činnosti.

Obviněnému byl podle § 209 odst. 1 tr. zák. uložen trest odnětí svobody v 
trvání čtyř měsíců, jehož výkon byl podle § 58 odst. 1 a § 59 odst. 1 tr. zák. 
podmíněně odložen na zkušební dobu jednoho roku.

Proti tomuto rozsudku podal obviněný odvolání, kterým rozsudek napadl ve výroku 
o vině i trestu. Usnesením Krajského soudu v Hradci Králové ze dne 22. 11. 
2005, sp. zn. 10 To 474/2005, bylo jeho odvolání zamítnuto podle § 256 tr. ř. 
jako nedůvodné.

II.

Proti usnesení Krajského soudu v Hradci Králové podal obviněný prostřednictvím 
své obhájkyně dovolání. Usnesení napadl ve výroku o vině i trestu a to z důvodu 
podle § 265b odst. 1 písm. g) tr. ř., neboť má za to, že rozhodnutí spočívá na 
nesprávném právním posouzení skutku.

Napadenému rozhodnutí především vytkl, že skutek, jímž byl uznán vinným, 
nevykazuje podle jeho názoru všechny znaky pomoci k trestnému činu poškozování 
cizích práv podle § 10 odst. 1 písm. c), § 209 odst. 1 písm. a) tr. zák. 
Obviněný zdůraznil, že účastenství na trestném činu jiného pachatele 
předpokládá úmyslné zavinění, které však jeho jednání postrádá. Navíc podle 
přesvědčení obviněného v posuzovaném případě chybí i příčinný vztah mezi jeho 
jednáním jako pomocníka a trestným činem J. J. jako hlavního pachatele. Tvrdí, 
že o úmyslu J. J. podat nepravdivé trestní oznámení na policii se dozvěděl až 
poté, co jmenovaný nasedl do jeho vozu. Navíc J. J. mu v  průběhu jízdy sdělil 
jen zcela obecné údaje a z vozu vystoupil na jiném místě (ve S.), než kde 
učinil lživé oznámení (ve V. n. J.).

Další okruh dovolacích námitek zaměřil obviněný proti naplnění znaku skutkové 
podstaty trestného činu poškozování cizích práv podle § 209 odst. 1 písm. a) 
tr. zák. „způsobí jinému vážnou újmu na právech“. Podle obviněného je vždy 
nutno zkoumat, zda v konkrétním případě skutečně došlo ke vzniku vážné újmy na 
právech jiného, přičemž skutečnosti zjištěné v posuzovaném případě podle mínění 
dovolatele pro závěr o naplnění tohoto znaku nepostačují.

V závěru dovolání obviněný navrhl, aby Nejvyšší soud zrušil jak napadené 
usnesení, tak další rozhodnutí na něj obsahově navazující, a aby Krajskému 
soudu v Hradci Králové přikázal věc v potřebném rozsahu znovu projednat a 
rozhodnout. Současně vyslovil souhlas s tím, aby věc byla případně projednána v 
neveřejném zasedání podle § 265r odst. 1 písm. c) tr. ř.

Státní zástupce Nejvyššího státního zastupitelství se k dovolání obviněného 
písemně vyjádřil v souladu s ustanovením § 265h odst. 2 tr. ř. Ve vyjádření 
uvedl, že podle jeho názoru v posuzovaném případě ke vzniku vážné újmy na 
právech Policie ČR došlo, neboť její orgány prováděly úkony k objasnění údajné 
trestné činnosti v nikoli zanedbatelném rozsahu po dobu dvou a půl měsíce. V 
tomto směru proto považuje dovolání za neopodstatněné. Na druhé straně podle 
něj lze částečně přisvědčit námitkám obviněného ve vztahu k existenci 
příčinného vztahu mezi jeho jednáním a jednáním hlavního pachatele. Podle 
státního zástupce přispěl obviněný ke spáchání hlavního trestného činu zcela 
bezvýznamným způsobem.  

Z těchto důvodů navrhl, aby Nejvyšší soud zrušil usnesení krajského soudu 
včetně rozhodnutí na ně obsahově navazujících a Krajskému soudu v Hradci 
Králové přikázal, aby věc v potřebném rozsahu znovu projednal a rozhodl. Navrhl 
rovněž, aby Nejvyšší soud takto rozhodl v souladu s ustanovením § 265r odst. 1 
písm. b) tr. ř. v neveřejném zasedání, přičemž současně vyslovil souhlas s 
projednáním věci v  neveřejném zasedání i pro případ jiného než navrhovaného 
rozhodnutí podle § 265r odst. 1 písm. c) tr. ř.    

III.

Projednání dovolání připadlo v souladu s rozvrhem práce senátu Nejvyššího soudu 
5 Tdo. Ten však usnesením ze dne 3. 5. 2006, sp. zn. 5 Tdo 294/2006, postoupil 
podle § 20 odst. 1 zákona č. 6/2002 Sb., o soudech a soudcích, ve znění 
pozdějších předpisů, věc velkému senátu trestního kolegia Nejvyššího soudu.

V odůvodnění tohoto rozhodnutí poukázal na to, že stěžejní otázkou pro 
posouzení důvodnosti dovolání obviněného bude, zda vůbec jednání spočívající v 
nepravdivém trestním oznámení orgánům Policie ČR bude možno posoudit jako 
trestný čin poškozování cizích práv podle § 209 tr. zák., přičemž pouze v 
případě kladného zodpovězení této otázky bude namístě zabývat se námitkami 
týkajícími se subjektivní stránky jednání obviněného a námitkami o absenci 
příčinné souvislosti.

Senát 5 Tdo v této souvislosti poukázal na to, že dosavadní rozhodovací praxe 
Nejvyššího soudu vychází z názoru, že podáním nepravdivého oznámení Policii ČR 
může dojít k vážné újmě na jejích právech a tím i k naplnění znaků skutkové 
podstaty trestného činu poškozování cizích práv podle § 209 tr. zák. V souladu 
s tímto právním názorem rozhodl Nejvyšší soud usneseními ze dne 11. 6. 2002, 
sp. zn. 3 Tdo 175/2002, a ze dne 22. 1. 2003, sp. zn. 5 Tdo 1032/2002. Stručně 
řečeno, obě rozhodnutí se opírají o právní názor, že i orgány Policie ČR jsou 
nositeli práv ve smyslu ustanovení § 209 tr. zák., když to, zda jde skutečně o 
vážnou újmu na jejích právech, je nutno zkoumat podle konkrétních okolností 
každého případu, tj. o poškození jakého práva šlo, jaká byla intenzita újmy na 
tomto právu a jaké následky pro poškozeného měla. Obdobně Nejvyšší soud rozhodl 
v usneseních sp. zn. 5 Tdo 738/2005, resp. 6 Tdo 1130/2005.

Senát 5 Tdo však v nyní posuzovaném případě dospěl k opačnému názoru, tj. že 
uvedené jednání pachatele znaky skutkové podstaty trestného činu poškozování 
cizích práv nenaplňuje.

Na podporu tohoto názoru poukázal i na to, že usnesení Nejvyššího soudu sp. zn. 
3  Tdo 175/2002, zastávající na uvedený problém dosud převažující právní názor, 
bylo navrženo k publikaci ve Sbírce soudních rozhodnutí a stanovisek vydávané 
Nejvyšším soudem, avšak nebylo soudci trestního kolegia schváleno k publikaci. 
Podkladem pro většinový nesouhlas trestního kolegia s publikací tohoto 
rozhodnutí přitom byly i některé výhrady uplatněné připomínkovými místy. Senát 
5 Tdo v této souvislosti sdílí především připomínky uplatněné Právnickou 
fakultou Masarykovy univerzity v B., podle nichž Policie ČR jako orgán veřejné 
moci nemá ani tak právo na pravdivé informace, jako spíše povinnost tyto 
informace zjistit. Přitom při splnění dalších podmínek není vyloučen trestní 
postih pachatele nepravdivého oznámení podle ustanovení § 174, § 175, § 175a a 
§ 175b tr. zák. Svůj názor opírá senát 5 Tdo i o systematické zařazení 
ustanovení § 209 tr. zák. mezi trestné činy hrubě narušující občanské soužití, 
tj. sloužící především k ochraně vztahů mezi lidmi, jako jsou vztahy pracovní a 
rodinné. 

IV.

Velký senát trestního kolegia Nejvyššího soudu, především shledal, že zákonné 
podmínky uvedené v § 20 odst. 1 zákona o soudech a soudcích, aby věc, která mu 
byla senátem 5 Tdo postoupena, projednal, byly v posuzovaném případě splněny.

Velký senát dále ověřil, že dovolání je přípustné, bylo podáno oprávněnou 
osobou, v zákonné lhůtě a na předepsaném místě. 

Poté se zaměřil na to, zda obviněným uplatněné námitky lze skutečně považovat 
za některý z důvodů dovolání podle § 265b odst. 1 tr. ř., neboť uplatnění 
námitek, které obsahově naplňují dovolací důvod, je nezbytnou podmínkou 
přezkumu napadeného rozhodnutí dovolacím soudem podle § 265i odst. 3 tr. ř.

Nejvyšší soud v této souvislosti zdůrazňuje, že v případě dovolacího důvodu 
podle § 265b odst. 1 písm. g) tr. ř. lze v jeho rámci namítat, že zjištěný 
skutek byl nesprávně kvalifikován jako určitý trestný čin, přestože znaky 
tohoto trestného činu, resp. znaky žádného trestného činu neměl. Myslí se tím 
přitom skutek, tak jak byl soudem zjištěn. Tento dovolací důvod neumožňuje 
namítat nesprávnost skutkových zjištění, nesprávnost hodnocení provedených 
důkazů ani neúplnost provedeného dokazování (k tomu viz č. 36/2004, str. 298, 
Sb. rozh. trest.). 

Velký senát proto nemohl přihlížet k těm námitkám dovolatele, jejichž 
prostřednictvím zpochybňoval skutkový závěr soudů o tom, že věděl o záměru J. 
J. učinit nepravdivé trestní oznámení, a nepřihlížel ani k jeho výhradám vůči 
způsobu, jakým soudy hodnotily provedené důkazy.

Naproti tomu Nejvyšší soud shledal, že dalšími námitkami zpochybňujícími 
naplnění znaku skutkové podstaty trestného činu poškozování cizích práv podle § 
209 tr. zák. „vážná újma na právech jiného“, a oponujícími závěrům o existenci 
zavinění na straně obviněného, resp. o existenci příčinné souvislosti mezi jeho 
jednáním a trestným činem hlavního pachatele byl relevantně naplněn deklarovaný 
dovolací důvod podle § 265b odst. 1 písm. g) tr. ř. 

Nejvyšší soud proto podle § 265i odst. 3 tr. ř. přezkoumal zákonnost a 
odůvodněnost výroku napadeného rozhodnutí, jakož i řízení, které mu 
předcházelo, a dospěl k závěru, že dovolání je důvodné.

Velký senát se především zaměřil na první námitku, zpochybňující naplnění znaku 
skutkové podstaty trestného činu poškozování cizích práv podle § 209 odst. 1 
tr. zák. „vážné újmy na právech jiného“. Pokud by totiž posouzení této otázky 
vyústilo v závěr, že zjištěné jednání nenaplňuje znaky skutkové podstaty 
uvedeného (ani jiného) trestného činu, stalo by se zkoumání dalších uplatněných 
námitek bezpředmětným.

Obviněný se podle závěru soudů dopustil pomoci k trestnému činu poškozování 
cizích práv podle § 10 odst. 1 písm. c), § 209 odst. 1 tr. zák. tím, že poskytl 
jinému pomoc ke spáchání trestného činu spočívajícího v tom, že způsobí jinému 
vážnou újmu na právech tím, že uvede někoho v omyl.

Objektem ustanovení § 209 tr. zák. jsou jiná než majetková práva jednotlivce, 
ale i právnických osob, kolektivních orgánů, případně i práva státu.

Primárním předpokladem porušení práva je ovšem jeho existence. Ta, s výjimkou 
práv přirozených, musí být založena nějakým právním aktem, ať již v podobě 
právní normy (zákon, úmluva,) či v podobě individuálního právního aktu (např. 
soudního rozhodnutí, smlouvy atp.).

V posuzovaném případě měla být porušena práva Policie ČR. Okresní soud k tomu 
na str. 3 odůvodnění rozsudku uvedl: „Policie ČR musela po dobu dvou a půl 
měsíce provádět úkony k objasnění této trestné činnosti, a to v nikoli 
zanedbatelném rozsahu, čímž byla poškozena na svých právech a vznikla jí tak 
vážná újma. Ta spočívá v tom, že Policie ČR byla zákonem zřízena k účelům 
sloužícím celé společnosti, přičemž jednáním odsouzeného J. J. a potažmo i 
obviněného jí v řádném výkonu jejich povinností bylo bráněno“. Krajský soud se 
s těmito závěry okresního soudu zcela ztotožnil. 

Nejvyšší soud však byl při hodnocení právní argumentace okresního a krajského 
soudu nucen konstatovat, že tato neobsahuje odpověď na otázku, jaké právo 
Policie ČR mělo být jednáním obviněného J. J. s pomocí obviněného P. D. 
porušeno. Částečnou odpověď na tuto otázku lze nalézt ve shora citovaném závěru 
soudů, že porušení tohoto práva je spatřováno v bránění v řádném výkonu 
povinností Policie ČR. Nicméně již obecné tvrzení, že právo má spočívat ve 
výkonu povinností, shledává Nejvyšší soud vnitřně rozporným.

Jen pro ilustraci lze uvést některé praktické případy, které byly soudy 
posouzeny jako trestný čin porušování cizích práv podle § 209 tr. zák. 

Z respektované judikatury lze uvést například porušení rodičovských práv 
rodičem, který odjede do ciziny s nezletilým dítětem proti vůli druhého z 
rodičů (viz č. 40/1990 Sb. rozh. trest.). Dále porušení práva ženy na svobodné 
rozhodování v sexuální sféře pachatelem, který se v nemocnici vydával za 
ošetřujícího lékaře a dosáhl tak toho, že poškozená z tohoto důvodu strpěla 
jeho osahávání na nahém těle (viz č. 56/1996 Sb. rozh. trest.).

V posuzovaném případě sice okresní ani krajský soud neuvedly výslovně, které 
právo Policie ČR mělo být jednáním obviněného porušeno, nicméně z kontextu 
odůvodnění lze dovozovat, že se mělo jednat o právo na to, aby nikdo svým 
jednáním (v tomto případě podáním nepravdivého trestního oznámení) nebránil 
Policii ČR v plnění jejich povinností, resp. právo na to, aby osoby podávající 
trestní oznámení uváděly pravdu. 

	

Podle Nejvyššího soudu však toto domnělé právo nemá oporu v žádném právním 
předpise ani jinde.

Zákon č. 283/1991 Sb., o Policii ČR, ve znění předpisů pozdějších, stanoví v § 
2 zákona její úkoly, mezi nimi také odhalování trestných činů a zjišťování 
jejich pachatele /§ 2 odst. 1 písm. d) cit. zák./.

Pro plnění těchto úkolů stanoví zákon policistům v § 6 až § 11 cit. zák. 
povinnosti, jakož i oprávnění (§ 12 až § 25). Mezi těmito oprávněními figuruje 
například oprávnění požadovat potřebná vysvětlení od osoby, která může přispět 
k objasnění skutečností důležitých pro odhalení přestupku a jeho pachatele (§ 
12 odst. 1).

Tomu obdobně odpovídá povinnost policejního orgánu podle § 158 odst. 2 tr. ř. 
přijímat oznámení o skutečnostech nasvědčujících tomu, že byl spáchán trestný 
čin, včetně povinnosti poučit oznamovatele o odpovědnosti za vědomě nepravdivé 
údaje.

Podle § 158 odst. 3 tr. ř. je policejní orgán za účelem objasnění a prověření 
skutečností důvodně nasvědčujících tomu, že byl spáchán trestný čin, nadán 
celou řadou oprávnění, mimo jiné i oprávněním vyžadovat vysvětlení od fyzických 
a právnických osob /§ 158 odst. 3 písm. a) tr. ř./.

Z uvedených předpisů však nelze dovozovat právo Policie ČR na pravdivé 
informace.

Podávání lživých informací policii sice může za splnění dalších podmínek 
zakládat trestní postih pachatele takového jednání například pro trestné činy 
křivého obvinění podle § 174 tr. zák., křivé výpovědi a nepravdivého znaleckého 
posudku podle § 175 tr. zák., ve speciálních případech pak rovněž trestných 
činů křivého tlumočení podle § 175a tr. zák., případně padělání a vystavování 
nepravdivých lékařských zpráv, posudků a nálezů podle § 175b tr. zák.

Ze samotné sankcionovatelnosti tohoto jednání však nelze mechanicky dovozovat 
právo Policie ČR na to, aby jí byly poskytovány výhradně pravdivé informace. 
Právě prověřování pravdivosti poskytnutých informací patří mezi náplň její 
činnosti. Ostatně v opačném případě by každý trestný čin podle § 174, § 175, § 
175a a § 175b tr. zák. musel být současně posouzen i jako trestný čin 
poškozování cizích práv podle § 209 tr. zák. spáchaný v jednočinném souběhu, 
protože prakticky každé takové jednání má za následek mimo poškození jiných 
objektů i negativní dopad na činnost policejní složky, která je nucena na jeho 
podkladě vést další šetření. Posouzení takového jednání jako jednočinného 
souběhu trestných činů se však v dosavadní rozhodovací praxi nevyskytlo. 

To přitom neznamená, že jednání spočívající v podání nepravdivého trestního 
oznámení, které nenaplňuje znaky žádného ze shora uvedených trestných činů, 
nebude mít pro toho, kdo se jej dopustil, žádné následky. Jde o jednání, které 
může být postiženo jako přestupek podle § 47a odst. 1 zákona o přestupcích 
pokutou až do výše 50 000 Kč. Toto ustanovení bylo do zákona o přestupcích 
doplněno novelou účinnou od 1. 1. 2002, navazující na tehdejší rozsáhlou novelu 
trestního řádu, upravující nově i institut tzv. vysvětlení. Z toho lze 
dovozovat, že zákonodárce považoval samotné nepravdivé vysvětlení, které 
nenaplňuje znaky shora uvedených trestných činů podle § 174, § 175, § 175a a § 
175b tr. zák., za méně typově nebezpečné.

Nelze dále pomíjet ani skutečnost, že má-li nepravdivé trestní oznámení za 
následek způsobení materiální škody, kterou lze vyčíslit, bude možno domáhat se 
její úhrady na odpovědné osobě prostřednictvím občanskoprávní žaloby. Aplikace 
prostředků trestního práva na uvedené případy by podle názoru Nejvyššího soudu 
neodpovídala subsidiární a fragmentární povaze trestního práva.

V.

Lze proto shrnout, že Nejvyšší soud shledal dovolání obviněného P. D. 
opodstatněným v tom, že skutek, kterým byl napadeným rozhodnutím uznán vinným, 
nevykazuje znaky trestného činu poškozování cizích práv podle § 209 odst. 1 
písm. a) tr. zák. z důvodů, které jsou podrobně rozvedeny shora.

Nejvyšší soud se zřetelem k dalšímu možnému postupu vážil, zda zjištěný skutek 
nevykazuje znaky jiného trestného činu, avšak dospěl k negativnímu závěru. V 
této souvislosti totiž nutno vyzdvihnout, že ze skutkových zjištění obsažených 
ve výroku rozsudku Okresního soudu v Semilech ze dne 19. 9. 2005, sp. zn. 4 T 
164/2005, sdílených i odvolacím soudem, plyne pouze to, že obviněný si byl 
vědom, že trestní oznámení je nepravdivé (v odůvodnění rozsudku se hovoří o 
„fiktivním odcizení“ vozidla), aniž by bylo možno usuzovat na to, že motivem 
jednání obviněného bylo pomoci hlavnímu pachateli J. J. ke spáchání jiného 
trestného činu, například majetkového charakteru. Ostatně J. J. byl trestním 
příkazem ze dne 5. 8. 2005, který v jeho případě nabyl právní moci dne 18. 8. 
2005, odsouzen toliko pro trestný čin poškozování cizích práv podle § 209 odst. 
1 písm. a) tr. zák., a ani v jeho případě neobsahuje výrok trestního příkazu 
skutková zjištění vykazující znaky skutkové podstaty jiného trestného činu. 

Případné úvahy o trestní odpovědnosti obviněného P. D. jiným přísněji trestným 
majetkovým trestným činem by vzhledem k tomu, že dovolání podal pouze obviněný, 
narážely na zákaz reformationis in peius, tj. zákaz změny k horšímu (§ 265s 
odst. 2 tr. ř.).

Jednání J. J. by ovšem eventuálně mohlo vykazovat znaky shora již zmíněného 
přestupku křivého vysvětlení podle § 47a zákona o přestupcích. Protože však 
zákon o přestupcích nepostihuje pomoc k přestupku, která by v případě 
obviněného P. D. mohla připadat v úvahu, dospěl Nejvyšší soud k závěru, že je 
namístě obviněného zprostit obžaloby ze skutku, kterého se dopustil podle 
zjištění soudů, když tato se částečně lišila od žalobního návrhu.

Nejvyšší soud proto rozhodl, že se obviněný zprošťuje obžaloby pro tento skutek 
podle § 226 písm. b) tr. ř., neboť tento není trestným činem, a nepřipadalo v 
úvahu ani postoupit věc k projednání jinému orgánu s tím, že by mohl být 
posouzen jako přestupek.

 	

Jen pro úplnost Nejvyšší soud uvádí, že i když shora uvedené důvody, které 
vedly ke zrušení rozhodnutí ohledně obviněného P. D., by bylo možno ve stejné 
míře vztáhnout i na trestní věc již odsouzeného J. J., Nejvyšší soud z titulu 
dovolání obviněného P. D. nemohl zrušit trestní příkaz, jimž byl J. J. uznán 
vinným, neboť šlo o jiné rozhodnutí, než kterým bylo rozhodnuto o vině 
obviněného P. D. Užití tzv. beneficia cohaesionis podle § 265k odst. 2 a § 261 
tr. ř. proto bylo v jeho případě vyloučeno.

Nejvyšší soud takto s výslovným souhlasem obviněného i nejvyšší státní 
zástupkyně, tj. v souladu s ustanovením § 265r odst. 1 písm. c) tr. ř., rozhodl 
v neveřejném zasedání. Rozhodnutí však, vzhledem k tomu, že se jednalo o 
rozsudek, bylo při respektování čl. 96 odst. 2 Ústavy a § 128 tr. ř. vyhlášeno 
veřejně.

P o u č e n í : Proti tomuto rozhodnutí není s výjimkou obnovy řízení opravný 
prostředek přípustný (§ 265n tr. ř.).

V Brně dne 28. června 2006

Předseda velkého senátu trestního kolegia: 

JUDr. Karel Hasch 

Zpracoval: 

JUDr. Robert Fremr

15 Tdo 574/2006


