Soud: Nejvyšší soud

Spisová značka: 3 Tz 222/2000

Datum rozhodnutí: 23.11.2000

Typ rozhodnutí: Rozsudek




3 Tz 222/2000

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 23. listopadu 2000 ve 
veřejném zasedání v senátě složeném z předsedy Mgr. Josefa Hendrycha a soudců 
JUDr. Jindřicha Fastnera a JUDr. Eduarda Teschlera stížnost pro porušení 
zákona, podanou ministrem spravedlnosti České republiky proti usnesení 
Krajského soudu v Českých Budějovicích - pobočka Tábor, ze dne 19. 5. 2000, č. 
j. 14 To 157/2000-82, v neprospěch obviněného P. P., a podle § 268 odst. 2, § 
269 odst. 2 a § 270 odst. 1 tr. řádu za splnění podmínek § 272 tr. řádu rozhodl 
t a k t o :

	Usnesením Krajského soudu v Českých Budějovicích - pobočka Tábor ze dne 
19. 5. 2000, č. j. 14 To 157/2000, b y l p o r u š e n z á k o n v ustanovení § 
147 odst. 1 a § 148 odst. 1 písm. c) tr. řádu a v řízení, jež mu předcházelo, v 
ustanovení § 2 odst. 5, 6 tr. řádu ve prospěch obviněného P. P. 

	Citované usnesení, jakož i usnesení Okresního soudu v Táboře ze dne 20. 
4. 2000, č. j. 1 T 70/2000, s e z r u š u j í .

	Současně se zrušují i všechna další rozhodnutí na zrušená usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. 

	Okresnímu soudu v Táboře s e p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

		

	Dne 17. 2. 2000 byla u Okresního soudu v Táboře podána tamním státním 
zástupcem na obviněného P. P. obžaloba, která jej vinila z trestného činu 
ublížení na zdraví podle § 224 odst. 1 tr. zákona, kterého se měl dopustit tím, 
že dne 23. 11. 1999 kolem 19.30 hodin v T. jako řidič osobního motorového 
vozidla zn. Škoda Favorit 146 L, SPZ TAD 92-22, při jízdě po místní komunikaci 
ulice Z. nedostatečně sledoval situaci v silničním provozu a v důsledku toho na 
křižovatce s místními komunikacemi ulic S. a V. opožděně reagoval na chodce M. 
P., který přecházel vozovku z levé strany na pravou v jeho směru jízdy a 
kterého pravou přední částí vozidla zachytil, chodec přitom utrpěl otevřenou 
zlomeninu pately levé dolní končetiny a četné tržné rány v obličeji s dobou 
pracovní neschopnosti nejméně 6 měsíců.

	Okresní soud v Táboře usnesením ze dne 20. 4. 2000, č. j. 1T 70/2000, 
podle § 314c odst. 1 písm. a) tr. řádu za použití § 188 odst. 1 písm. c) a § 
172 odst. 1 písm. b) tr. řádu zastavil trestní stíhání obviněného P. P., neboť 
měl za to, že uvedený skutek není trestným činem a není důvod k postoupení věci.

	Uvedené rozhodnutí nenabylo bezprostředně právní moci, neboť jej 
napadli stížnostmi jednak okresní státní zástupkyně OSZ v Táboře a jednak 
poškozený M. P. Řádné opravné prostředky projednal Krajský soud v Českých 
Budějovicích - pobočka Tábor, dne 19. 5. 2000 v neveřejném zasedání a rozhodl 
tak, že stížnost okresní státní zástupkyně podle § 148 odst. 1 písm. c) tr. 
řádu zamítl. Stížnost M. P. byla pak zamítnuta podle § 148 odst. 1 písm. b) tr. 
řádu.

	Ve lhůtě uvedené v ustanovení § 272 tr. řádu proti usnesení Krajského 
soudu v Českých Budějovicích - pobočka Tábor, ze dne 19. 5. 2000, č. j. 14 To 
157/2000, podal ministr spravedlnosti ČR stížnost pro porušení zákona. V jejím 
písemném vyhotovení je namítáno, že rozhodnutími obou soudů byl porušen zákon 
ve prospěch obviněného P. P. a to v ustanoveních § 2 odst. 5, odst. 6 tr. řádu 
a § 148 odst. 1 písm. c) tr. řádu ve vztahu k ustanovení § 16 odst. 3 vyhlášky 
č. 99/1989 Sb. ve znění vyhlášky č. 223/1997 Sb., o pravidlech provozu na 
pozemních komunikacích.

	Podle názoru ministra spravedlnosti byl průběh dopravní nehody sice 
soudem náležitě objasněn, zejména na podkladě znaleckého posudku z oboru 
dopravy a na základě výpovědi svědka D. T., přesto však dokazování zůstalo 
neúplné. Skutková zjištění sice svědčí přinejmenším o spoluzavinění dopravní 
nehody poškozeným, pokud by však i rychlost vozidla obviněného před nehodou 
byla v souladu s dopravními předpisy, bylo by možné akceptovat i závěr o 
výlučném zavinění poškozeného a důvodnosti zastavení trestního stíhání 
obviněného.

	Orgánům trestního řízení je vytýkáno, že nevzaly vůbec v úvahu 
okolnost, že k nehodě došlo v obci, kde je příslušnými předpisy omezena 
rychlost na 50 km/hod. Je zcela zřejmé, že obviněný překročil povolenou 
rychlost jízdy nejméně o 10 km/hod., a toto jeho pochybení mělo jistě vliv na 
vznik dopravní nehody nebo přinejmenším na intenzitu jejího následku. Znalci z 
oboru silniční dopravy proto měla být zadána otázka, zda by obviněný, pokud by 
jel předepsanou rychlostí 50 km/hod., mohl vozidlo včas zastavit, a dále 
otázka, jaká by byla v tomto případě nárazová rychlost vozidla obviněného. I 
kdyby při této rychlosti obviněný nemohl střetu zabránit, je zřejmé, že při 
podstatně nižší nárazové rychlosti mohl alespoň zmírnit následky dopravní 
nehody. Přibráním znalce z oboru zdravotnictví, odvětví soudního lékařství, 
mělo být podle názoru ministra spravedlnosti především zjištěno, zda zranění 
poškozeného nastalo přímým nárazem do těla poškozeného, což nemusí být zcela 
zřejmé, když měl být sražen vozidlem přijíždějícím zprava. Pokud zranění 
nastalo skutečně přímým nárazem vozidla, měl by se znalec vyjádřit k tomu, při 
jaké minimální nárazové rychlosti může k takovému zranění dojít a zda by k němu 
došlo i v případě takové nárazové rychlosti, kterou určí znalec z oboru 
dopravy, vycházeje přitom z počáteční rychlosti 50 km/hod.

	Nezákonnost rozhodnutí soudů obou stupňů je dále spatřována i za 
předpokladu, že by dodržení omezené rychlosti nezabránilo dopravní nehodě a 
těžkému zranění poškozeného v tom, že soud měl trestní věc postoupit jako 
přestupek, kterého se obviněný přinejmenším dopustil překročením dovolené 
rychlosti.

	V závěru podané stížnosti pro porušení zákona pak ministr spravedlnosti 
navrhl, aby Nejvyšší soud podle § 268 odst. 2 tr. řádu vyslovil, že usnesením 
Krajského soudu v Českých Budějovicích - pobočka Tábor, ze dne 19. 5. 2000, č. 
j. 14 To 157/2000, jakož i v řízení, které mu předcházelo, byl porušen zákon ve 
prospěch obviněného v ustanoveních § 2 odst. 5, 6 a § 148 odst. 1 písm. c) tr. 
řádu ve vztahu k ustanovení § 16 odst. 3 vyhlášky č. 99/1989 Sb. ve znění 
vyhlášky č. 223/1997 Sb., o pravidlech provozu na pozemních komunikacích, podle 
§ 269 odst. 2 tr. řádu aby toto usnesení zrušil, stejně jako předcházející 
usnesení Okresního soudu v Táboře ze dne 20. 4. 2000, č. j. 1 T 70/2000, a dále 
postupoval podle § 270 odst. 1 tr. řádu.

	Nejvyšší soud České republiky přezkoumal ve smyslu ustanovení § 267 
odst. 1 tr. řádu z podnětu podané stížnosti pro porušení zákona všechny výroky 
napadeného usnesení, jakož i řízení, které mu předcházelo a zjistil, že zákon 
porušen byl.

	Podle § 2 odst. 5 tr. řádu orgány činné v trestním řízení postupují 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. Bez návrhu stran 
objasňují stejně pečlivě okolnosti svědčící ve prospěch i v neprospěch 
obviněného.

	Ustanovení § 2 odst. 6 tr. řádu pak ukládá orgánům činným v trestním 
řízení povinnost hodnotit důkazy podle vnitřního přesvědčení založeného na 
pečlivém uvážení všech okolností případu jednotlivě i v jejich souhrnu.

	Podle § 16 odst. 3 vyhl. č. 99/1989 Sb. ve znění vyhl. č. 223/1997 Sb. 
v obci smí jet řidič rychlostí nejvýše 50 km/hod., a jde-li o dálnici nebo 
silnici pro motorová vozidla nejvýše 80 km/hod., pokud není dopravní značkou B 
20a dovolena rychlost vyšší.

	Tato uvedená zákonná ustanovení plně nerespektoval především soud 
prvního stupně, pokud rozhodl o zastavení trestního stíhání obviněného P. P. 
proto, že skutek není trestným činem a není ani důvod k postoupení věci jinému 
orgánu. Jak se podává z odůvodnění tohoto rozhodnutí, samosoudce vycházel při 
posuzování žalované dopravní nehody jednak z výpovědi obviněného, který mj. 
uvedl, že v momentě, kdy se míjel s protijedoucím vozidlem, mu vběhla do jízdní 
dráhy osoba a ačkoliv na tuto situaci zareagoval, nestihl již střetu zabránit a 
jednak z výpovědi svědka D. T., který jel v protisměru jízdy obviněného a v 
podstatě potvrdil, že poškozený vběhl do vozovky za zádí vozu, přičemž bylo 
zřejmé, že nemůže před vozidlem obviněného přeběhnout. Dále samosoudce opřel 
své rozhodnutí o závěry znaleckého posudku z oboru silniční dopravy a shodně s 
nimi dovodil, že s největší pravděpodobností chodec přebíhal vozovku za zádí 
jiného vozu, který jej po určitou dobu zakrýval. Obviněný měl dle znalce 
reagovat bez časového prodlení, ale ze vzdálenosti, v níž se nacházel, nemohl 
před chodcem zastavit. Tento závěr o včasné a přiměřené reakci obviněného dle 
samosoudce vyvrací tvrzení obžaloby, že obviněný porušil ust. § 5 odst. 1 písm. 
b) vyhl. č. 99/1989 Sb. v platném znění tím, že nedostatečně sledoval situaci v 
silničním provozu a zapříčinil tak dopravní nehodu. Proto dovodil, že na straně 
obviněného není dáno zavinění ani ve formě nevědomé nedbalosti.

	Shodně s podanou stížností pro porušení zákona je nutno konstatovat, že 
uvedený závěr samosoudce by bylo možno bez dalšího akceptovat za situace, že by 
obviněný P. P. jel se svým vozidlem předepsanou rychlostí v obci, tj. 50 
km/hod. (§ 16 odst. 3 vyhl. č. 99/1989 Sb. ve znění vyhl. č. 223/1997 Sb.). 
Znalec z oboru silniční dopravy však stanovil počáteční rychlost vozidla 
obviněného v rozmezí od 60,2 do 62,1 km/hod., když vycházel z nárazové 
rychlosti vozidla od 42,3 do 44,9 km/hod. a délky brzdné stopy 10,6 m. Znalec 
dále zjistil, že v případě přebíhání chodce jej mohl obviněný rozlišit na 
vzdálenost nejméně 35,6 m a na tuto vzdálenost již nemohl při jím stanovené 
rychlosti objektivně zastavit. Lze tedy logicky dovodit, že pokud by jel 
obviněný předepsanou rychlostí 50 km/hod., byla by vzdálenost k zastavení 
vozidla podstatně kratší a pokud by došlo i v tomto případě ke střetu s 
poškozeným, byla by nárazová rychlost podstatně nižší, což by mělo vliv i na 
intenzitu následku dopravní nehody. Zodpovězení této otázky však příslušnému 
znalci nebylo v průběhu trestního řízení vůbec zadáno a dokazování tak v tomto 
směru zůstalo neúplné. 

 		 

	Nezodpovězena zůstala také otázka, zda zranění poškozeného, jak vyplývá 
z lékařské zprávy (otevřená zlomenina levého loketního kloubu), vznikla přímým 
nárazem vozidla obviněného. Znalec z oboru zdravotnictví, odvětví soudního 
lékařství, se měl vyjádřit jednak k této otázce a jednak k tomu, pokud ke 
zranění poškozeného skutečně došlo přímým nárazem, při jaké minimální nárazové 
rychlosti může k takovému zranění dojít a zda by k němu došlo i v případě 
nárazové rychlosti, stanovené znalcem z oboru silniční dopravy v případě 
počáteční rychlosti jízdy obžalovaného 50 km/hod.

	Po náležitém doplnění dokazování v naznačených směrech bude možno 
přijmout spolehlivý závěr, zda jednou z příčin těžkého zranění poškozeného 
nebylo i překročení povolené rychlosti obviněným P. P. Pokud by ze znaleckých 
posudků vyplynulo, že by ani dodržení omezené rychlosti nezabránilo samotné 
dopravní nehodě a jejímu následku, nelze podle názoru Nejvyššího soudu 
považovat překročení povolené rychlosti obviněným za zcela nepostižitelné.

	Nejvyšší soud proto podané stížnosti pro porušení zákona vyhověl a 
podle § 268 odst. 2 tr. řádu vyslovil, že usnesením Krajského soudu v Českých 
Budějovicích - pobočka Tábor, ze dne 19. 5. 2000, č. j. 14 To 157/2000, byl 
porušen zákon v ustanovení § 147 odst. 1 a § 148 odst. 1 písm. c) tr. řádu a v 
řízení, které mu předcházelo, v ustanovení § 2 odst. 5, 6 tr. řádu ve prospěch 
obviněného P. P. Protože stížnost pro porušení zákona byla ministrem 
spravedlnosti podána ve lhůtě § 272 tr. řádu a Nejvyšší soud ji v této lhůtě 
projednal, podle § 269 odst. 2 tr. řádu napadené usnesení jakož i usnesení 
Okresního soudu v Táboře ze dne 20. 4. 2000, č. j. 1T 70/2000, zrušil. Současně 
zrušil i všechna další rozhodnutí na zrušená usnesení obsahově navazující, 
pokud vzhledem ke změně, k níž došlo zrušením, pozbyla podkladu. Podle § 270 
odst. 1 tr. řádu pak Okresnímu soudu v Táboře přikázal, aby věc v potřebném 
rozsahu znovu projednal a rozhodl.

	Úkolem soudu prvního stupně bude v dalším řízení doplnit dokazování ve 
shora naznačeném rozsahu, všechny provedené důkazy v souladu se zákonem 
vyhodnotit a ve věci rozhodnout.

P o u č e n í : Proti tomuto rozhodnutí není stížnost pro porušení zákona 
přípustná.

V Brně dne 23. listopadu 2000

 Předseda senátu:

 Mgr. Josef H e n d r y c h
