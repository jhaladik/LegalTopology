Soud: Nejvyšší soud

Důvod dovolání: § 266 odst. 1 tr. ř., § 147 odst. 1, § 148 odst. 1 písm. e) tr. ř., § 419 tr. zákoníku

Spisová značka: 3 Tz 18/2011

Datum rozhodnutí: 06.04.2011

Typ rozhodnutí: ROZSUDEK


Heslo: Časová působnost, Trest

Dotčené předpisy: § 419 tr. zákoníku

Kategorie rozhodnutí: C




 3 Tz 18/2011-20

ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud České republiky projednal ve veřejném zasedání konaném dne 6. 
dubna 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného M. T., proti 
usnesení Krajského soudu v Českých Budějovicích, pobočka v Táboře, ze dne 24. 
5. 2010, sp. zn. 14 To 125/2010, a podle § 268 odst. 2, § 269 odst. 2 a § 270 
odst. 1 tr. ř. rozhodl   t a k t o :

Pravomocným usnesením Krajského soudu v Českých Budějovicích, pobočka v Táboře, 
ze dne 24. 5. 2010, sp. zn. 14 To 125/2010, a v řízení předcházejícím byl 
porušen zákon v ustanoveních § 147 a 148 odst. 1 písm. c) tr. ř. a § 419 tr. 
zákoníku (zák. č. 40/2009 Sb.) v neprospěch obviněného M. T.

Napadené usnesení  se zrušuje. Zrušuje se i usnesení Okresního soudu v Táboře 
ze dne 14. 4. 2010, sp. zn. 2 T 35/2008.

Zrušují se též všechna další rozhodnutí, na zrušená rozhodnutí obsahově 
navazující pokud vzhledem ke změně, k níž došlo zrušením, pozbyla podkladu.

Okresnímu soudu v Táboře  se přikazuje, aby věc v potřebném rozsahu znovu 
projednal a rozhodl.

Odůvodnění:

Obviněný M. T. byl rozsudkem Okresního soudu v Táboře ze dne 25. 3. 2008, sp. 
zn. 2 T 35/2008, uznán vinným trestným činem maření výkonu úředního rozhodnutí 
podle § 171 odst. 1 písm. c) tr. zák. a trestným činem řízení motorového 
vozidla bez řidičského oprávnění podle § 180d tr. zák. jichž se dopustil tak, 
že:

- dne 10. 2. 2008 v době od 14.20 hodin do 14.35 hodin ve V., okres T., řídil 
po třídě Č. směrem na S. osobní motorové vozidlo tov. zn. Fiat Uno, ačkoliv 
není držitelem žádného řidičského oprávnění a rozsudkem Okresního soudu v 
Táboře, sp. zn. 13 T 172/2005, ze dne 22. 12. 2005, který nabyl právní moci dne 
28. 2. 2006, mu byl uložen trest zákazu činnosti spočívající v zákazu řízení 
všech motorových vozidel na dobu 3 let.

Za tyto trestné činy a za sbíhající se trestné činy řízení motorového vozidla 
bez řidičského oprávnění podle § 180d tr. zák. a maření výkonu úředního 
rozhodnutí podle § 171 odst. 1 písm. c) tr. zák., jimiž byl uznán vinným 
trestním příkazem Okresního soudu v Táboře ze dne 29. 1. 2008, sp. zn. 2 T 
6/2008, který nabyl právní moci dne 28. 2. 2008, mu byl uložen podle § 180d tr. 
zák. za použití § 35 odst. 2 tr. zák. souhrnný trest odnětí svobody v trvání 4 
(čtyř) měsíců pro jehož výkon byl podle § 39a odst. 2 písm. b) tr. zák. zařazen 
do věznice s dozorem. Podle § 49 odst. 1 a § 50 odst. 1 tr. zák. mu byl dále 
uložen trest zákazu činnosti spočívající v zákazu řízení motorových vozidel 
všeho druhu na dobu 12 měsíců.

Současně byl zrušen výrok o trestu z trestního příkazu Okresního soudu v Táboře 
ze dne 29. 1. 2008, sp. zn. 2 T 6/2008, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu.

K odvolání obviněného rozhodl Krajský soud v Českých Budějovicích, pobočka v 
Táboře, rozsudkem ze dne 5. 6. 2008, sp. zn. 14 To 95/2008, tak, že podle § 258 
odst. 1 písm. b), d) tr. ř. napadený rozsudek v plném rozsahu zrušil a podle § 
259 odst. 3 písm. a) tr. ř. nově rozhodl podle § 37a tr. zák. a zrušil výrok o 
vině a výrok o trestu z trestního příkazu Okresního soudu v Táboře ze dne 29. 
1. 2008, sp. zn. 2 T 6/2008. Obviněného M. T. uznal vinným, že

- dne 4. 1. 2008 kolem 10.15 hodin ve V., okres T., řídil po třídě Č. osobní 
motorové vozidlo tov. zn. Fiat Uno, ačkoliv není držitelem žádného řidičského 
oprávnění a rozsudkem Okresního soudu v Táboře, sp. zn. 13 T 172/2005, ze dne 
22. 12. 2005, který nabyl právní moci dne 28. 2. 2006, mu byl uložen trest 
zákazu činnosti spočívající v zákazu řízení všech motorových vozidel na dobu 3 
let, 

- dne 10. 2. 2008 v době od 14.20 hodin do 14.35 hodin ve V., okres T., řídil 
po třídě Č. směrem na S. osobní motorové vozidlo tov. zn. Fiat Uno, ačkoliv 
není držitelem žádného řidičského oprávnění a rozsudkem Okresního soudu v 
Táboře, sp. zn. 13 T 172/2005, ze dne 22. 12. 2005, který nabyl právní moci dne 
28. 2. 2006, mu byl uložen trest zákazu činnosti spočívající v zákazu řízení 
všech motorových vozidel na dobu 3 let.

Tím podle citovaného rozsudku spáchal jednak trestný čin maření výkonu úředního 
rozhodnutí podle § 171 odst. 1 písm. c) tr. zák., jednak trestný čin řízení 
motorového vozidla bez řidičského oprávnění podle § 180d tr. zák.

Za to byl obviněný M. T. odsouzen podle § 180d tr. zák. za použití § 37a, § 45 
odst. 1, 2 a § 45a odst. 1 tr. zák. ke společnému trestu obecně prospěšných 
prací ve výměře 400 (čtyřista) hodin. Podle § 53 odst. 1, 2 písm. a) tr. zák. 
mu byl uložen peněžitý trest ve výměře 10.000,- Kč a pro případ, že by jím 
nebyl ve stanovené lhůtě peněžitý trest vykonán, stanovil soud náhradní trest 
odnětí svobody na 2 (dva) měsíce. Rovněž mu byl uložen trest zákazu činnosti 
spočívající v zákazu řízení motorových vozidel všeho druhu na dobu 12 
(dvanácti) měsíců.

Usnesením Okresního soudu v Táboře ze dne 30. 9. 2008, sp. zn. 2 T 35/2008, byl 
obviněnému podle § 336 odst. 2 tr. ř. nařízen výkon trestu obecně prospěšných 
prací ve výměře 400 hodin uložených mu výše citovaným rozsudkem krajského 
soudu. Usnesení nabylo právní moci dne 30. 9. 2008.

Usnesením Okresního soudu v Táboře ze dne 3. 3. 2010, sp. zn. 2 T 35/2008, bylo 
podle § 340b odst. 1 tr. ř. a § 45a odst. 4 tr. zák. rozhodnuto, že zbytek 
trestu obecně prospěšných prací ve výměře 368 hodin, který byl obviněnému M. T. 
uložen ve výměře 400 hodin rozsudkem Okresního soudu v Táboře ze dne 25. 3. 
2005, sp. zn. 2 T 35/2008, ve znění rozsudku Krajského soudu v Českých 
Budějovicích, pobočka v Táboře ze dne 5. 6. 2008, sp. zn. 14 To 95/2008, se 
přeměňuje na nepodmíněný trest odnětí svobody ve výměře 184 dny a pro výkon 
trestu se obviněný zařazuje do věznice s ostrahou. Toto usnesení nabylo právní 
moci dne 3. 3. 2010, neboť obviněný i státní zástupce se po jeho vyhlášení 
vzdali práva stížnosti.

Z podnětu písemné žádosti obviněného M. T. ze dne 10. 3. 2010 o zkrácení trestu 
podle § 419 tr. zákoníku proběhlo veřejné zasedání u Okresního soudu v Táboře 
dne 14. 4. 2010. V rámci dokazování soud vyslechl obviněného, přečetl a 
konstatoval listinné doklady k věci se vážící. Po celkovém zhodnocení všech 
provedených důkazů okresní soud téhož dne (14. 4. 2010) vyhlásil usnesení, sp. 
zn. 2 T 35/2008, kterým bylo rozhodnuto tak, že podle § 465 tr. ř. a contrario 
se návrh obviněného M. T. na vydání usnesení podle § 419 tr. zákoníku za 
použití § 465 tr. ř. zamítá. Proti tomuto usnesení si obviněný M. T. podal 
stížnost a Krajský soud v Českých Budějovicích, pobočka v Táboře, usnesením ze 
dne 24. 5. 2010, sp. zn. 14 To 125/2010, podle § 148 odst. 1 písm. c) tr. ř. 
stížnost obviněného jako nedůvodnou zamítl.

Ministr spravedlnosti podal podle § 266 odst. 1 tr. ř. ve prospěch obviněného 
M. T. stížnost pro porušení zákona, a to proti usnesení Krajského soudu v 
Českých Budějovicích, pobočka v Táboře, ze dne 5. 6. 2008, sp. zn. 14 To 
95/2008.

Stěžovatel je toho názoru, že usnesením Krajského soudu v Českých Budějovicích, 
pobočka v Táboře, ze dne 5. 6. 2008, sp. zn. 14 To 95/2008, byl porušen zákon v 
ustanoveních § 147 odst. 1 a § 148 odst. 1 písm. c) tr. ř. a v řízení 
předcházejícím v ustanovení § 419 tr. zákoníku v neprospěch obviněného M. T.

Okresní soud v Táboře odůvodnil zamítnutí návrhu obviněného tím, že ustanovení 
§ 419 tr. zákoníku se vztahuje pouze na případy, kdy dříve odsouzený skutek 
nenaplňuje zákonné znaky skutkové podstaty žádného trestného činu uvedeného ve 
zvláštní části nového trestního zákoníku. Naproti tomu skutky, jichž se 
obviněný dopustil, byly by trestné i podle nového tr. zákoníku, a to jako 
přečin maření výkonu úředního rozhodnutí a vykázání podle § 337 odst. 1 písm. 
a) tr. zákoníku. S touto argumentací se plně ztotožnil i krajský soud.

Předmětná otázka byla však následně řešena stanoviskem trestního kolegia 
Nejvyššího soudu České republiky ze dne 21. 10. 2010, sp. zn. Tpjn 302/2010, se 
závěrem, že aplikace ustanovení § 419 tr. zákoníku nevyžaduje, aby posuzovaný 
čin nenaplňoval zákonné znaky skutkové podstaty žádného trestného činu 
uvedeného ve zvláštní části nového trestního zákoníku. Proto se v tomto 
ustanovení předpokládaný postup při poměrném zkracování úhrnného nebo 
souhrnného trestu uplatní jak u vícečinného souběhu, tak u souběhu 
jednočinného, například v případě úhrnného trestu uloženého před 1. 1. 2010 za 
trestné činy podle § 171 odst. 1 písm. c) tr. zák. a § 180d tr. zák., i když 
takový čin po 1. 1. 2010 zůstává trestným podle § 337 odst. 1 písm. a) tr. 
zákoníku.

Okresní soud měl tedy návrhu obviněného vyhovět a uložený trest mu podle § 419 
tr. zákoníku poměrně zkrátit. Pokud tak neučinil, porušil zákon v neprospěch 
obviněného v ustanovení § 419 tr. zákoníku. Toto pochybení nenapravil ani 
krajský soud, když ke stížnosti obviněného usnesení okresního soudu nezrušil. 
Zamítnutím stížnosti jako nedůvodné pak krajský soud navíc porušil zákon v 
neprospěch obviněného i v ustanoveních § 147 odst. 1 a § 148 odst. 1 písm. c) 
tr. ř.

V závěru podané stížnosti pro porušení zákona proto navrhl, aby Nejvyšší soud 
podle § 268 odst. 2 tr. ř. vyslovil, že usnesením Krajského soudu v Českých 
Budějovicích, pobočka v Táboře, ze dne 5. 6. 2008, sp. zn. 14 To 95/2008, byl 
porušen zákon ustanoveních § 147 odst. 1 a § 148 odst. 1 písm. c) tr. ř. a v 
řízení předcházejícím usnesením Okresního soudu v Táboře ze dne 14. 4. 2010, č. 
j. 2 T 35/2008-94, v ustanovení § 419 tr. zákoníku v neprospěch obviněného M. 
T. Podle § 269 odst. 2 tr. ř. aby zrušil napadené usnesení Krajského soudu v 
Českých Budějovicích, pobočka v Táboře, a jemu předcházející usnesení Okresního 
soudu v Táboře ze dne 14. 4. 2010, sp. zn. 2 T 35/2008, a zrušil také další 
rozhodnutí na zrušená rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu. Dále aby podle § 270 odst. 1 tr. ř. 
přikázal Okresnímu soudu v Táboře, aby věc znovu projednal a rozhodl.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen, a to ve směru vytýkaném 
ministrem spravedlnosti.

Od 1. 1. 2010 je účinný nový trestní zákoník (zák. č. 40/2009 Sb. ve znění 
novely). Podle § 419 tr. zákoníku trest uložený přede dnem nabytí účinnosti 
trestního zákoníku za čin, který není trestným činem podle tohoto zákona, 
popřípadě jeho nevykonaný zbytek, se nevykoná. Ustanovení o souhrnném trestu se 
v takovém případě neužije. Byl-li za takový čin a sbíhající se trestný čin 
uložen úhrnný nebo souhrnný trest, soud trest poměrně zkrátí; přitom přihlédne 
ke vzájemnému poměru závažnosti činů, které ode dne nabytí účinnosti tohoto 
zákona nejsou trestnými činy, a sbíhajících se trestných činů.

V přezkoumávaném případě obviněného M. T. se bezpochyby jedná o situaci 
předpokládanou citovaným ustanovením § 419 tr. zákoníku. Obviněný byl odsouzen 
rozsudkem Okresního soudu v Táboře ze dne 14. 4. 2010, sp. zn. 2 T 35/2008, ve 
znění rozsudku Krajského soudu v Českých Budějovicích, pobočka v Táboře, ze dne 
5. 6. 2008, sp. zn. 14 To 95/2008, tedy před nabytím účinnosti trestního 
zákoníku, za souběh trestných činů podle § 171 odst. 1 písm. c) tr. zák. a 
podle § 180d tr. zák. ke společnému trestu obecně prospěšných prací ve výměře 
400 hodin. Z uloženého trestu ve stanovené lhůtě vykonal pouze 32 hodin.

Usnesením Okresního soudu v Táboře ze dne 3. 3. 2010, sp. zn. 2 T 35/2008, bylo 
podle § 340b odst. 1 tr. ř. a § 45a odst. 4 tr. zák. rozhodnuto, že zbytek 
trestu obecně prospěšných prací ve výměře 368 hodin se přeměňuje na nepodmíněný 
trest odnětí svobody ve výměře 184 dny a pro výkon trestu byl obviněný zařazen 
do věznice s ostrahou. Toto rozhodnutí učinil okresní soud po 1. 1. 2010, t. j. 
za účinnosti zákona č. 40/2009 Sb., a bylo povinností soudu s ohledem na 
stěžovatelem zmiňované stanovisko trestního kolegia Nejvyššího soudu ze dne 21. 
10. 2010, sp. zn. Tpjn 302/2010, na daný případ aplikovat ustanovení § 419 tr. 
zákoníku v tom smyslu, že obviněnému měl být podle vzájemného poměru závažnosti 
spáchaných činů poměrně zkrácen uložený trest odnětí svobody. Důvodem takového 
postupu je skutečnost, že trestný čin řízení motorového vozidla bez řidičského 
oprávnění podle § 180d tr. zák., na rozdíl od trestného činu maření výkonu 
úředního rozhodnutí a vykázání podle § 171 odst. 1 písm. c) tr. zák., již není 
v nově přijatém trestním zákoníku uveden.

Na tomto místě je třeba zdůraznit, že pokud při aplikaci ustanovení § 419 tr. 
zákoníku došlo k určitým nejasnostem či nesprávnostem, stalo se tak nepochybně 
z důvodu počátečních výkladových problémů, zda v předmětném ustanovení obsažený 
pojem čin je třeba klást na roveň pojmu skutek, či pojmu trestný čin. Převážil 
nakonec názor, že ustanovení § 419 tr. zákoníku má pod pojmem čin nepochybně na 
mysli pojem trestný čin, který se v něm v dané souvislosti též výslovně 
objevuje a není tudíž důvod, aby bylo přistoupeno k výkladu opačnému.

Nejvyšší soud proto podle § 268 odst. 2 tr. ř. vyslovil, že pokud Okresní soud 
v Táboře svým usnesením ze dne 14. 4. 2010, sp. zn. 2 T 35/2008, nepostupoval v 
souladu s výše uvedeným výkladem ustanovení § 419 tr. zákoníku, porušil v tomto 
ustanovení zákon. Jestliže se následně Krajský soud v Českých Budějovicích, 
pobočka v Táboře, ztotožnil se závěry obsaženými v usnesení Okresního soudu v 
Táboře, sp. zn. 2 T 35/2008, a stížnost obviněného jako nedůvodnou zamítl, 
porušil zákon v ustanoveních § 147 odst. 1  písm. a) a § 148 odst. 1 písm. c) 
tr. ř. V obou případech byl zákon porušen v neprospěch obviněného M. T.

Podle § 269 odst. 2 tr. ř. pak Nejvyšší soud obě tato usnesení soudů nižších 
stupňů zrušil, a to včetně všech dalších rozhodnutí, na tato usnesení obsahově 
navazujících, pokud vzhledem ke změně, k níž došlo zrušením, pozbyla podkladu. 
Věc pak byla podle § 270 odst. 1 tr. ř. přikázána Okresnímu soudu v Táboře, aby 
ji v potřebném rozsahu znovu projednal a rozhodl.

Podle § 270 odst. 4 tr. řádu je orgán, jemuž byla věc Nejvyšším soudem 
přikázána, vázán právním názorem, který v tomto rozsudku vyslovil Nejvyšší 
soud, a je povinen provést ty procesní úkony, jejichž provedení Nejvyšší soud 
nařídil.

Poučení: Proti tomuto rozhodnutí není opravný prostředek přípustný.

V Brně dne 6. dubna 2011

Předseda senátu:
JUDr. Petr  Š a b a t a
