Soud: Nejvyšší soud

Spisová značka: 8 Tz 109/2004

Datum rozhodnutí: 14.07.2004

Typ rozhodnutí: Rozsudek




8 Tz 109/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky – soud pro mládež projednal ve veřejném zasedání 
konaném dne 14. července 2004 v senátě složeném z předsedkyně JUDr. Věry 
Kůrkové a soudců JUDr. Milady Šámalové a JUDr. Jana Bláhy stížnost pro porušení 
zákona, kterou podal ministr spravedlnosti České republiky ve prospěch 
obviněného mladistvého L. T., proti pravomocnému rozsudku Okresního soudu ve 
Vsetíně ze dne 6. 4. 2004, sp. zn. 4 Tm 4/2004, a podle § 268 odst. 2, § 269 
odst. 2, § 270 odst. 1 tr. ř. rozhodl  t a k t o :

Pravomocným rozsudkem Okresního soudu ve Vsetíně ze dne 6. 4. 2004, sp. zn. 4 
Tm 4/2004 , b y l  p o r u š e n  z á k o n  v ustanovení § 18 odst. 1 písm. 
c), odst. 3 zákona č. 218/2003 Sb., o odpovědnosti mládeže za protiprávní činy 
a o soudnictví ve věcech mládeže a o změně některých zákonů (zákon o soudnictví 
ve věcech mládeže), v neprospěch obviněného mladistvého.

Napadený rozsudek se  z r u š u j e  ve výroku o výchovném opatření – výchovné 
povinnosti vykonat bezplatně ve volném čase společensky prospěšnou činnost ve 
prospěch Městského úřadu ve V. M.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu ve Vsetíně se  p ř i k a z u j e , aby věc v potřebném rozsahu 
znovu projednal a rozhodl. 

O d ů v o d n ě n í :

Obviněný mladistvý L. T. byl rozsudkem Okresního soudu ve Vsetíně  ze dne 6. 4. 
2004, sp. zn. 4 Tm 4/2004, uznán vinným proviněním šíření poplašné zprávy podle 
§ 199 odst. 1, 2 tr. zák., jehož se dopustil tím, že dne 3. 11. 2003 v 07.31 
hod. ve V. M., okr. V., u nádraží ČSAD prostřednictvím telefonního automatu 
anonymně nahlásil na linku 158 Policie ČR Okresního ředitelství V. uložení 
bomby na SOU s. ve V. M., ač věděl, že tato zpráva je nepravdivá, když po 
provedení bezpečnostních opatření ze strany policie nebyl výskyt nástražného 
výbušného bombového systému potvrzen, v důsledku čehož došlo k zameškání výuky, 
čímž způsobil SUPŠ a SOU s. škodu ve výši 15.000,- Kč.

Za to byl obviněný mladistvý odsouzen podle § 199 odst. 2 tr. zák., § 31 odst. 
1 zákona č. 218/2003 Sb. k trestnímu opatření odnětí svobody na čtyři měsíce. 
Podle § 58 odst. 1 tr. zák., § 33 odst. 1 zákona č. 218/2003 Sb. byl výkon 
trestního opatření odnětí svobody podmíněně odložen na zkušební dobu patnácti 
měsíců. Podle § 33 odst. 1, § 15 odst. 1, § 16 odst. 1 a § 18 odst. 1 písm. c), 
odst. 3 zákona č. 218/2003 Sb. bylo mladistvému uloženo výchovné opatření – 
dohled probačního úředníka na dobu stanovené zkušební doby patnácti měsíců a 
výchovná povinnost vykonat bezplatně ve volném čase společensky prospěšnou 
činnost – veřejně prospěšnou činnost ve prospěch Městského úřadu ve V. M. ve 
výměře sto hodin.

Tento rozsudek nabyl právní moci dne 6. 4. 2004.

Podle § 266 odst. 1, 2 tr. ř. podal ministr spravedlnosti proti označenému 
rozsudku Okresního soudu ve Vsetíně stížnost pro porušení zákona ve prospěch 
obviněného mladistvého. Napadeným rozsudkem byl podle jeho názoru porušen zákon 
v ustanovení § 18 odst. 1 písm. c), odst. 3 zákona č. 218/2003 Sb., o 
odpovědnosti mládeže za protiprávní činy a o soudnictví ve věcech mládeže a o 
změně některých zákonů (zákon o soudnictví ve věcech mládeže).

Pochybení Okresního soudu ve Vsetíně spočívalo podle stěžovatele v tom, že 
uložil obviněnému mladistvému mimo jiné i výchovnou povinnost vykonat bezplatně 
ve volném čase společensky prospěšnou činnost určitého druhu ve výměře sto 
hodin celkem. Vytkl, že soud nerespektoval ustanovení § 18 odst. 1 písm. c), 
odst. 3 zákona č. 218/2003 Sb., podle něhož lze takovou výchovnou povinnost 
uložit na dobu nejvýše šedesáti hodin celkem, a tak porušil zákon v neprospěch 
obviněného mladistvého.

Ministr spravedlnosti navrhl, aby Nejvyšší soud podle § 268 odst. 2 tr. ř. 
vyslovil, že pravomocným rozsudkem Okresního soudu ve Vsetíně ze dne 6. 4. 
2004, sp. zn. 4 Tm 4/2004, ve výroku, jímž byla obviněnému mladistvému uložena 
výchovná povinnost vykonat bezplatně ve volném čase společensky prospěšnou 
činnost ve prospěch Městského úřadu ve V. M., byl v neprospěch obviněného 
mladistvého porušen zákon v ustanovení § 18 odst. 1 písm. c), odst. 3 zákona č. 
218/2003 Sb. a aby podle § 269 odst. 2 tr. ř. napadený výrok tohoto rozsudku 
zrušil a dále postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona je důvodná.

Podle § 10 odst. 1 zákona č. 218/2003 Sb., o soudnictví ve věcech mládeže, lze 
mladistvému uložit pouze tato opatření: výchovná opatření, ochranná opatření a 
trestní opatření.

Ve smyslu § 15 odst. 2 zákona č. 218/2003 Sb. výchovnými opatřeními jsou dohled 
probačního úředníka, probační program, výchovné povinnosti, výchovná omezení, 
napomenutí s výstrahou.

Podle § 18 odst. 1 písm. c) tohoto zákona soud pro mládež může mladistvému 
uložit výchovnou povinnost, kterou stanoví, aby vykonal bezplatně ve volném 
čase společensky prospěšnou činnost určitého druhu.

Podle § 18 odst. 3 citovaného zákona vykonání společensky prospěšné činnosti 
určitého druhu smí být mladistvému uloženo jen tak, aby nenarušilo jeho 
přípravu na budoucí povolání, především plnění povinností souvisejících se 
vzdělávacím programem školy, nebo výkon povolání či zaměstnání, a na dobu 
nejvýše čtyř hodin denně, osmnácti hodin týdně a šedesáti hodin celkem.

Je zjevné, že okresní soud ustanovení § 18 odst. 3 zákona o soudnictví ve 
věcech mládeže nerespektoval, uložil-li obviněnému mladistvému výchovnou 
povinnost vykonat bezplatně ve volném čase společensky prospěšnou činnost 
určitého druhu na dobu sta hodin, ač nejvýše bylo možno uložit šedesát hodin.

Stěžovatel opodstatněně vytkl, že okresní soud nepostupoval podle ustanovení § 
18 odst. 1 písm. c), odst. 3 zákona č. 218/2003 Sb. 

Tím, že obviněnému mladistvému bylo za spáchané provinění uloženo mimo jiné i 
výchovné opatření, a to výchovná povinnost vykonat bezplatně ve volném čase 
společensky prospěšnou činnost určitého druhu na dobu sta hodin,  tedy na dobu, 
již zákon nepřipouští, byl evidentně porušen zákon v jeho neprospěch. 

	

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu ve Vsetíně ze dne 6. 4. 2004, sp. zn. 4 Tm 4/2004, 
byl porušen zákon v ustanovení § 18 odst. 1 písm. c), odst. 3 zákona č. 
218/2003 Sb., o odpovědnosti mládeže za protiprávní činy a o soudnictví ve 
věcech mládeže a o změně některých zákonů (zákona o soudnictví ve věcech 
mládeže), v neprospěch obviněného mladistvého.

Nezbytným důsledkem závěru, že napadeným rozsudkem byl porušen zákon v 
neprospěch obviněného mladistvého, byl výrok, jímž Nejvyšší soud tento rozsudek 
podle § 269 odst. 2 tr. ř. zrušil ve výroku o výchovném opatření – výchovné 
povinnosti vykonat bezplatně ve volném čase společensky prospěšnou činnost ve 
prospěch Městského úřadu ve V. M. a zrušil též všechna další rozhodnutí na 
zrušenou část rozsudku obsahově navazující, pokud vzhledem ke změně, k níž 
došlo zrušením, pozbyla podkladu. Podle § 270 odst. 1 tr. ř. přikázal Okresnímu 
soudu ve Vsetíně, aby věc v potřebném rozsahu znovu projednal a rozhodl. Postup 
podle § 271 odst. 1  tr. ř., kdy by sám hned rozhodl ve věci, jak jej 
navrhovala státní zástupkyně ve veřejném zasedání, nepokládal za přiléhavý. 
Napadený rozsudek neobsahoval odůvodnění (za podmínek § 314d odst. 3 tr. ř. byl 
vyhotoven zjednodušený písemný rozsudek), v důsledku čehož nebylo lze 
přesvědčivě se vypořádat se všemi kritérii, jež vzal okresní soud v úvahu při 
rozhodování o uložení tohoto druhu výchovného opatření.

Na Okresním soudu ve Vsetíně proto bude, aby o uložení výchovného opatření – 
výchovné povinnosti vykonat bezplatně ve volném čase společensky prospěšnou 
činnost určitého druhu znovu rozhodl za důsledného respektování ustanovení § 18 
odst. 3 zákona č. 218/2003 Sb. Jiných částí napadeného rozsudku se rozhodnutí 
Nejvyššího soudu nedotýká; beze změny zůstávají proto pravomocné výroky o 
uložení trestního opatření odnětí svobody podmíněně odloženého na zkušební dobu 
i výchovného opatření –dohledu probačního úředníka.

Nejvyšší soud připomíná, že podle § 270 odst. 4 tr. ř. je Okresní soud ve 
Vsetíně, jemuž byla věc přikázána, vázán právním názorem, který ve věci 
vyslovil Nejvyšší soud, a že podle § 273 tr. ř. nemůže v novém řízení dojít ke 
změně rozhodnutí v neprospěch obviněného mladistvého, neboť Nejvyšší soud 
vyslovil, že zákon byl porušen v jeho neprospěch (zákaz reformace in peius). 

P o u č e n í : Proti tomuto rozhodnutí není opravný prostředek přípustný.

V Brně dne 14. července 2004

Předsedkyně senátu:

JUDr. Věra Kůrková   
