Soud: Nejvyšší soud

Spisová značka: 4 Tz 21/2009

Datum rozhodnutí: 23.04.2009

Typ rozhodnutí: ROZSUDEK




4 Tz 21/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne  23. dubna 
2009 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Petra Šabaty stížnost pro porušení zákona, kterou 
podal ministr spravedlnosti ve prospěch obviněného  M. T., proti usnesení 
Městského soudu v Praze ze dne  9. 9. 2008, sp. zn. 9 To 364/2008, a podle § 
268 odst. 2, § 269 odst. 2 a § 270 odst. 1 tr. řádu  rozhodl t a k t o :

Usnesením Městského soudu v Praze ze dne 9. 9. 2008, sp. zn. 9 To 364/2008, a v 
řízení, které mu předcházelo,  b y l    p o r u š e n    z á k o n   v 
ustanoveních § 147 odst. 1, § 148 odst. 1 písm. c) tr. řádu, § 45a odst. 4 tr. 
zákona a § 2 odst. 5, 6 tr. řádu v neprospěch obviněného M. T.

Napadené usnesení   s e    z r u š u j e .

Zrušuje se také usnesení Obvodního soudu pro Prahu 7 ze dne 6. 6. 2008, sp. zn. 
44 Nt 2047/2005.

Zrušují se též všechna další rozhodnutí, na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 7   s e    p ř i k a z u j e ,  aby věc v potřebném 
rozsahu znovu projednal a rozhodl.

O d ů v o d n ě n í :

Obvodní soud pro Prahu 7 rozhodl ve veřejném zasedání konaném dne  6. 6. 2008 
usnesením sp. zn. 44 Nt 2047/2005, podle § 45a odst. 4 tr. zákona tak, že 
přeměnil nevykonaný trest obecně prospěšných prací ve výměře 160 hodin na  
nepodmíněný trest odnětí svobody v trvání osmdesáti dnů. Trest obecně 
prospěšných prací byl obviněnému M. T. uložen rozsudkem Obvodního soudu pro 
Prahu 3 ze dne 22. 2. 2005, sp. zn. 14 Tm 10/2004. Podle § 39a odst. 2 písm. b) 
tr. zákona zařadil obviněného pro výkon trestu do věznice s dozorem.

Řízení o přeměně trestu bylo konáno jako řízení proti uprchlému podle § 302 a 
násl.  tr. řádu. Obviněnému byl obhájcem ustanoven JUDr. P. Z., který po 
vyhlášení usnesení proti němu podal  stížnost. Městský soud v Praze jako soud 
druhého stupně podanou stížnost usnesením ze dne 9. 9. 2008, sp. zn. 9 To 
364/2008, zamítl podle § 148 odst. 1 písm. c) tr. řádu jako nedůvodnou.

Ministr spravedlnosti podal podle § 266 odst. 1 tr. řádu proti posledně 
citovanému rozhodnutí soudu druhého stupně  dne 31. 3. 2009  k Nejvyššímu 
soudu  stížnost pro porušení zákona ve prospěch obviněného M. T. Podle jeho 
názoru byl tímto usnesením porušen zákon v ustanoveních § 147 odst. 1, § 148 
odst. 1 písm. c) tr. řádu a v řízení předcházejícím v ustanoveních § 2 odst. 5, 
6 tr. řádu a § 45a odst. 4 tr. zákona v neprospěch obviněného.

Obvodní soud konal ve věci veřejné zasedání, v němž rozhodoval o přeměně celého 
uloženého trestu obecně prospěšných prací ve výměře 160 hodin, avšak pro své 
rozhodování neměl jednoznačné podklady pro úvahu, v jaké výši má být trest 
přeměněn. K dispozici měl pouze vyjádření Probační a mediační služby České 
republiky, středisko Praha, ze dne 18. 10. 2006, z něhož vyplývalo, že obviněný 
s výkonem trestu nezapočal a ani o jeho výkon neprojevil jiný zájem. Aniž si 
obvodní soud opatřil zprávu další, rozhodoval dne 6. 6. 2008 výrokem uvedeným 
shora, avšak v situaci, kdy obviněný v zákonné lhůtě z celkové výměry uloženého 
trestu obecně prospěšných prací 160 hodin již odpracoval 26 hodin. Obviněnému 
tak byl přeměněn trest obecně prospěšných prací ve vyšší výměře, než k jaké 
skutečně mělo dojít.

Ministr spravedlnosti proto navrhl, aby Nejvyšší soud České republiky podle § 
268 odst. 2 tr. řádu vyslovil, že napadeným usnesením Městského soudu v Praze 
byl porušen zákon v namítaném rozsahu v neprospěch obviněného, aby podle § 269 
odst. 2 tr. řádu toto  rozhodnutí, jakož i usnesení soudu prvního stupně 
zrušil, včetně všech na obě rozhodnutí obsahově navazujících rozhodnutí, pokud 
vzhledem ke změně, k níž došlo zrušením, pozbyla podkladu. Dále navrhl, aby 
Nejvyšší soud České republiky podle § 270 odst. 1 tr. řádu věc přikázal 
Obvodnímu soudu pro Prahu 7, aby ji v potřebném rozsahu znovu projednal a 
rozhodl.

Nejvyšší soud České republiky (dále jen Nejvyšší soud) přezkoumal podle § 
267       odst. 3 tr. řádu zákonnost a odůvodněnost těch výroků rozhodnutí, 
proti nimž byla podána stížnost pro porušení zákona, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen. 

Obviněný M. T. byl rozsudkem Obvodního soudu pro Prahu 7 ze dne  22. 2. 2005, 
sp. zn. 14 Tm 10/2004, uznán vinným trestnými činy výtržnictví podle § 202 
odst. 1 tr. zákona a poškozování cizí věci podle § 257 odst. 1 tr. zákona. 
Podle § 45a odst. 1, 2  tr. zákona za použití § 35 odst. 1 tr. zákona mu byl 
uložen úhrnný trest obecně prospěšných prací ve výměře 160 hodin. Podle § 45a 
odst. 1 tr. zákona bylo obviněnému uloženo, aby během výkonu trestu přispěl 
poškozeným V. H. a E. H. poměrnou částí na úhradu škody. Rozsudek nabyl právní 
moci dne 23. 4. 2005.

Probační a mediační služba ČR, středisko Praha sdělila dne 23. 1. 2006, že 
obviněný byl opakovaně zván k projednání podmínek výkonu uloženého trestu, 
avšak bezvýsledně. Navrhla, aby   obviněný odpracoval uložený trest v obvodu 
Úřadu městské části Praha 7 při úklidových a zahradnických pracích.

Samosoudce Obvodního soudu pro Prahu 7 vydal dne 6. 2. 2006 usnesení pod sp. 
zn. 44 Nt 2047/2005, jímž byl podle § 336 odst. 2 tr. řádu obviněnému nařízen 
výkon uloženého trestu obecně prospěšných prací při pomocných, úklidových a 
zahradnických pracích v obvodu Úřadu městské části Praha 7. Obviněnému byla 
stanovena lhůta nejpozději do 14 dnů ode dne doručení usnesení se dostavit k 
tomuto úřadu k projednání podmínek výkonu uloženého trestu. Toto usnesení bylo 
obviněnému doručeno do vlastních rukou dne 24. 2. 2006.

Zpráva Probační a mediační služby ČR, středisko Praha z 18. 10. 2006 
konstatuje, že obviněný dosud výkon trestu nenastoupil, nepodařilo se mu 
doručit předvolání k projednání podmínek výkonu trestu, byl proto trest 
nařízen, aniž podmínky jeho výkonu byly projednány.

Obvodní soud pro Prahu 7  nařídil na den 9. 5. 2007 ve věci veřejné zasedání, v 
němž měla být projednána přeměna trestu obecně prospěšných prací na nepodmíněný 
trest odnětí svobody. Vzhledem k tomu, že se obviněného nepodařilo včas a řádně 
uvědomit o konání veřejného zasedání, bylo jednání odročeno na neurčito. Dne 
27. 6. 2007 vydal obvodní soud ve věci podle § 69 odst. 1 tr. řádu příkaz k 
zatčení obviněného. Po opakovaných zprávách Policie ČR, že pobyt obviněného se 
dosud nepodařilo vypátrat, rozhodl samosoudce Obvodního soudu pro Prahu 7 dne 
6. 5. 2008, že ve věci bude konáno řízení proti uprchlému podle § 302 a násl. 
tr. řádu. Obviněnému byl dne 6. 5. 2008 ustanoven obhájce JUDr. P. Z.

O konání veřejného zasedání nebyl vyrozuměn zástupce Probační a mediační služby 
ČR, středisko Praha, nebyla rovněž vyžádána zpráva této instituce, zda nedošlo 
v době od 18. 10. 2006, kdy byla podávána poslední zpráva, a dnem konání 
veřejného zasedání k případné změně okolností, jež byly při rozhodování o 
přeměně trestu podstatné, zejména, zda obviněný zcela anebo zčásti uložený 
trest nevykonal. Obvodní soud tak nerespektoval základní ustanovení trestního 
řádu – zjistit skutkový stav věci, o němž nejsou důvodné pochybnosti v 
intencích § 2 odst. 5 tr. řádu. Při přeměně trestu vycházel z neaktuálních 
důkazů, které ve veřejném zasedání provedl – čtení zprávy z 18. 10. 2006 – a z 
toho se poté odvíjelo i porušení další stěžejní zásady trestního řízení 
upravené v § 2 odst. 6 tr. řádu, spočívající ve vadném hodnocení důkazů 
nalézacím soudem. Důsledkem  bylo vydání usnesení ze dne 6. 6. 2008, sp. zn. 44 
Nt 2047/2005, jímž byl obviněnému přeměněn celý trest obecně prospěšných prací 
ve výměře 160 hodin  na nepodmíněný trest odnětí svobody v trvání 80 dnů  dle 
zásad stanovených § 45a odst. 4 tr. zákona.

Podle ustanovení § 147 odst. 1 tr. řádu při rozhodování o stížnosti nadřízený 
orgán přezkoumá  a) správnost všech výroků napadeného usnesení, proti nimž může 
stěžovatel  podat stížnost, b) i řízení předcházející napadenému usnesení.

Tímto ustanovením se Městský soud v Praze v postavení soudu druhého stupně 
důsledně neřídil při rozhodování o stížnosti, kterou podal obhájce obviněného 
proti výše označenému usnesení o přeměně trestu. Při přezkoumávání řízení, jež 
předcházelo  usnesení soudu prvního stupně ze dne   6. 6. 2008 nezjistil, že 
zpráva z 18. 10. 2006 již byla v době rozhodování neaktuální.  Nezjistil také 
další procesní pochybení, že byť bylo veřejné zasedání o přeměně trestu 
nařízeno z podnětu probačního úředníka dle § 340b odst. 1 tr. řádu, 
nepostupoval soud prvního stupně dle zásad uvedených v § 233 odst. 1 tr. řádu, 
a o veřejném zasedání středisko Probační a mediační služby nevyrozuměl, ač tak 
byl povinen učinit. Pokud by tak soud prvního stupně procesně postupoval, 
zjistil by, že obviněný z celkové výměry trestu obecně prospěšných prací 160 
hodin odpracoval v zákonné jednoroční lhůtě stanovené  § 45a odst. 3 tr. zákona 
celkem 26 hodin, když naposledy pracoval dne 3. 1. 2007. Tato okolnost vyplývá 
ze zprávy Probační a mediační služby ČR, středisko Praha, ze dne 15. 10. 2008 
(čl. 47 spisu), která byla Obvodnímu soudu pro Prahu 7 tímto střediskem podána 
v souvislosti s doručením rozhodnutí o přeměně trestu.

Usnesením  Městského soudu v Praze ze dne 9. 9. 2008, sp. zn. 9 To 364/2008, 
jímž byla stížnost obhájce obviněného JUDr. P. Z. zamítnuta podle § 148 odst. 1 
písm. c) tr. řádu jako nedůvodná, byl porušen zákon i v tomto ustanovení v 
neprospěch obviněného. Je totiž zřejmé, že rozhodováno mělo být o přeměně 
trestu obecně prospěšných prací ve výměře 154 hodin, takže obviněnému byl 
uložen trest odnětí svobody o 13 dnů vyšší.

Nejvyšší soud vzhledem k okolnostem výše uvedeným vyslovil, že podle § 268 
odst. 2 tr. řádu byl usnesením Městského soudu v Praze ze dne 9. 9. 2008, sp. 
zn. 9 To 364/2008, porušen zákon v ustanoveních § 147 odst. 1 a § 148 odst. 1 
písm. c) tr. řádu, a v řízení předcházejícím v ustanoveních § 45a odst. 4 tr. 
zákona a § 2 odst. 5, 6 tr. řádu v neprospěch obviněného M. T. Podle § 269 
odst. 2 tr. řádu bylo toto usnesení zrušeno, stejně jako usnesení Obvodního 
soudu pro Prahu 7 ze dne 6. 6. 2008, sp. zn. 44 Nt 2047/2005. Zrušena byla i 
všechna další rozhodnutí, jež na obě zrušená usnesení obsahově navazovala, 
pokud vzhledem ke změně, k níž došlo zrušením, pozbyla podkladu. Věc byla podle 
§ 270 odst. 1 tr. řádu přikázána Obvodnímu soudu pro Prahu 7, aby ji v 
potřebném rozsahu znovu projednal a rozhodl.

Obvodní soud pro Prahu 7 ve věci nově provede veřejné zasedání,  o jehož konání 
vyrozumí i probačního úředníka, opatří si důkazy od příslušného obecního úřadu 
o počtu obviněným odpracovaných hodin z uloženého trestu obecně prospěšných 
prací s přesným stanovením doby, kdy k výkonu části trestu mělo dojít, a teprve 
po doplnění dokazování v tomto směru může ve věci nově rozhodnout.

Podle § 270 odst. 4 tr. řádu je orgán, jemuž byla věc přikázána Nejvyšším 
soudem, vázán právním názorem, který ve věci vyslovil Nejvyšší soud, a je 
povinen provést procesní úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný. 

V Brně dne 23. dubna 2009 

Předsedkyně senátu:

                                                         			    
JUDr. Danuše   N o v o t n á  

	

	

	
