Soud: Nejvyšší soud

Spisová značka: 8 Tz 59/2011

Datum rozhodnutí: 12.10.2011

Typ rozhodnutí: ROZSUDEK


Heslo: Obnova řízení

Dotčené předpisy: § 7 odst. 3 předpisu č. 119/1190Sb.

Kategorie rozhodnutí: D




 8 Tz 59/2011

ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud České republiky projednal ve veřejném zasedání konaném dne 12. 
října 2011 v senátě složeném z předsedy JUDr. Jana Bláhy a soudkyň JUDr. Věry 
Kůrkové a JUDr. Milady Šámalové stížnost pro porušení zákona podanou ministrem 
spravedlnosti ve prospěch zemřelého obviněného M.M., proti usnesení Krajského 
soudu v Brně ze dne 25. 1. 2011, sp. zn. 4 Nt 207/2010, a rozhodl t a k t o : 



Podle § 268 odst. 2 tr. ř. se vyslovuje, že pravomocným usnesením Krajského 
soudu v Brně ze dne 25. 1. 2011, sp. zn. 4 Nt 207/2010, a v řízení, které mu 
předcházelo, byl  porušen  zákon  v ustanoveních § 147 odst. 1 písm. a), b), § 
148 odst. 1 písm. c) tr. ř., s přihlédnutím k ustanovení § 7 odst. 3 zákona č. 
119/1990 Sb., o soudní rehabilitaci, ve znění pozdějších předpisů, v neprospěch 
zemřelého obviněného M. M.

Podle § 269 odst. 2 tr. ř. se zrušuje napadené usnesení a usnesení Městského 
soudu v Brně ze dne 14. 9. 2010, sp. zn. 1 Rt 6/2010.
 
Zrušují se též všechna další rozhodnutí na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. se přikazuje Městskému soudu v Brně, aby věc v 
potřebném rozsahu znovu projednal a rozhodl. 


Odůvodnění:
Dne 15. 12. 2009 M. M., M. M. a L. B. (rodinné příslušnice po zemřelém 
obviněném M. M.) podaly prostřednictvím zvoleného obhájce JUDr. Lubomíra 
Müllera u Městského soudu v Brně návrh na povolení obnovy rehabilitačního 
řízení v trestní věci jmenovaného obviněného vedené původně u bývalého 
Vojenského obvodového soudu v Brně pod sp. zn. 1 Rtv 69/91. V odůvodnění návrhu 
namítaly jednak nezákonnost usnesení vydaného dne 5. 9. 1991 jmenovaným soudem 
pod uvedenou sp. zn., kterým byl podle § 14 odst. 1 písm. f) zákona č. 119/90 
Sb., o soudní rehabilitaci, ve znění pozdějších předpisů (dále převážně jen 
„zák. č. 119/90 Sb.“), zrušen ve výroku o uloženém trestu rozsudek bývalého 
Vojenského soudu 1. stolice v Brně ze dne 15. 12. 1947, sp. zn. Vtr 767/47-II, 
jímž byl zemřelý obviněný M. M. uznán vinným zločinem porušení subordinace 
podle § 145, § 146c, § 149 bývalého vojenského trestního zákona č. 19/1855 ř. 
z. a odsouzen k nepodmíněnému trestu odnětí svobody v trvání osmi měsíců, a 
jednak nezákonnost rozsudku bývalého Vojenského obvodového soudu v Brně ze dne 
17. 10. 1991, sp. zn. 1 Rtv 69/91, jímž byl tento obviněný při nezměněném 
výroku o vině odsouzen podle § 270 odst. 1 zákona č. 86/1950 Sb. k trestu 
odnětí svobody v trvání šesti měsíců, který byl podle § 24 odst. 1, § 25 odst. 
1 zákona č. 86/1950 Sb. podmíněně odložen na zkušební dobu jednoho roku. 
Na základě podaného návrhu na povolení obnovy řízení nařídil samosoudce 
Městského soudu v Brně na den 14. 9. 2010 veřejné zasedání, které se konalo též 
za přítomnosti státního zástupce a shora jmenovaného obhájce. Samosoudce při 
něm jednak konstatoval obsahy spisů Městského soudu v Brně sp. zn. 1 Rt 6/2010 
a 1 Rt 19/2009 a rehabilitačního spisu bývalého Vojenského obvodového soudu v 
Brně sp. zn. 1 Rtv 69/91, jednak podle § 23 odst. 3 tr. ř. spojil rehabilitační 
věci vedené u Městského soudu v Brně pod sp. zn. 1 Rt 19/2009 a 1 Rt 6/2010 s 
tím, že řízení o podaném návrhu na povolení obnovy bude nadále vedeno pouze pod 
sp. zn. 1 Rt 6/2010. Na závěr tohoto veřejného zasedání samosoudce vyhlásil 
usnesení, jímž podle § 278 odst. 1, § 283 písm. d) tr. ř. návrh na povolení 
obnovy řízení zamítl. V odůvodnění usnesení vyslovil názor, že nápravy vad 
usnesení bývalého Vojenského obvodového soudu v Brně ze dne 5. 9. 1991, sp. zn. 
1 Rt 69/91, se nelze domáhat návrhem na povolení obnovy řízení, nýbrž podáním 
podnětu ministru spravedlnosti k podání stížnosti pro porušení zákona. 
Proti citovanému usnesení Městského soudu v Brně ze dne 14. 9. 2010, sp. zn. 1 
Rt 6/2010, podal obhájce JUDr. Lubomír Müller včas stížnost, v níž uplatnil 
námitky týkající se vlastního rozhodnutí a jeho právních závěrů, které byly 
rozvedeny v odůvodnění tohoto usnesení, a současně žádal, aby nadřízený soud se 
zabýval specifickou problematikou týkající se rozhodování o obnově 
rehabilitačního řízení, přičemž vyslovil výhrady k nesprávnému obsazení soudu, 
resp. vznesl námitku, že při povolení obnovy v rehabilitačním řízení rozhodoval 
samosoudce, nikoliv senát, v čemž spatřoval porušení ustanovení § 7 odst. 3 
zák. č. 119/1990 Sb. a potažmo porušení čl. 38 odst. 1 Listiny základních práv 
a svobod s tím, že nebylo zaručeno právo na spravedlivý proces. 

O podané stížnosti rozhodl Krajský soud v Brně v neveřejném zasedání usnesením 
ze dne 25. 1. 2011, sp. zn. 4 Nt 207/2010, tak, že ji podle § 148 odst. 1 písm. 
c) tr. ř. zamítl. V odůvodnění usnesení odkázal na proběhlé rehabilitační 
řízení vedené u bývalého Vojenského obvodového soudu v Brně pod sp. zn. 1 Rtv 
69/91 a vyslovil právní názor týkající se zákonných podmínek pro povolení 
obnovy řízení ve vztahu k aplikaci dalšího mimořádného opravného prostředku, 
t.j. stížnosti pro porušení zákona a dovolání. V zásadě se přitom ztotožnil s 
právním názorem soudu prvního stupně. 

Proti naposledy zmíněnému usnesení soudu druhého stupně podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch zemřelého obviněného M.M. Uvedl v ní v obecné rovině [poté, co citoval 
ustanovení § 134 odst. 2, § 147 odst. 1 písm. a), b), § 148 odst. 1 písm. c) 
tr. ř. a ustanovení § 7 odst. 3 zák. č. 119/1990 Sb.], že oba soudy nižších 
stupňů se těmito ustanoveními důsledně neřídily.
Podle názoru ministra spravedlnosti shora zmíněné usnesení Krajského soudu v 
Brně je nepřezkoumatelné a neobsahuje všechny zákonné náležitosti. V jeho 
výroku není uvedeno označení trestní věci, které se podané stížnosti týkaly, a 
nepřesně je věc označena jako „návrh na povolení obnovy řízení ve věci býv. 
Vojenského obvodového soudu Brno sp. zn. 1 Rtv 69/91“. Přestože podaná stížnost 
M. M., M. M. a L. B., odůvodněná obhájcem JUDr. Lubomírem Müllerem, směřuje 
konkrétně proti usnesení Městského soudu v Brně ze dne 14. 9. 2010, sp. zn. 1 
Rt 6/2010, kterým byl podle § 278 odst. 1, § 283 písm. d) tr. ř. zamítnut návrh 
na povolení obnovy řízení v rehabilitační věci vedené pod sp. zn. 1 Rtv 69/91 u 
bývalého Vojenského obvodového soudu v Brně, stížností napadené rozhodnutí 
Městského soudu v Brně ve výroku usnesení Krajského soudu v Brně není uvedeno. 
Tento soud druhého stupně dále před rozhodnutím o stížnosti řádně nepřezkoumal 
správnost všech výroků napadeného usnesení, proti kterým byla stížnost podána, 
včetně řízení předcházejícího vydání napadeného usnesení. 

Ministr spravedlnosti Krajskému soudu v Brně rovněž vytknul, že se v odůvodnění 
svého usnesení nezabýval námitkou stěžovatelů, která se týkala skutečnosti, že 
ve věci návrhu na obnovu rehabilitačního řízení rozhodoval pouze samosoudce, 
nikoliv senát, čímž mělo být porušeno právo na zákonného soudce podle čl. 38 
odst. 1 Listiny základních práv a svobod. Krajský soud se k podané stížnosti 
vůbec nezabýval zák. č. 119/1990 Sb., konkrétně nepřihlédl k jeho ustanovení § 
7 odst. 3 a nevážil, zda o návrhu na povolení obnovy řízení rozhoduje věcně a 
místně příslušný soud v obsazení senátním či je k rozhodnutí příslušný pouze 
samosoudce. Jestliže v rehabilitačním řízení rozhodoval senát, je nutné, aby i 
ve věci návrhu na povolení obnovy řízení rozhodoval senát složený z 
profesionálních soudců. Pokud namísto senátu rozhodoval samosoudce, jde o 
závažnou procesní vadu, která naplňuje pojem vadného postupu řízení ve smyslu § 
266 odst. 1 tr. ř. 

Za uvedeného stavu se ministru spravedlnosti jevilo napadené usnesení Krajského 
soudu v Brně jako neúplné a nepřezkoumatelné. Na obsah podané stížnosti tento 
soud reagoval pouze v části týkající se aplikace typu mimořádného opravného 
prostředku k nápravě vytýkaných vad rehabilitačního řízení, když se ztotožnil s 
názorem Městského soudu v Brně, že v uvedeném případě nejsou dány důvody pro 
povolení obnovy řízení ve věci zemřelého obviněného M. M. Třebaže tento právní 
názor obou soudů ministr spravedlnosti v odůvodnění stížnosti pro porušení 
zákona nezpochybnil, s ohledem na výše uvedenou závadu v obsazení soudu 
považoval za nutné zrušit rovněž celé řízení, které předcházelo napadenému 
rozhodnutí, včetně usnesení Městského soudu v Brně ze dne 14. 9. 2010, sp. zn. 
1 Rt 6/2010. 

Z těchto důvodů ministr spravedlnosti v závěru stížnosti pro porušení zákona 
navrhl, aby Nejvyšší soud České republiky (dále jen „Nejvyšší soud“): 

a) podle § 268 odst. 2 tr. ř. vyslovil, že usnesením Krajského soudu v Brně ze 
dne 25. l. 2010 (správně mělo být „2011“), sp. zn. 1 Nt 207/2010 (správně mělo 
být „sp. zn. 4 Nt 207/2010“), a v řízení, které jeho vydání předcházelo, byl 
porušen zákon v neprospěch zemřelého obviněného M. M. v ustanoveních § 147 
odst. 1 písm. a), b), § 148 odst. 1 písm. c) tr. ř., s přihlédnutím k 
ustanovení § 7 odst. 3 zák. č. 119/1990 Sb., 

b) podle § 269 odst. 2 tr. ř. napadené usnesení zrušil a zrušil i jemu 
předcházející usnesení Městského soudu v Brně ze dne 14. 9. 2010, sp. zn. 1 Rtv 
6/2010 (správně mělo být „sp. zn. 1 Rt 6/2010“), jakož i všechna rozhodnutí na 
uvedená usnesení obsahově navazující, pozbyla-li zrušením podkladu, 

c) a dále postupoval podle § 270 odst. 1 tr. ř., tj. přikázal Městskému soudu v 
Brně, aby věc znovu projednal a rozhodl. 

Poté, co ministr spravedlnosti předložil spisový materiál Nejvyššímu soudu, 
shora jmenovaný obhájce zaslal tomuto soudu několik písemných podání, z nichž 
je třeba zmínit zejména přípis ze dne 3. 8. 2011. Uvedl v něm, že v dané věci 
došlo k porušení zákona v mnohem větším rozsahu, než je namítáno stížností pro 
porušení zákona. S odkazem na konkrétní soudní judikaturu vyjádřil přesvědčení, 
že k závažným pochybením došlo v řízení jak v letech 2010-2011, tak v roce 1991 
a rovněž v roce 1947. Navrhl proto, aby Nejvyšší soud zrušil nejen rozhodnutí 
uvedená v závěrečném návrhu ministra spravedlnosti, ale i všechna rozhodnutí 
vydaná v řízení u Vojenského obvodového soudu Brno pod sp. zn. 1 Rtv 69/91, a 
také rozsudek Vojenské soudu I. stolice Brno ze dne 15. 12. 1947, sp. zn. Vtr 
767/47-II, jakož i všechna obsahově navazující rozhodnutí, pokud vzhledem ke 
změně, k níž došlo zrušením, pozbyla svého podkladu, a aby poté podle § 271 
odst. 1 tr. ř. ve věci sám rozhodl a podle § 226 písm. b) tr. ř. zemřelého 
obviněného M. M. zprostil obžaloby.

Nejvyšší soud ve veřejném zasedání přezkoumal podle § 267 odst. 3 tr. ř. 
zákonnost a odůvodněnost těch výroků rozhodnutí, proti nimž byla stížnost pro 
porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející, a dospěl k závěru, že zákon byl 
porušen. 

Z této zákonné citace je zřejmé, že Nejvyšší soud byl při své přezkumné 
činnosti výrazně limitován. V rámci omezeného revizního principu totiž mohl z 
podnětu podané stížnosti pro porušení zákona přezkoumávat jen ty výroky 
napadeného rozhodnutí, proti nimž byla stížnost podána. Kromě rozsahu, v němž 
bylo rozhodnutí podanou stížností napadeno, byl ovšem limitován též důvody 
uvedenými ve stížnosti pro porušení zákona. V uvedeném omezeném rozsahu a jen z 
důvodů obsažených ve stížnosti pro porušení zákona pak mohl přezkoumávat i 
řízení, které napadené části rozhodnutí předcházelo. 

Jelikož Nejvyšší soud v rámci své limitované přezkumné činnosti současně 
nedospěl k závěru, že by v dané věci bylo možno uvažovat o výjimkách z tohoto 
omezeného revizního principu (srov. § 267 odst. 3 věta druhá tr. ř.), 
nepřicházelo vůbec v úvahu, aby při svém rozhodování vyhověl výše formulovanému 
návrhu obhájce zemřelého obviněného co do rozsahu, v němž by měla být zrušena 
jednotlivá rozhodnutí dosud v této věci vydaná. 

Zaměřil-li Nejvyšší soud při své přezkumné činnosti pozornost na rozsah a 
důvody  podané stížnosti pro porušení zákona, pak musí připomenout ustanovení § 
266 odst. 1 věty první tr. ř., podle něhož ministr spravedlnosti může podat u 
Nejvyššího soudu takovou stížnost proti pravomocnému rozhodnutí soudu nebo 
státního zástupce, jímž byl porušen zákon nebo které bylo učiněno na podkladě 
vadného postupu řízení.

V dané věci tak ministr spravedlnosti učinil proti usnesení Krajského soudu v 
Brně ze dne 25. l. 2011, sp. zn. 4 Nt 207/2010, s tvrzením, že pokud tento soud 
podle § 148 odst. 1 písm. c) tr. ř. zamítl stížnost navrhovatelů směřující 
proti usnesení Městského soudu v Brně ze dne 14. 9. 2010, sp. zn. 1 Rt 6/2010, 
porušil zákon v neprospěch zemřelého obviněného M. M. v ustanoveních § 147 
odst. 1 písm. a), b), § 148 odst. 1 písm. c) tr. ř., s přihlédnutím k 
ustanovení § 7 odst. 3 zák. č. 119/1990 Sb. 

Právě citovaná ustanovení trestního řádu a zák. č. 119/1990 Sb. ministr 
spravedlnosti zmínil v odůvodnění stížnosti pro porušení zákona zcela 
přiléhavě. 

Podle § 147 odst. 1 tr. ř. totiž platí, že při rozhodování o stížnosti 
přezkoumá nadřízený orgán: 
a)	 správnost všech výroků napadeného usnesení, proti nimž může 
stěžovatel podat stížnost, 
b)	 a řízení předcházející napadenému usnesení. 

Podle § 148 odst. 1 písm. c) tr. ř. nadřízený orgán stížnost zamítne, není-li 
důvodná. 

Podle § 7 odst. 3 zák. č. 119/1990 Sb. se ustanovení trestního řádu o 
příslušnosti samosoudce konat řízení neužije. 

Připomenout lze i ustanovení § 134 odst. 2 tr. ř. (ministrem spravedlnosti 
rovněž zmíněné), podle něhož v odůvodnění usnesení je třeba, jestliže to 
přichází podle povahy věci v úvahu, zejména uvést skutečnosti, které byly vzaty 
za prokázané, důkazy, o něž se skutková zjištění opírají, úvahy, jimiž se 
rozhodující orgán řídil při hodnocení provedených důkazů, jakož i právní úvahy, 
na jejichž podkladě skutečně posuzoval prokázané skutečnosti podle příslušných 
ustanovení zákona. 

Při aplikaci těchto ustanovení na posuzovaný případ Nejvyšší soud dospěl k 
závěru, že je mimo jakoukoliv pochybnost, že postupem obou soudů nižších 
instancí došlo k porušení shora citovaných ustanovení trestního řádu a § 7 
odst. 3 zák. č. 119/1990 Sb. skutečně došlo. 

Ministru spravedlnosti je třeba přisvědčit již v tom, že napadené usnesení 
Krajského soudu v Brně neobsahuje všechny zákonné náležitosti. V jeho tzv. 
hlavičce ani výroku není přesně označena trestní věc, které se podaná stížnost 
týkala (nehledě na to, že u tohoto řádného opravného prostředku soud použil 
nejprve plurálu, posléze však v odůvodnění singuláru), neboť soud uvedl, že 
rozhodl „o návrhu na povolení obnovy řízení ve věci  Vojenského obvodového 
soudu Brno, sp. zn. 1 Rtv 69/91“, ačkoliv podaná stížnost směřovala proti 
usnesení Městského soudu v Brně ze dne 14. 9. 2010, sp. zn. 1 Rt 6/2010, jímž 
byl podle § 278 odst. 1, § 283 písm. d) tr. ř. zamítnut návrh na povolení 
obnovy řízení v uvedené rehabilitační věci vedené pod sp. zn. 1 Rtv 69/91 u 
bývalého Vojenského obvodového soudu v Brně. 


Obdobně lze s ministrem spravedlnosti souhlasit v tom, že napadené usnesení je 
neúplné a nepřezkoumatelné. Soud druhého stupně před rozhodnutím o podané 
stížnosti totiž řádně nepřezkoumal ani správnost všech výroků napadeného 
usnesení, proti kterým byla stížnost podána, včetně řízení, které vydání 
napadeného usnesení předcházelo. V odůvodnění svého usnesení se vůbec nezabýval 
námitkou stěžovatelů, že o jejich návrhu na obnovu rehabilitačního řízení 
rozhodoval samosoudce Městského soudu v Brně, nikoliv senát, čímž mělo být 
porušeno ustanovení § 7 odst. 3 zák. č. 119/1990 Sb. a v důsledku toho i právo 
na zákonného soudce podle čl. 38 odst. 1 Listiny základních práv a svobod. 

K tomu je zapotřebí uvést, že podle již shora citovaného § 7 odst. 3 zák. č. 
119/1990 Sb. se ustanovení trestního řádu o příslušnosti samosoudce konat řízení neužije. Z 
toho a contrario vyplývá, že bylo nutné, aby i o podaném návrhu na povolení 
obnovy řízení rozhodoval senát (ten ostatně rozhodoval i v rehabilitačním 
řízení). S ministrem spravedlnosti ovšem nelze souhlasit v tom, že tento senát 
Městského soudu v Brně měl být „složený z profesionálních soudců“. Podle § 35 
odst. 2 zákona č. 6/2002 Sb., o soudech, soudcích, přísedících a státní správě 
soudů a o změně některých dalších zákonů (zákon o soudech a soudcích), ve znění 
pozdějších předpisů, totiž platí, že senáty okresního soudu (povahu takového 
soudu prvního stupně má i Městský soud v Brně) se skládají z předsedy senátu a 
dvou přísedících.

Lze tak uzavřít, že pokud namísto senátu rozhodoval samosoudce Městského soudu 
v Brně, jde o závažnou procesní vadu, která naplňuje pojem vadného postupu 
řízení ve smyslu § 266 odst. 1 tr. ř. Jeho důsledkem totiž bylo i to, že bylo 
porušeno právo na zákonného soudce ve smyslu čl. 38 odst. 1 Listiny základních 
práv a svobod.

Krajský soud v Brně v odůvodnění napadeného usnesení reagoval na obsah podané 
stížnosti v podstatě jen v části týkající se aplikace typu mimořádného 
opravného prostředku k nápravě vytýkaných vad rehabilitačního řízení. V tomto 
směru se ztotožnil s názorem Městského soudu v Brně, že v uvedeném případě 
nejsou dány důvody pro povolení obnovy řízení ve věci zemřelého obviněného M. 
M. Jelikož tento právní názor obou soudů nižších instancí ministr spravedlnosti 
v odůvodnění stížnosti pro porušení zákona nikterak nezpochybnil, Nejvyšší soud 
– vázán výše citovaným ustanovením § 267 odst. 3 tr. ř. – jej nepřezkoumával. 

Z těchto podstatných důvodů Nejvyšší soud nejprve podle § 268 odst. 2 tr. ř. 
vyslovil, že pravomocným usnesením Krajského soudu v Brně ze dne 25. 1. 2011, 
sp. zn. 4 Nt 207/2010, a v řízení, které mu předcházelo, byl porušen zákon v 
ustanoveních § 147 odst. 1 písm. a), b), § 148 odst. 1 písm. c) tr. ř., s 
přihlédnutím k ustanovení § 7 odst. 3 zák. č. 119/1990 Sb. v neprospěch 
zemřelého obviněného M. M., poté podle § 269 odst. 2 tr. ř. zrušil jak toto 
usnesení, tak jemu předcházející usnesení Městského soudu v Brně ze dne 14. 9. 
2010, sp. zn. 1 Rt 6/2010, neboť k primárnímu pochybení došlo již jeho 
nesprávným procesním postupem (nezákonným obsazením soudu), současně zrušil 
také všechna další rozhodnutí na zrušená usnesení obsahově navazující, pokud 
vzhledem ke změně, k níž došlo zrušením, pozbyla podkladu, a nakonec podle § 
270 odst. 1 tr. ř. přikázal Městskému soudu v Brně, aby věc v potřebném rozsahu 
znovu projednal a rozhodl. 

Po tomto rozhodnutí Nejvyššího soudu se věc vrací na samý počátek řízení po 
podání návrhu na povolení obnovy řízení u Městského soudu v Brně, na němž bude, 
aby v novém řízení a při novém rozhodování respektoval výše uvedený právní 
názor Nejvyššího soudu, jímž je vázán (srov. § 270 odst. 4 tr. ř.).

Nejvyšší soud v této souvislosti rovněž připomíná, že v novém řízení nemůže 
dojít ke změně rozhodnutí v neprospěch obviněného, neboť tímto rozsudkem 
vyslovil, že zákon byl porušen v jeho neprospěch (srov. § 273 tr. ř.). 


Poučení: Proti tomuto rozhodnutí není opravný prostředek přípustný. 


V Brně dne 12. října 2011 


Předseda senátu:
JUDr. Jan  B l á h a 






