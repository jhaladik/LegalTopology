Soud: Nejvyšší soud

Spisová značka: 5 Tz 46/2008

Datum rozhodnutí: 22.05.2008

Typ rozhodnutí: ROZSUDEK




5 Tz 46/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky v Brně projednal ve veřejném zasedání konaném dne 
22. května 2008 v senátě složeném z předsedy prof. JUDr. Pavla Šámala, Ph. D. a 
soudců JUDr. Františka Púryho a JUDr. Blanky Roušalové stížnost pro porušení 
zákona, kterou podal ministr spravedlnosti České republiky ve prospěch obviněné 
A. M. proti pravomocnému usnesení státní zástupkyně Obvodního státního 
zastupitelství pro Prahu 9 ze dne 8. 1. 2008, sp. zn. 1 ZT 60/2006, jímž byla 
zamítnuta stížnost obviněné A. M. proti usnesení policejního orgánu Policie 
České republiky, Správy hlavního města Prahy, služby kriminální policie a 
vyšetřování, odboru hospodářské kriminality, Praha 1, ze dne 13. 12. 2007, sp. 
zn. ČTS: PSP-2496/OHK-2-2007, jímž byla obviněné podle § 66 odst. 1 tr. ř. 
uložena pořádková pokuta ve výši 20.000,- Kč, a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Usnesením státní zástupkyně Obvodního státního zastupitelství pro Prahu 9 ze 
dne 8. 1. 2008, sp. zn. 1 ZT 60/2006, 

b y l   p o r u š e n   z á k o n

v ustanoveních § 146a odst. 2 a § 148 odst. 1 písm. c) tr. ř. v neprospěch 
obviněné A. M.

Napadené usnesení státní zástupkyně Obvodního státního zastupitelství pro Prahu 
9 ze dne 8. 1. 2008, sp. zn. 1 ZT 60/2006,  s e   z r u š u j e .  

Současně se zrušují také všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Státní zástupkyni Obvodního státního zastupitelství pro Prahu 9  s e  p ř i k a 
z u j e , aby předložila stížnost obviněné A. M. k projednání a rozhodnutí 
Obvodnímu soudu pro Prahu 9.

O d ů v o d n ě n í :

Usnesením policejního orgánu Policie České republiky, Obvodního ředitelství 
Praha III, služby kriminální policie a vyšetřování, II. odboru, Praha 9, U 
mateřské školy 2, ze dne 29. 9. 2005, sp. zn. ČTS: ORIII-7221/SKPV-2004, bylo 
podle § 160 odst. 1, 5 tr. ř. zahájeno trestní stíhání mimo jiné i proti A. M., 
a to pro trestný čin poškozování věřitele podle § 256 odst. 2 písm. b), odst. 4 
tr. zák., kterého se měla dopustit tím, že RNDr. J. M. jako jednatel 
společnosti D., s. r. o., se sídlem v P., C., a A. M. jako jednatelka 
společnost W. H., s. r. o., se sídlem v P., T., po prohlášení konkursu na 
společnost D., s. r. o., dne 29. 3. 2002 vytvořili účelovou obchodní 
dokumentaci k neexistujícímu obchodnímu případu. Dodatečně vytvořili 
trojstrannou smlouvu mezi společnostmi N. d. O., s. r. o., se sídlem v P., V., 
D., s. r. o., dříve se sídlem v P., R., a E. P. H. Ltd. se sídlem v L., 
datovanou dnem 5. 7. 2001, ze které vyplývá, že spoluobviněný RNDr. J. M. jako 
jednatel společnosti D., s. r. o., odprodal společnosti W. H., s. r. o., 
zastoupené jednatelkou A. M., majetek společnosti D., s. r. o., v hodnotě 
27.754.354,- Kč, a to na základě faktury ze dne 31. 12. 2001 na částku 
17.592.750,- Kč a faktury z téhož dne na částku 10.161.624,- Kč, kdy úhrada 
byla provedena dohodou o vzájemném vyrovnání pohledávek a závazků, sjednanou 
dne 5. 1. 2002 mezi těmito společnostmi, zápočtem pohledávky stejné výše, 
kterou uplatnila společnost W. H., s. r. o., na základě postoupení pohledávky 
od společnosti E. P. H. Ltd. za společností D., s. r. o., ze dne 31. 12. 2001, 
přičemž si byli oba vědomi toho, že pohledávka společnosti W. H., s. r. o., 
vychází z dodatečně vytvořených smluv, čímž společným jednáním zcizili část 
majetku dlužníka, a tímto jednáním zmařili uspokojení nejméně 298 věřitelů 
společnosti D., s. r. o., s pohledávkami v celkové výši 61.423.283,- Kč, čímž 
způsobili škodu ve výši 27.754.354,- Kč (č. l. 78 až 88 spisu).

Z obsahu spisu vyplývá, že obviněná A. M. byla policejním komisařem předvolána 
k výslechu na den 6. 12. 2007 spolu se svým obhájcem, a byla v tomto předvolání 
upozorněna na možné následky nedostavení se k výslechu bez dostatečné omluvy. 
Před konáním výslechu byla policejnímu orgánu zaslána omluva obviněné i jejího 
obhájce, a to z důvodu, že obhájce byl v pracovní neschopnosti a obviněná 
žádala o odročení tohoto výslechu s tím, že výpověď učiní pouze v přítomnosti 
jejího obhájce. Policejní orgán tuto omluvu nepřijal a usnesením Policie České 
republiky, Správa hlavního města Prahy, služba kriminální policie a 
vyšetřování, odbor hospodářské kriminality, Praha 1, Krakovská 14, ze dne 13. 
12. 2007, sp. zn. ČTS: PSP-2496/OHK-2-2007, uložil obviněné A. M. podle § 66 
odst. 1 tr. ř. pořádkovou pokutu ve výši 20.000,- Kč. Proti tomuto usnesení 
podala obviněná prostřednictvím svého obhájce v zákonem stanovené lhůtě 
stížnost, o které rozhodla sama dozorová státní zástupkyně Obvodního státního 
zastupitelství pro Prahu 9 usnesením ze dne 8. 1. 2008, sp. zn. 1 ZT 60/2006, 
tak, že ji jako nedůvodnou podle § 148 odst. 1 písm. c) tr. ř. zamítla.

Proti tomuto usnesení státní zástupkyně Obvodního státního zastupitelství pro 
Prahu 9 ze dne 8. 1. 2008, sp. zn. 1 ZT 60/2006, podal ministr spravedlnosti 
České republiky (dále jen „ministr spravedlnosti“) ve prospěch obviněné A. M. 
stížnost pro porušení zákona. V jejím odůvodnění nejprve ministr spravedlnosti 
popsal dosavadní řízení v této trestní věci a namítl, že podle ustanovení § 
146a odst. 2 tr. ř. o stížnosti proti rozhodnutí policejního orgánu podle § 66 
odst. 1 tr. ř. rozhoduje ve lhůtě zpravidla pěti dnů po uplynutí lhůty k podání 
stížnosti všem oprávněným osobám soud, v jehož obvodu je činný státní zástupce, 
který ve věci vykonává dozor nad zachováváním zákonnosti v přípravném řízení. 
Soudu věc předkládá k rozhodnutí právě tento státní zástupce. Ministr 
spravedlnosti z toho dovodil, že ze všech rozhodných skutečností ve spojení s 
obsahem spisového materiálu je zřejmé, že postupem dozorové státní zástupkyně, 
která sama rozhodla o opravném prostředku směřujícímu proti usnesení 
policejního orgánu o uložení pořádkové pokuty v situaci, kdy byl podle zákona 
příslušným k vydání takového rozhodnutí Obvodní soud pro Prahu 9, došlo k 
porušení zákona v neprospěch obviněné A. M., a toto pochybení je třeba napravit.

V závěru podané stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
státní zástupkyně Obvodního státního zastupitelství pro Prahu 9 ze dne 8. 1. 
2008, sp. zn. 1 ZT 60/2006, byl porušen zákon v ustanovení § 146a odst. 2 tr. 
ř. v neprospěch obviněné A. M. Dále ministr spravedlnosti navrhl, aby Nejvyšší 
soud České republiky podle § 269 odst. 2 tr. ř. napadené rozhodnutí zrušil a 
aby dále postupoval podle ustanovení § 270 odst. 1 tr. ř.

Nejvyšší soud České republiky (dále jen „Nejvyšší soud“) podle § 267 odst. 3 
tr. ř. přezkoumal zákonnost a odůvodněnost těch výroků napadeného rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení, napadenému rozhodnutí předcházející.

Podle ustanovení § 66 odst. 1 tr. ř. může být ten, kdo přes předchozí 
napomenutí ruší řízení nebo kdo se k soudu, státnímu zástupci nebo policejnímu 
orgánu chová urážlivě nebo kdo bez dostatečné omluvy neuposlechne příkazu nebo 
nevyhoví výzvě, které mu byly dány podle tohoto zákona, předsedou senátu a v 
přípravném řízení státním zástupcem nebo policejním orgánem potrestán 
pořádkovou pokutou do 50 000,- Kč. Podle odstavce 4 téhož zákonného ustanovení 
je proti takovému rozhodnutí přípustná stížnost, jež má odkladný účinek.

Podle § 146a odst. 2 tr. ř. při rozhodování o stížnosti proti rozhodnutí 
policejního orgánu podle § 66 odst. 1 tr. ř. rozhoduje ve lhůtě zpravidla pěti 
dnů po uplynutí lhůty k podání stížnosti všem oprávněným osobám soud, v jehož 
obvodu je činný státní zástupce, který ve věci vykonává dozor nad zachováváním 
zákonnosti v přípravném řízení. Věc předkládá soudu k rozhodnutí státní 
zástupce. V případě napadení rozhodnutí policejního orgánu stížností oprávněné 
osoby není tedy možné, aby podle citovaného ustanovení o tomto opravném 
prostředku rozhodoval státní zástupce, který vykonává dozor nad zachováváním 
zákonnosti v přípravném řízení, neboť o takové stížnosti musí rozhodnout soud, 
v jehož obvodu je činný státní zástupce, vykonávající dozor nad zachováváním 
zákonnosti v přípravném řízení. V závislosti na výsledku stížnostního řízení 
může dozorující státní zástupce bezprostředně reagovat na závěr soudu 
rozhodujícího o stížnosti a uplatnit pak některé ze svých oprávnění vůči 
policejnímu orgánu.

Nejvyšší soud při projednání a rozhodnutí o stížnosti pro porušení zákona, 
podané ministrem spravedlnosti ČR ve prospěch obviněné A. M., vycházel z obsahu 
spisu, kde je ve svazku č. V založeno shora citované usnesení policejního 
komisaře ze dne 13. 12. 2007, sp. zn. ČTS: PSP-2496/OHK-2-2007, kterým byla 
obviněné A. M. podle § 66 odst. 1 tr. ř. uložena pořádková pokuta ve výši 
20.000,- Kč, i usnesení dozorové státní zástupkyně Obvodního státního 
zastupitelství pro Prahu 9 ze dne 8. 1. 2008, sp. zn. 1 ZT 60/2006, jímž 
rozhodla o stížnosti obviněné A. M. proti uvedenému rozhodnutí policejního 
orgánu o uložení pořádkové pokuty. Státní zástupkyně tak místo toho, aby věc v 
souladu s ustanovením § 146a odst. 2 tr. ř. předložila k rozhodnutí o stížnosti 
příslušnému soudu, tedy konkrétně Obvodnímu soudu pro Prahu 9, rozhodla sama 
věcně o tomto opravném prostředku tak, že podle § 148 odst. 1 tr. ř. podanou 
stížnost obviněné A. M. jako nedůvodnou zamítla. Tím došlo k porušení zákona v 
citovaném ustanovení § 146a odst. 2 tr. ř. a také v ustanovení § 148 odst. 1 
písm. c) tr. ř. podle něhož státní zástupkyně postupovala.

Z těchto důvodů Nejvyšší soud vyslovil podle § 268 odst. 2 tr. ř., že usnesením 
státní zástupkyně Obvodního státního zastupitelství pro Prahu 9 ze dne 8. 1. 
2008, sp. zn. 1 ZT 60/2006, byl porušen zákon v ustanovení § 146a odst. 2 a § 
148 odst. 1 písm. c) tr. ř. v neprospěch obviněné A. M. V návaznosti na to 
Nejvyšší soud podle § 269 odst. 2 tr. ř. zrušil napadené rozhodnutí státní 
zástupkyně Obvodního státního zastupitelství pro Prahu 9 ze dne 8. 1. 2008, sp. 
zn. 1 ZT 60/2006, a současně zrušil také všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. pak Nejvyšší soud České republiky 
přikázal státní zástupkyni Obvodního státního zastupitelství pro Prahu 9, aby 
předložila stížnost obviněné A. M. k projednání a rozhodnutí Obvodnímu soudu 
pro Prahu 9.

P o u č e n í :  Proti tomuto rozsudku není žádný opravný prostředek přípustný.

V Brně dne 22. května 2008

Předseda senátu:

Prof. JUDr. Pavel  Š á m a l , Ph. D.
