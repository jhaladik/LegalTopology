Soud: Nejvyšší soud

Spisová značka: 4 Tz 84/2008

Datum rozhodnutí: 14.10.2008

Typ rozhodnutí: ROZSUDEK




4 Tz 84/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
října 2008 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  J.  T., proti usnesení 
Obvodního soudu pro Prahu 1 ze dne 16. 6. 2008 sp. zn. 1 T 87/2006, a podle  § 
268 odst. 2 a § 269 odst. 2 tr. řádu rozhodl   t a k t o :

Pravomocným usnesením Obvodního soudu pro Prahu 1 ze dne 16. 6. 2008 sp. zn. 1 
T 87/2006, a v řízení, které mu předcházelo,  b y l   p o r u š e n   z á k o 
n   v ustanoveních § 60 odst. 1 tr. zákona a § 2 odst. 5, 6 tr. řádu v 
neprospěch obviněného J. T.

Napadené usnesení  s e   z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Obvodní soud pro Prahu 1 vydal dne 16. 6. 2008 usnesení pod sp. zn. 1 T 
87/2006, jímž rozhodl podle § 60 odst. 1 tr. zákona tak, že se obviněnému J. 
T.  nařizuje výkon trestu odnětí svobody v trvání deseti měsíců, který mu byl 
uložen rozsudkem Obvodního soudu pro Prahu 1 ze dne 12. 6. 2006 sp. zn. 1 T 
87/2006. Podle § 39a odst. 2 písm. c)  tr. zákona byl obviněný pro výkon trestu 
zařazen do věznice s ostrahou.

Proti usnesení podal obviněný J. T. stížnost, kterou Městský soud v Praze podle 
§ 148 odst. 1 písm. b) tr. řádu zamítl jako opožděně podanou.

Ministr spravedlnosti podal podle § 266 odst. 1 tr. řádu ve prospěch obviněného 
J. T. stížnost pro porušení zákona proti pravomocnému usnesení Obvodního soudu 
pro Prahu 1 ze dne 16. 6. 2008 sp. zn. 1 T 87/2006. K porušení zákona došlo dle 
stěžovatele v ustanoveních § 60 odst. 1 tr. zákona a § 2 odst. 5, 6 tr. řádu v 
neprospěch obviněného.

Obvodní soud pro Prahu 1 přistoupil k nařízení výkonu původně podmíněně 
odloženého trestu odnětí svobody poté, co zjistil, že obviněný byl v průběhu 
zkušební doby odsouzen pro úmyslné majetkové trestné činy, jež rovněž spáchal 
ve lhůtě podmíněného odsouzení, a poukázal přitom na rozsudek Obvodního soudu 
pro Prahu 2 ze dne 21. 12. 2007 sp. zn. 3 T 384/2007. Na druhé straně však 
nezjistil, že původní trest, uložený rozsudkem Obvodního soudu pro Prahu 1 ze 
dne 12. 6. 2006 sp. zn. 1 T 87/2006, však byl v rámci uložení souhrnného trestu 
dle § 35 odst. 2 tr. zákona zrušen rozsudkem Obvodního soudu pro Prahu 5 ze dne 
12. 3. 2007 sp. zn. 19 T 53/2006, takže důvod k nařízení trestu podle § 60 
odst. 1 tr. zákona nebyl dán.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. řádu vyslovil, že 
napadeným usnesením byl v neprospěch obviněného J. T. porušen zákon v namítaném 
rozsahu, a aby podle § 269 odst. 2 tr. řádu napadené usnesení zrušil, včetně 
všech na něj obsahově navazujících rozhodnutí. 

Nejvyšší soud České republiky (dále jen Nejvyšší soud) podle § 267 odst. 3 tr. 
řádu přezkoumal zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a shledal, že zákon byl 
porušen.

Z obsahu přezkoumávaného trestního spisu Nejvyšší soud zjistil, že Obvodní soud 
pro Prahu 1 vydal dne 12. 6. 2006 rozsudek sp. zn. 1 T 87/2006, jímž J. T., 
roz. D. uznal vinným  trestným činem krádeže dílem dokonaným a dílem ve stadiu 
pokusu podle   § 247 odst. 1 písm. d) tr. zákona a  § 8 odst. 1 a § 247 odst. 1 
písm. d) tr. zákona. Za to mu uložil v sazbě § 247 odst. 1 tr. zákona trest 
odnětí svobody v trvání deseti měsíců, jehož výkon podle § 58 odst. 1 a § 59 
odst. 1 tr. zákona podmíněně odložil na zkušební dobu v trvání tří roků. 
Rozsudek nabyl právní moci téhož dne, tj. 12. 6. 2006.

Ve spise je na č. l. 61 založen opis rozsudku Obvodního soudu pro Prahu 5 ze 
dne 12. 3. 2007 sp. zn. 19 T 53/2006. Opis tohoto rozhodnutí byl Obvodnímu 
soudu pro Prahu 1 doručen dne 13. 3. 2008, jak je patrno z prezentačního 
razítka. Uvedeným rozsudkem byl obviněný J. T. uznán vinným trestným činem 
nedovolené výroby a držení omamných a psychotropních látek a jedů podle § 187 
odst. 1, odst. 2 písm. b) tr. zákona, za což mu byl v sazbě § 187 odst. 2 tr. 
zákona za použití § 35 odst. 2 tr. zákona uložen souhrnný trest odnětí svobody 
v trvání tří roků. Pro jeho výkon byl podle § 39a odst. 2 písm. c) tr. zákona 
zařazen do věznice s ostrahou. Současně byl zrušen výrok o trestu z rozsudku 
Obvodního soudu pro Prahu 1 ze dne 12. 6. 2006 sp. zn. 1 T 87/2006.

Právním důsledkem uložení souhrnného trestu je neexistence původního výroku o 
trestu, k němuž je souhrnný trest ukládán, a s tím spojená nemožnost uplatnění 
případných procesních postupů, jež by se mohly odvíjet od původního trestu. Je 
tudíž vyloučeno, aby kupříkladu bylo rozhodováno o osvědčení se obviněného v 
době původního podmíněného odsouzení, případně prodloužení zkušební doby či 
naopak o nařízení výkonu podmíněně odloženého trestu odnětí svobody.

Této okolnosti nevěnoval Obvodní soud pro Prahu 1 dostatečnou pozornost, a 
poté, co byl do spisu založen opis dalšího pravomocného rozhodnutí Obvodního 
soudu pro Prahu 2 ze dne 21. 12. 2007 sp. zn. 3 T 384/2007, svědčící o tom, že 
se obviněný v původně vyznačené zkušební době podmíněného odsouzení dopustil 
nové rozsáhlé úmyslné majetkové trestné činnosti, za niž byl odsouzen k 
nepodmíněnému trestu odnětí svobody v trvání dvou roků, nařídil ve věci veřejné 
zasedání. Výsledkem toho řízení bylo rozhodnutí podle § 60 odst. 1 tr. zákona, 
jímž byl obviněnému výkon trestu odnětí svobody v trvání deseti měsíců nařízen, 
jak je podrobně rozvedeno výše. 

Povinností Obvodního soudu pro Prahu 1 bylo řádně prostudovat předmětný spis, 
doplnit dokazování vyžádáním nového a aktualizovaného opisu rejstříků trestů, z 
nějž by skutečnost, že trest, o jehož přeměně má být rozhodováno, ve 
skutečnosti již neexistuje, mimo jakoukoli pochybnost zjistil, pakliže nestačil 
samotný opis rozsudku Obvodního soudu pro Prahu 5 sp. zn.   19 T 53/2006. 
Nedostatečně provedená skutková zjištění (§ 2 odst. 5 tr. řádu) vedla k vadnému 
hodnocení důkazů (§ 2 odst. 6 tr. řádu) a jejich důsledkem pak bylo zákonu 
odporující rozhodnutí učiněné v intencích ustanovení § 60 odst. 1 tr. zákona.

Nejvyšší soud vzhledem k výše prezentovaným závěrům podle § 268 odst. 2 tr. 
řádu vyslovil, že pravomocným usnesením Obvodního soudu pro Prahu 1 ze dne 16. 
6. 2008 sp. zn. 1 T 87/2006, a v řízení, které jeho vydání předcházelo, byl 
porušen zákon v ustanoveních § 60 odst. 1 tr. zákona a § 2 odst. 5, 6 tr. řádu 
v neprospěch obviněného J. T.

Podle § 269 odst. 2 tr. řádu poté Nejvyšší soud toto usnesení zrušil, včetně 
všech dalších rozhodnutí, která na zrušené usnesení obsahově navazují, pokud 
vzhledem ke změně, k níž došlo zrušením, pozbyla podkladu.

P o u č e n í : Proti tomuto rozhodnutí není opravný prostředek přípustný.

V Brně dne 14. října 2008 

                                                                                
     JUDr. Danuše N o v o t n á   

                                                                                
     předsedkyně senátu

	 

	

	
