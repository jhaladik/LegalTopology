Soud: Nejvyšší soud

Spisová značka: 4 Tz 60/2007

Datum rozhodnutí: 29.08.2007

Typ rozhodnutí: ROZSUDEK




4 Tz 60/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
srpna 2007 v senátě složeném z předsedy senátu JUDr. Františka Hrabce a soudců 
JUDr. Jiřího Pácala a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného P. Č., proti 
trestnímu příkazu  Okresního  soudu   v Mostu   ze  dne 27. 11. 2006 sp. zn. 2 
T 227/2006 a podle § 268 odst. 2, § 269  odst. 2 a § 270 odst. 1 tr. ř. 
rozhodl  t a k t o: 

Pravomocným trestním příkazem Okresního soudu v Mostu ze dne 27. 11. 
2006           sp. zn. 2 T 227/2006  b y l  p o r u š e n   z á k o n  v 
ustanoveních  § 36, § 45a odst. 1 tr. zák. a v řízení, které mu předcházelo, v 
ustanovení  § 2 odst. 5, 6 tr. ř.  v neprospěch  obviněného P. Č.

Napadený trestní příkaz  s e  z r u š u j e.

Zrušují se též všechna další rozhodnutí na zrušený  trestní příkaz  obsahově 
navazující, pokud vzhledem ke změně, k níž došlo  zrušením, pozbyla  podkladu. 

Okresnímu soudu v Mostu   s e   p ř i k a z u j e,  aby věc v potřebném rozsahu 
znovu projednal a rozhodl. 

O d ů v o d n ě n í :

Obviněný P. Č. byl rozsudkem Okresního soudu v Ústí nad Labem ze dne 8. 6. 2006 
sp. zn. 2 T 158/2005, který nabyl právní moci dne  12. 7. 2006, uznán vinným 
trestným činem křivé výpovědi a nepravdivého znaleckého posudku podle § 175 
odst. 2 písm. a) tr. zák., jehož se dopustil tím, že dne 30. 9. 2004  v Ústí 
nad Labem  v budově tamního krajského soudu během veřejného zasedání vedeného 
Krajským soudem v Ústí nad Labem pod. sp. zn.  4 To 453/2004 v trestní věci 
obviněného J. B., kde byl slyšen jako svědek, vypověděl k posuzovanému  
trestnému jednání po řádném poučení v úmyslu pomoci jmenovanému J. B., že J. B. 
se předmětného trestného jednání, jehož byl P. Č. účasten a ke kterému byl 
slyšen, neúčastnil, ačkoli toto se nezakládalo na pravdě a bylo vyvráceno 
jinými důkazy.  

Za to byl obviněný P. Č. podle § 175 odst. 2 tr. zák. za použití § 45 odst. 1   
a   § 45a odst. 1 tr. zák. odsouzen k  trestu  obecně prospěšných prací ve 
výměře 400 hodin. 

Tento obviněný byl dále odsouzen trestním příkazem Okresního soudu v Mostu ze 
dne 27. 11. 2006 sp. zn. 2 T 227/2006, který nabyl právní moci dne 20. 12. 
2006, pro trestný čin ohrožení od vlivem návykové látky podle § 201 odst. 1 tr. 
zák., jehož se dopustil tím, že dne  6. 11. 2006  přibližně ve 2.00 hod. v M., 
ul. K. M., řídil  osobní automobil zn. Ford Escort,  po požití alkoholických  
nápojů, kdy měl v krvi nejméně 1,36 g/kg alkoholu.

Za to byl obviněný podle § 201 odst. 1 tr. zák. za použití § 314e odst. 2 tr. 
ř.  a § 45 odst. 1, 2  a § 45a odst. 1, 3 tr. zák. odsouzen k trestu obecně 
prospěšných prací ve výměře  350 hodin. Dále pak podle § 49 odst. 1 a § 50 
odst. 1 tr. zák. k trestu zákazu řízení  motorových vozidel všeho druhu na dobu 
18 měsíců.

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného P. Č. proti trestnímu 
příkazu Okresního soudu v Mostu ze dne 27. 11. 2006 sp. zn. 2 T 227/2006. 
Napadeným rozhodnutím byl  podle jeho názoru porušen zákon v ustanoveních § 36, 
§ 45a odst. 1 tr. zák. a v řízení předcházejícím  též v ustanovení  § 2 odst. 
5, 6 tr. ř. v neprospěch obviněného. 

V odůvodnění  stížnosti pro porušení zákona stěžovatel uvedl, že ze zprávy 
Probační a mediační služby České republiky, středisko Most, ze dne 16. 1. 2007  
vyplývá, že obviněný  v době vydání napadeného trestního příkazu nevykonal z 
předchozího trestu obecně prospěšných prací  uloženého mu v trestní věci  
Okresního soudu v Ústí nad Labem sp. zn. 2 T 158/2005 nic.  Ačkoli v opisu  z 
rejstříku trestů založeném  v trestním spise na č. l. 17-18  ze dne 7. 11. 
2006  záznam o předchozím  odsouzení v trestní věci Okresního soudu v Ústí nad 
Labem sp. zn.  2 T 158/2005 není uveden, neboť tento soud zaslal trestní list 
Rejstříku trestů do Prahy až dne 19. 10. 2006 (viz. čl. 68  trestního spisu sp. 
zn. 2 T 158/2005), mohla samosoudkyně o odsouzení obviněného  v trestní věci  
Okresního soudu v Ústí nad Labem  sp. zn. 2 T 158/2005 objektivně vědět.  
Rozsudek  Okresního soudu v  Ústí nad Labem  ze dne   8. 6. 2006  sp. zn. 2 T 
158/2005  byl totiž Okresnímu soudu v Mostu doručen dne 1. 11. 2006  k 
rozhodnutí o nařízení jeho výkonu podle § 336  odst. 2 tr. ř.  V době, kdy 
samosoudkyně Okresního soudu v Mostu vydala napadený trestní příkaz, byl výše 
uvedený rozsudek veden   u Okresního soudu v  Mostu v rejstříku Nt, avšak v 
tomto rejstříku soudem lustrace provedena nebyla. Navíc ve výpisu ze systému 
stíhaných, podezřelých a prověřovaných  osob založeném v trestním spise na č. 
l. 20 má P. Č. uveden jako poslední záznam služby kriminální policie a 
vyšetřování Okresního ředitelství v Ústí nad Labem  právě obvinění z trestného 
činu křivé výpovědi a nepravdivého znaleckého posudku podle § 175 odst. 2 písm. 
a) tr. zák.  Bez ohledu na opis rejstříku trestů, který měla soudkyně k 
dispozici, se měla uvedenými skutečnostmi zabývat a minimálně ověřit, kdy byl 
předchozí trest obecně prospěšných prací obviněnému nařízen k výkonu a jeho 
stav, což neučinila a bez dalšího mu uložila stejný druh trestu.  

Uložením dalšího trestu obecně prospěšných prací ve výměře 350 hodin trestním 
příkazem Okresního soudu v Mostu ze dne 27. 11. 2006 sp. zn. 2 T 227/2006 tak 
byla překročena  maximální výměra stanovená  zákonem pro tento druh trestu, 
která činí 400  hodin. Je tedy zřejmé, že došlo k porušení  zákona v ustanovení 
§ 2 odst. 5, 6  tr. ř. ve vztahu k ustanovením § 36 a  § 45a odst. 1 tr. zák. 

V závěru stížnosti pro porušení zákona proto ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že trestním příkazem 
Okresního soudu v Mostu ze dne 27. 11. 2006 sp. zn. 2 T 227/2006 byl porušen 
zákon v ustanovení § 36, § 45a odst. 1 tr. zák. a v řízení, jež mu předcházelo, 
v ustanovení  § 2 odst. 5, 6 tr. ř., a  to v neprospěch  obviněného P. Č. Dále 
navrhl, aby  Nejvyšší soud podle  § 269 odst. 2 tr. ř.  napadený trestní příkaz 
zrušil, včetně všech dalších  rozhodnutí na zrušený trestní příkaz obsahově 
navazujících a následně postupoval podle § 270 odst. 1 tr. ř. 

Nejvyšší soud  přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Jednotlivá rozhodnutí a další listinné materiály  prokazují následující  
skutečnosti. 

Z rozsudku  sp. zn. 2 T 158/2005 (č. l. 63) vyplývá, že Okresní soud v Ústí nad 
Labem obviněnému dne 8. 6. 2006 uložil trest obecně prospěšných prací ve výměře 
400 hodin, přičemž právní moci nabyl dne 12. 7. 2006.  Podle § 336 odst. 1  tr. 
ř. byl tento rozsudek doručen  Okresnímu soudu v Mostu dne 1. 11. 2006 k 
nařízení výkonu trestu, jak dokládá otisk podacího razítka na čelní straně 
rozsudku na č. l. 1 spisu vedeného u Okresního soudu v Mostu pod sp. zn. 26 Nt 
3076/2006. 

Dne 11. 12. 2006 se obviněný dostavil na Probační a mediační službu České 
republiky středisko Most k projednání podmínek výkonu trestu a následně dne 21. 
12. 2006 vydal Okresní soud v Mostu usnesení, jímž obviněnému nařídil výkon 
trestu vykonáním pomocných prací pro Technické služby města M., D., M.-V. Toto 
usnesení  bylo obviněnému doručeno dne 12. 1. 2007 (č. l. 7 spisu 26 Nt 
3076/2006). 

Z trestního příkazu  sp. zn. 2 T 227/2006 (č. l. 26) je patrno, že Okresní soud 
v Mostu  obviněnému uložil dne 27. 11. 2006 další trest obecně prospěšných 
prací ve výměře 350 hodin. Trestní příkaz nabyl právní moci dne 20. 12. 2006.

Ve výpisu ze systému stíhaných, podezřelých a prověřovaných osob Policie  SKPV 
OŘ Most je pro osobu P. Č. uveden následující záznam, SKPV OŘ Ústí nad Labem 
obvinění podle § 175 odst. 2 písm. a), tj. trestný čin křivé výpovědi a 
nepravdivého znaleckého posudku  s uvedením, že věc byla ukončena podle § 
225/1, 314e tr. ř.

Podle § 36 tr. zák. věty prvé, jestliže soud odsuzuje pachatele za trestný čin, 
který  spáchal předtím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest  spolu s dosud nevykonanou 
částí trestu uloženého  dřívějším  rozsudkem  přesahovat nejvyšší  výměru  
dovolenou  trestním zákonem pro tento druh trestu.     

Podle § 45a odst. 1 tr. z. věty prvé může soud obviněnému uložit trest obecně 
prospěšných prací ve výměře od 50 do 400 hodin. 

Podle § 2 odst. 5 tr. ř. orgány činné v trestním řízení  postupují v  souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6. tr. ř. orgány činné v trestním řízení hodnotí důkazy podle 
svého vnitřního přesvědčení  založeného na pečlivém uvážení všech okolností 
případu jednotlivě i v jejich souhrnu. 

Z výše uvedeného je patrno, že v době rozhodování Okresního soudu v Mostu v 
trestní věci sp. zn. 2 T 227/2006, tj. dne 27. 11. 2006, měl obviněný 
pravomocně uložen trest obecně prospěšných prací ve výměře 400 hodin. Z tohoto 
trestu neměl nic vykonáno, ani z něj nic vykonáno mít nemohl, neboť usnesení o 
nařízení výkonu trestu bylo vydáno až dne 21. 12. 2006 a doručeno bylo dne 12. 
1. 2007. V této době byl ve  spisové evidenci Okresního soudu v Mostu v 
rejstříku Nt zapsán rozsudek Okresního soudu v Ústí nad Labem sp. zn.  2 T 
158/2005. Tento rozsudek byl podle podacího razítka na jeho čelní straně 
doručen Okresnímu soudu v Mostu dne 1. 11. 2006. Z lustra obsaženého na návrhu 
na potrestání na  č. l. 25 vyplývá, že dne 22. 11. 2006, tedy před rozhodnutím 
ve věci sp. zn. 2 T 227/2006 byl prolustrován rejstřík T a bylo zde nalezeno 
několik předchozích trestních věcí obviněného. Vzhledem k tomu, že se v lustru 
objevují pouze kauzy rejstříku T, zřejmě nebyla provedena lustrace v rejstříku 
Nt. Pokud by tomu tak bylo, musela by zde být obsažena i sp. zn. 26 Nt 
3076/2006.  

Podle § 153 odst. 2 Instrukce ministerstva spravedlnosti ze dne 3. 1. 2001 č. 
j. 505/2001-org. ve znění  pozdějších předpisů, kterou byl vydán  vnitřní a 
kancelářský řád pro okresní, krajské a vrchní soudy, je povinností  vedoucího 
soudní kanceláře u věcí zapisovaných do rejstříku T a Nt zjistit, zda je nebo 
bylo proti téže osobě  vedeno trestní stíhání. Výsledek lustrace se vyznačí na 
obžalobě či návrhu na potrestání. Vyznačení se provede otiskem razítka, datem a 
podpisem vedoucího soudní kanceláře. Při velkém množství vylustrovaných věcí se 
výsledek lustrace  vyznačí na samostatném listu a na úvodním podání  se vyznačí 
odkaz.

V posuzované věci však obsah lustrace svědčí o tom, že  zřejmě lustrace v 
rejstříku  Nt prováděna nebyla a pokud prováděna byla, byla provedena vadně, 
neboť na č. l. 25 chybí spisová značka 26 Nt 3076/2006, která tam vzhledem k 
tomu, že rozsudek Okresního soudu v Ústí nad Labem  sp. zn. 2 T 158/2005 již 
byl u Okresního soudu v Mostu fyzicky přítomen od 1. 11. 2006, obsažena být 
měla. 

Samosoudci rozhodujícímu ve věci sp. zn. 2 T 227/2006 by tak za situace, kdyby 
byla lustrace provedena v řádném rozsahu, bylo známo odsouzení ve věci sp. zn. 
2 T 158/2005 a zejména skutečnost, že obviněnému byl předmětným rozhodnutím 
uložen trest obecně prospěšných prací ve výměře 400 hodin, z něhož neměl v 
rozhodné době ničeho vykonáno. 

Je tedy skutečností, že samosoudce rozhodující v posuzované věci informaci o 
předchozím trestu obecně prospěšně prací uloženém obviněnému sice neměl, ale u 
příslušného soudu tato informace evidována byla a při řádné práci soudní 
kanceláře, která je nedílnou součástí a předpokladem správné rozhodovací 
činnosti soudu, tuto informaci k dispozici mít měl a mohl. 

Pro úplnost nutno uvést, že pochybení nastalo i u Okresního soudu v Ústí nad 
Labem. Podle přílohy č. 5  vnitřního a kancelářského řádu pro okresní, krajské 
a vrchní soudy  se vyhotovené a podepsané trestní listy ze všech senátů  a od 
všech  samosoudců téhož soudu soustřeďují u pracovníka, kterého určí  předseda 
soudu. Tento pracovník  bez odkladu  odesílá  s průvodním dopisem (s uvedením 
sp. zn. a jmen a příjmení odsouzených)  hromadně trestní listy doporučeně, 
rejstříku trestů v Praze. Rozhodnutí ve věci sp. zn. 2 T 158/2005 nabylo právní 
moci dne 12. 7. 2006, avšak Okresní soud v Ústí nad  Labem trestní list 
obviněného rejstříku trestů zaslal až dne 19. 10. 2006 (viz č. l. 68), tedy až 
po několika měsících od nabytí právní moci. V důsledku toho pak opis z 
rejstříku trestů obviněného ze dne 7. 11. 2006, obsažený ve spise sp. zn. 2 T 
227/2006, údaje o předmětném předcházejícím odsouzení neobsahoval a nemohl tak 
poskytnout soudci rozhodujícímu ve věci sp. zn. 2 T 227/2006 informaci o 
předchozím uložení trestu obecně prospěšných prací. Při absenci výše popsaných 
zásadních informací pak samosoudce Okresního soudu v Mostu zřejmě přehlédl též 
výpis ze seznamu stíhaných, podezřelých a prověřovaných osob, v němž byl 
obsažen údaj o obvinění jmenovaného z trestného činu podle § 175 odst. 2 písm. 
a) tr. zák., tj.  křivé výpovědi a nepravdivého znaleckého posudku s uvedením, 
že věc byla skončena  podle § 225/1, 314e tr. ř.    

V důsledku výše popsaného pak Okresní soud v Mostu nezjistil, že obviněnému již 
byl v minulosti uložen trest obecně prospěšných prací ve výměře 400 hod., který 
nebyl vykonán. Protože předmětnou skutečnost nezjistil a rozhodl způsobem jak  
bylo výše uvedeno, lze konstatovat, že při svém postupu nedodržel ustanovení § 
2 odst. 5, 6 tr. ř. V okamžiku vydávání rozhodnutí  vycházel  z neúplných 
důkazů a tím i z nedostatečně zjištěného skutkového stavu věci, a uložil 
obviněnému opětovně trest obecně prospěšných prací, jenž ve své výměře 
přesahuje  zákonem stanovenou hranici o 350 hodin.    

V důsledku uvedeného má obviněný v současnosti uloženy dva dosud nevykonané 
tresty obecně prospěšných prací překračující v celkové výměře zákonnou hranici 
podle ustanovení § 45a odst. 1 tr. zák.  

Je tudíž možno konstatovat, že v posuzované věci došlo i k porušení ustanovení 
§ 36 tr. zák. ve spojení  s ustanovením § 45a odst. 1 tr. zák., neboť v 
důsledku postupného uložení  dvou trestů obecně prospěšných prací  ve výměře 
400 a 350 hodin, kdy z prvého z nich nebylo v době ukládání druhého trestu nic 
vykonáno, byla překročena nejvyšší  dovolená výměra pro tento druh trestu, 
která činí 400 hodin, jíž je nutno respektovat i tehdy, je-li obviněnému  
ukládán trest obecně prospěšných prací  a předchozí trest či tresty tohoto 
druhu uložené  dřívějšími rozhodnutími  nebyly zčásti  nebo zcela vykonány. 

Podle Nejvyššího soudu, jakož i podle stávající judikatury, je překročení  
horní hranice zákonné trestní sazby při ukládání trestu konkrétnímu obviněnému 
nutné považovat za uložení druhu trestu, který je ve zřejmém rozporu  s jeho 
účelem ve smyslu  ustanovení  § 266 odst. 2 tr. ř., a tudíž  podání stížnosti  
pro porušení zákona, byť jen z tohoto důvodu, je třeba označit za opodstatněné 
( viz např. rozsudek Nejvyššího soudu ze dne 15. 11. 2006  sp. zn. 4 Tz 
145/2006). 

K výše popsanému hmotněprávnímu pochybení pak došlo proto, že Okresní soud v 
Mostu nezjistil  řádně skutkový stav věci  při současném hodnocení neúplných 
důkazů právě ve vztahu k ukládanému trestu podle § 2 odst. 5, 6 tr. ř. 

Nejvyšší soud proto podle § 268 odst. 2 tr. ř. vyslovil, že trestním příkazem   
Okresního soudu v Mostu ze dne 27. 11. 2006 sp. zn. 2 T 227/2006, byl porušen 
zákon  v ustanoveních § 36, § 45a odst. 1 tr. zák.  a v řízení, které mu 
předcházelo, v ustanovení  § 2  odst. 5, 6 tr. ř. v neprospěch obviněného P. Č. 
Podle § 269 odst. 2 tr. ř. Nejvyšší soud  napadený trestní příkaz  zrušil, a to 
včetně všech  dalších rozhodnutí na zrušený trestní příkaz obsahově 
navazujících, pokud vzhledem ke změně, k níž došlo  zrušením, pozbyla 
podkladu.  Podle § 270 odst. 1 tr. ř.  pak Nejvyšší soud   Okresnímu soudu v 
Mostu přikázal, aby věc v potřebném rozsahu projednal a rozhodl. Okresní soud 
si vyžádá aktuální opis z rejstříku trestů  obviněného, zprávu Probační a 
mediační služby ČR o stavu  výkonu  trestu obecně prospěšných prací a dále 
potřebný přílohový spis či spisy, přičemž poté věc  v souladu se zákonem  s 
důrazem na správnost výroku  o trestu  opětovně rozhodne. 

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle  
§ 273 tr. ř.  v novém řízení dojít ke změně rozhodnutí v jeho neprospěch. 
Podle  § 270 odst. 4 tr. ř.  je okresní  soud vázán  právním názorem, který ve 
věci vyslovil  Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V Brně  dne 29. srpna 2007

                                                                                
    Předseda senátu:

                                                                                
     JUDr. František H r a b e c  

	

	
