Soud: Nejvyšší soud

Spisová značka: 6 Tz 44/2024

Datum rozhodnutí: 26.09.2024

Typ rozhodnutí: ROZSUDEK


Heslo: Nutná obhajoba, Předběžné otázky

Dotčené předpisy: § 36 odst. 2 tr. ř., § 9 odst. 2 tr. ř.

Kategorie rozhodnutí: D




6 Tz 44/2024-115 




ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud rozhodl v neveřejném zasedání konaném dne 26. 9. 2024 v 
senátě složeném z předsedy Mgr. Pavla Götha a soudců JUDr. Vladimíra Veselého a 
Mgr. Ondřeje Vítů o stížnosti pro porušení zákona, kterou podal ministr 
spravedlnosti České republiky ve prospěch obviněného M. V., proti pravomocnému 
trestnímu příkazu Okresního soudu ve Žďáru nad Sázavou ze dne 3. 5. 2022, č. j. 
2 T 55/2022-41,  takto:


I.	Podle § 268 odst. 2 tr. ř. se vyslovuje, že pravomocným trestním 
příkazem Okresního soudu ve Žďáru nad Sázavou ze dne 3. 5. 2022, č. j. 2 T 
55/2022-41, byl porušen zákon v ustanoveních § 9 odst. 2 tr. ř. a § 36 odst. 2 
tr. ř., a to v neprospěch obviněného M. V. 

II.	Podle § 269 odst. 2 tr. ř. se zrušuje trestní příkaz Okresního soudu 
ve Žďáru nad Sázavou ze dne 3. 5. 2022, č. j. 2 T 55/2022-41, jakož i všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se Okresnímu soudu ve Žďáru nad Sázavou 
přikazuje, aby věc v potřebném rozsahu znovu projednal a rozhodl.


Odůvodnění:


I.
Dosavadní průběh jednání

1.	Trestním příkazem Okresního soudu ve Žďáru nad Sázavou ze dne 3. 5. 
2022, č. j. 2 T 55/2022-41, byl obviněný M. V. (dále jen „obviněný“) uznán 
vinným přečinem krádeže podle § 205 odst. 1 písm. a), odst. 2 tr. zákoníku a 
byl mu za to uložen peněžitý trest ve výměře 80 denních sazeb po 100 Kč, celkem 
tedy 8 000 Kč. Obviněný v řízení nebyl hájen obhájcem, a poté, co trestní 
příkaz nenapadl odporem on ani státní zástupce, nabyl trestní příkaz dne 21. 6. 
2022 právní moci. 


2.	Protože obviněný peněžitý trest k výzvě neuhradil a vymáhání 
peněžitého trestu se ukázalo marným, byl usnesením Okresního soudu ve Žďáru nad 
Sázavou ze dne 27. 7. 2023, č. j. 2 T 55/2022-62, peněžitý trest přeměněn na 
160 dnů trestu odnětí svobody s ostrahou. Citované usnesení nabylo právní moci 
dne 18. 8. 2023. Obviněný byl do výkonu tohoto trestu dodán dne 5. 11. 2023 a 
trest odpykal dne 13. 4. 2024. 

II.
Stížnost pro porušení zákona a vyjádření k ní

3.	Proti označenému trestnímu příkazu podal ministr spravedlnosti (dále 
též „stěžovatel“) ve prospěch obviněného dne 14. 8. 2024 stížnost pro porušení 
zákona. To s argumentací, že napadeným trestním příkazem byl v neprospěch 
obviněného porušen zákon v ustanoveních § 9 odst. 2 tr. ř. a § 36 odst. 2 tr. 
ř. 


4.	Na základě podnětu Okresního státního zastupitelství ve Žďáru nad 
Sázavou vzešlého z psychiatrického znaleckého posudku zpracovaného v dřívější 
trestní věci obviněného vedené u Okresního soudu ve Žďáru nad Sázavou pod sp. 
zn. 2 T 32/2021, bylo usnesením Okresního soudu ve Žďáru nad Sázavou ze dne 29. 
6. 2021, č. j. 9 Nc 2105/2021-21, zahájeno řízení o omezení svéprávnosti 
obviněného. V tomto řízení bylo následně rozsudkem Okresního soudu ve Žďáru nad 
Sázavou ze dne 4. 3. 2024, č. j. 9 Nc 2105/2021-107, rozhodnuto o omezení 
obviněného na svéprávnosti na dobu pěti let, přičemž omezení se mj. vztahovalo 
i na neschopnost obviněného samostatně nakládat s finančními prostředky nad 
částku 500 Kč týdně. 


5.	Stěžovatel dovodil, že v nynějším trestním řízení byl porušen zákon v 
neprospěch obviněného, jelikož nebyl zastoupen obhájcem, ačkoliv byl dán důvod 
nutné obhajoby vyplývající z tehdy probíhajícího řízení o omezení svéprávnosti 
obviněného. Okresní soud v nynější trestní věci také neměl vydat napadený 
trestní příkaz s ohledem na paralelně probíhající řízení o omezení svéprávnosti 
obviněného, neboť podle § 314e odst. 7 písm. a) tr. ř. není možné vydat trestní 
příkaz proti osobě omezené na svéprávnosti. 


6.	Stěžovatel proto navrhl, aby Nejvyšší soud
a)	podle § 268 odst. 2 tr. ř. vyslovil, že napadeným trestním příkazem 
byl v neprospěch obviněného porušen zákon v ustanoveních § 9 odst. 2 tr. ř. a § 
36 odst. 2 tr. ř.,
b)	podle § 269 odst. 2 tr. ř. napadený trestní příkaz, jakož i všechna 
další rozhodnutí na něj obsahově navazující, pokud vzhledem ke změně, k níž 
došlo zrušením, pozbyla podkladu, zrušil,
c)	podle § 270 odst. 1 tr. ř. Okresnímu soudu ve Žďáru nad Sázavou 
přikázal, aby věc v potřebném rozsahu znovu projednal a rozhodl. 

7.	Státní zástupce Nejvyššího státního zastupitelství se s mimořádným 
opravným prostředkem ministra spravedlnosti ztotožnil. Jestliže u téhož soudu, 
jaký rozhodoval v nynější trestní věci, bylo ještě před vydáním napadeného 
trestního příkazu zahájeno řízení o omezení svéprávnosti obviněného a jestliže 
v dřívějším trestním řízení byl zpracován znalecký posudek, z něhož vyplývaly 
informace o nepříznivém mentálním zdraví obviněného, měl nynější trestní soud 
na tyto okolnosti reagovat a obviněnému zajistit obhájce. Státní zástupce 
přisvědčil i stěžovatelově námitce k porušení ustanovení § 9 odst. 2 tr. ř. 
Připustil, že v době, kdy nynější trestní soud vydal napadený trestní příkaz 
sice obviněný na svéprávnosti omezen nebyl, řízení o omezení svéprávnosti však 
již bylo u téhož soudu zahájeno. Otázka svéprávnosti se týká osobního stavu a 
trestní soud proto nebyl oprávněn si ji předběžně a samostatně posoudit. Státní 
zástupce proto navrhl, aby Nejvyšší soud vyhověl podané stížnosti pro porušení 
zákona a rozhodl o ní způsobem požadovaným stěžovatelem. 


8.	S ohledem na rozsah omezení svéprávnosti obviněného (mj. není schopen 
se rozhodovat a projevit svou vůli) vyzval Nejvyšší soud opatrovníka obviněného 
– Obec Dobrá Voda – aby sdělil, zda svému opatrovanci volí obhájce. Podle § 36a 
odst. 2 písm. c) tr. ř. totiž musí mít odsouzený v řízení o stížnosti pro 
porušení zákona obhájce, jsou-li pochybnosti o jeho způsobilosti náležitě se 
hájit. Poté, co opatrovník o ustanovení obhájce požádal, byl obviněnému pro 
stížnostní řízení obhájcem ustanoven advokát podle příslušného pořadníku 
vedeného Nejvyšším soudem. Stejně jako státní zástupce se i ustanovený obhájce 
ztotožnil s argumentací stěžovatele v obou okruzích a navrhl, aby Nejvyšší soud 
podané stížnosti pro porušení zákona vyhověl a rozhodl tak, jak navrhl 
stěžovatel. 

III.
Důvodnost stížnosti pro porušení zákona

9.	Nejvyšší soud z podnětu podané stížnosti pro porušení zákona 
přezkoumal podle § 267 odst. 3 tr. ř. zákonnost a odůvodněnost trestního 
příkazu, proti němuž byla stížnost pro porušení zákona podána, a to v rozsahu a 
z důvodů v ní uvedených, přezkoumal i řízení předcházející napadenému 
rozhodnutí a dospěl k závěru, že byl porušen zákon v neprospěch obviněného.


10.	Podle § 36 odst. 2 tr. ř. obviněný musí mít obhájce, považuje-li to 
soud a v přípravném řízení státní zástupce za nutné zejména proto, že vzhledem 
k tělesným nebo duševním vadám obviněného mají pochybnosti o jeho způsobilosti 
náležitě se hájit. S nynějším trestním řízením se od samého počátku prolínaly 
dvě další kauzy. Prvou bylo dřívější trestní řízení vedené u téhož soudu pod 
sp. zn. 2 T 32/2021, druhým pak svéprávnostní řízení vedené pod sp. zn. 9 Nc 
2105/2021. V dřívějším trestním řízení byl zpracován psychiatrický znalecký 
posudek, z něhož vyplynulo, že obviněný je absolvent zvláštní školy, zvládá s 
obtížemi školní trivium bez schopnosti porozumět složitějšímu textu a s 
limitovanou schopností abstrakce. V návaznosti na toto zjištění byl v tehdejším 
trestním řízení obviněnému ustanoven obhájce právě pro pochybnosti o jeho 
způsobilosti náležitě se hájit. Onen znalecký posudek pak byl impulzem k tomu, 
že státní zástupce učinil podnět k zahájení řízení svéprávnostního, jež záhy 
také zahájeno bylo. Všechny tyto skutečnosti nastaly ještě před spácháním 
skutku řešeného v nynější trestní věci a trvaly po celou dobu řízení před 
prvostupňovým soudem. Věděl o nich i prvostupňový soud. Ten jednak projednával 
též původní trestní věc obviněného, v níž byl opatřován zmíněný psychiatrický 
znalecký posudek. A jednak si prvostupňový soud krátce před rozhodnutím 
napadeným trestním příkazem obstaral tzv. lustraci projednávaných věcí, z níž 
vyplývalo souběžně probíhající svéprávnostní řízení. S ohledem na uvedené měl 
prvostupňový soud důvodně pochybovat o způsobilosti obviněného náležitě se 
hájit též v nynějším trestním řízení, obdobně jak tyto pochybnosti vyvstaly v 
původním trestním řízení. Tyto pochybnosti navíc byly nyní umocněny i tím, že 
bylo dokonce vyvoláno a probíhalo řízení o omezení svéprávnosti obviněného. 
Prvostupňový soud tak měl obviněnému zajistit obhájce a pokud se tak nestalo, 
došlo k porušení zákona v ustanovení § 36 odst. 2 tr. ř.
 

11.	Nejvyšší soud přisvědčil i názoru stěžovatele, že došlo k porušení 
ustanovení § 9 odst. 2 tr. ř. Podle něho orgány činné v trestním řízení nejsou 
oprávněny řešit samostatně předběžné otázky týkající se osobního stavu, o nichž 
se rozhoduje v řízení ve věcech občanskoprávních. Jestliže rozhodnutí o takové 
otázce nebylo ještě vydáno, vyčkají jeho vydání. Z hlediska prvé věty 
citovaného ustanovení prvostupňový soud v projednávaném případě statusovou 
otázku omezené svéprávnosti nikterak předběžně neřešil, protože plně 
respektoval jeden ze základních principů soukromého práva, že zletilý jedinec 
se stává plně svéprávným přímo ze zákona (§ 30 odst. 1 obč. zákoníku), ledaže 
by plné svéprávnosti nabyl již dříve některým ze zákonem předvídaných 
specifických způsobů (§ 30 odst. 2 obč. zákoníku). Jinak řečeno, na zletilého 
lidského jedince se primárně hledí vždy jako na plně svéprávného, aniž by v 
tomto ohledu musela být řešena nějaká předběžná otázka. Takový status trvá do 
doby, než je příslušným civilním soudem vysloven opak. Striktně formálně vzato 
by tedy řešením předběžné otázky bylo, až pokud by trestní soud činil závěr, že 
obviněný je omezen na svéprávnosti. Nic takového se v projednávané věci nestalo.


12.	Z hlediska druhé věty § 9 odst. 2 tr. ř. však nelze odhlížet od 
toho, že prvostupňový soud věděl o zahájeném svéprávnostním řízení (nejméně z 
tzv. lustrace provedené po podání návrhu na potrestnání – viz č. l. 40) a věděl 
tedy, že otázka svéprávnosti je příslušným opatrovnickým soudem řešena a může 
být vyřešena i způsobem, že od maximy plné svéprávnosti založené přímo zákonem 
(§ 30 odst. 1 obč. zákoníku) budou odebrány aktivity, jichž zletilý obviněný 
není schopen. Zda a jak toto opatrovnické řízení dopadne, nebyl trestní soud 
povolán posoudit a v takovém případě byl podle § 9 odst. 2 tr. ř. věta druhá 
povinen vyčkat na rozhodnutí opatrovnického soudu, chtěl-li ve své trestní věci 
rozhodovat trestním příkazem. 

IV.
Způsob rozhodnutí

13.	Nejvyšší soud tedy po přezkoumání obsahu trestního spisu na podkladě 
stížnosti pro porušení zákona podané ministrem spravedlnosti ve prospěch 
obviněného zjistil, že v posuzované trestní věci došlo z výše popsaného důvodu 
(nedodržení nutné obhajoby) k porušení zákona. Proto v souladu s § 268 odst. 2 
tr. ř. vyslovil, že shora citovaným pravomocným trestním příkazem byl porušen 
zákon v ustanoveních § 9 odst. 2 tr. ř. a § 36 odst. 2 tr. ř. a že se tak stalo 
v neprospěch obviněného. V důsledku toho podle § 269 odst. 2 tr. ř. zrušil 
uvedený trestní příkaz, jakož i všechna další rozhodnutí na zrušený trestní 
příkaz obsahově navazující, pokud vzhledem ke změně, k níž došlo zrušením, 
pozbyla podkladu. Protože po zrušení napadeného trestního příkazu a na něj 
navazujících rozhodnutí přetrvává potřeba rozhodnout o podaném návrhu na 
potrestání, přikázal prvostupňovému soudu, aby věc v potřebném rozsahu znovu 
projednal a rozhodl. 


14.	Nejvyšší soud uvedeným způsobem rozhodl o stížnosti pro porušení 
zákona v neveřejném zasedání, a to za podmínek § 274 odst. 3 písm. a) tr. ř. 


15.	V dalším řízení bude prvostupňový soud v prvé řadě muset zajistit 
obviněnému obhájce a patrně po výslechu obviněného posoudit, zda bude třeba 
zkoumat schopnosti obviněného rozpoznat škodlivost jednání pro společnost a 
jeho schopnost své jednání ovládat. Při existujícím statusovém rozhodnutí o 
tom, že svéprávnost obviněného je omezena, je nyní již pochopitelně vyloučeno, 
aby prvostupňový soud ve věci rozhodl trestním příkazem, neboť mu v tom již 
brání ustanovení § 314e odst. 7 písm. a) tr. ř. 


Poučení:  Proti tomuto rozhodnutí není přípustný opravný prostředek.


V Brně dne 26. 9. 2024


	Mgr. Pavel Göth
	předseda senátu


	Zpracoval:
	Mgr. Ondřej Vítů

 


