Soud: Nejvyšší soud

Spisová značka: 4 Tz 1/2004

Datum rozhodnutí: 06.04.2004

Typ rozhodnutí: Rozsudek




4 Tz 1/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 6. 
dubna 2004 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného Ing. V. P., 
proti usnesení Krajského soudu v Českých Budějovicích ze dne 11. 3. 2003,  sp. 
zn. 4 To 162/2003,  jako soudu odvolacího v trestní věci vedené u Okresního 
soudu v Českých Budějovicích pod sp. zn. 6 T 90/2002 a podle § 268 odst. 2,  § 
269 odst. 2, § 270 odst. 1 tr. ř. rozhodl takto: 

Usnesením Krajského soudu v Českých Budějovicích ze dne 11. 3. 2003,  sp. zn.  
4 To 162/2003, b y l   p o r u š e n   z á k o n  v ustanoveních §  254 odst. 
1,  § 256 tr. ř.  a v řízení, které mu předcházelo, v ustanovení § 2 odst. 5, 6 
tr. ř. v neprospěch obviněného  Ing. V. P.  

	

Napadené usnesení a předcházející rozsudek Okresního soudu v Českých 
Budějovicích ze dne 4. 11. 2002, sp. zn. 6 T 90/2002,  se  z r u š u j í .  

	

Zrušují se též všechna další rozhodnutí, jež na zrušená rozhodnutí obsahově 
navazují, pokud zhledem ke změně, k níž došlo zrušením, pozbyla podkladu. 

	

Okresnímu státnímu zástupci v Českých Budějovicích   s e   p ř i k a z u j e,  
aby věc v potřebném rozsahu znovu projednal a rozhodl.  

O d ů v o d n ě n í :  	

Obviněný Ing. V. P. byl rozsudkem Okresního soudu v Českých Budějovicích ze dne 
4. 11. 2002, sp. zn. 6 T 90/2002, uznán vinným  trestným činem násilí proti 
skupině obyvatelů a proti jednotlivci podle § 196 odst. 1 tr. zák. a trestným 
činem výtržnictví podle § 202 odst. 1 tr. zák., jehož se dopustil  dne 18. 5. 
2002 v době kolem 01.45 hodin v Č. B. v ulici K. Ch., když vyšel před dům č. - 
, kde s pistolí zn. ČZ 75 Luger, v. č. D 7091 čekal na K. L., L. L., I. L. a M. 
Č., kteří přicházeli k domu ve směru od hráze rybníka u obce Z.  a hlučeli, 
přičemž touto pistolí mířil nejprve na K. L., které vyhrožoval zastřelením a 
slovně ji napadal hrubými výrazy uvedenými ve spise, poté mířil i na ostatní 
přítomné, které slovně napadal a kterým vyhrožoval zastřelením, přičemž  
vystřelil z pistole do vzduchu, když se L. L., I. L. a M. Č. snažili zabránit v 
jeho dalším jednání a útěku z místa před příjezdem hlídky Policie České 
republiky, čímž v přítomných osobách vyvolal vážné obavy o život  a zdraví. 

Za to byl obviněný Ing. P. odsouzen k úhrnnému peněžitému trestu ve 
výměře       10 000,- Kč. Pro případ, že by nebyl peněžitý trest vykonán ve 
stanovené lhůtě, byl obviněnému stanoven náhradní trest odnětí svobody v trvání 
dvou měsíců. Dále byl obviněnému uložen trest propadnutí věci, a to 1 ks 
pistole ČZ 75 Luger, v. č. D 7091, ráže  9 mm a 5 ks nábojů  ráže 9 mm Luger.   

Proti tomuto odsuzujícímu rozsudku obviněný podal odvolání, přičemž proti 
výroku o trestu podal v neprospěch obviněného odvolání i státní zástupce. Tato 
odvolání pak projednával Krajský soud v Českých Budějovicích,  který je obě 
podle § 256 tr. ř. zamítl, a to usnesením ze dne 11. 3. 2003, sp. zn. 4 To 
162/2003.

Podle § 266 odst. 1 tr. ř. podal ministr spravedlnosti k Nejvyššímu soudu České 
republiky ve prospěch obviněného Ing. V. P. stížnost pro porušení zákona proti 
usnesení Krajského soudu v Českých Budějovicích ze dne 11. 3. 2003, sp. zn. 4 
To 162/2003. Tímto usnesením byl podle jeho názoru porušen zákon v neprospěch 
obviněného v ustanovení § 256 tr. ř. a v řízení předcházejícím v ustanoveních § 
2 odst. 5, 6 tr. ř. ve vztahu k § 196  odst. 1 a § 202 odst. 1 tr. zák. 

Stěžovatel zejména poukázal, že soudy obou stupňů neodstranily rozpory, které 
jsou ve výpovědích svědků K. L., L. a I. L. a M. Č. na straně jedné a ve 
výpovědích svědků A. K., M. P. a J. P. na straně druhé. Zatímco poškození 
uvedli, že obviněný Ing. P. hned od počátku incidentu začal ohrožovat K. L. 
pistolí, jíž nejprve mířil na hlavu a pak na čelo a poté pistolí přejížděl přes 
těla ostatních poškozených a vyhrožoval  jim, že je zastřelí, podle výpovědí 
svědků A. K., M. P., J. P. i obviněného naopak L. L.,  I. L. a M. Č. vybízeli 
obviněného, aby jim pistoli, o které mluvil, že ji má u sebe, ukázal a 
vystřelil. K těmto rozporům měli být podle ministra spravedlnosti poškození 
vyslechnuti, případně měly být provedeny konfrontace mezi nimi a mezi svědky 
K., P. a P. Není totiž rozumně vysvětlitelné chování poškozených L., Č. a 
bratrů L., když sice měli mít vzhledem k jednání obviněného Ing. P. se zbraní 
důvodné obavy o život,  ale přesto ozbrojeného obviněného zatlačili na trávník 
pod stromy, obklopili jej, strkali do něj a nechtěli jej, vzdor tomu, že  u 
sebe měl zbraň, pustit domů. Proto bylo nutné provést v této trestní věci 
rekonstrukci, což nebylo učiněno. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Českých Budějovicích byl  porušen zákon v ustanovení § 256 
tr. ř. a v řízení, které mu předcházelo, též v ustanovení § 2 odst. 5, 6 tr. ř. 
ve vztahu k ustanovením § 196 odst. 1 a § 202 odst. 1 tr. zák. v neprospěch 
obviněného Ing. V. P.  Dále navrhl, aby Nejvyšší soud podle § 269 odst. 2 tr. 
ř.  zrušil napadené usnesení a dále zrušil další rozhodnutí na zrušené 
rozhodnutí obsahově navazující, pokud vzhledem ke změně, k níž dojde zrušením, 
pozbudou podkladu, a následně aby postupoval podle § 270 odst. 1 tr. ř.      

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a zjistil následující. 

Okresní soud v Českých Budějovicích ve svém rozsudku v podstatě převzal 
skutková zjištění, jak je uváděla podaná obžaloba, a v jeho odůvodnění v zásadě 
zopakoval výpovědi svědků i obviněného vyplývající ze spisového materiálu. 
Okresní soud měl zato, že provedenými důkazy byl náležitě zjištěn skutkový 
stav, který není nutné doplňovat prováděním dalších důkazů, když obviněný kromě 
vyžádání určitých listin nenavrhl v průběhu  hlavního líčení  výslech žádného 
dalšího svědka, ač na to byl výslovně tázán. K námitkám obviněného v jeho 
závěrečné řeči ohledně možného zjištění dalších osob soud odkázal na obsah 
úředního záznamu na č. l. 49  spisu, v němž je popsáno šetření policie k dalším 
potenciálním svědkům celé události, ale žádný z dotazovaných nájemníků nebyl 
schopen uvést nic dostatečně konkrétního, co by již nebylo známo.

Obhajoba obviněného byla podle názoru okresního soudu vyvrácena výpověďmi všech 
slyšených svědků a obsahem listinných důkazů, přičemž okresní soud vysvětlil, 
proč má zato, že výpověď svědkyně K. není shodná s výpovědí obviněného. 
Obhajoba obviněného podle jeho názoru postrádá logiku a věrohodnost již ve 
vylíčení  začátku celého incidentu, a to zejména ohledně důvodu, proč se 
obžalovaný vůbec v čase 01. 45 hod. oblečen do pyžama pohyboval venku před 
domem s ostře nabitou pistolí ráže 9 mm, neboť žádné volání o pomoc nikdo jiný 
neslyšel. Svědecké výpovědi sourozenců L. a svědka Č. naopak za věrohodné podle 
okresního soudu považovat lze, a tyto prokazují, že  důvodem, proč se obviněný 
pohyboval venku, bylo, že uvedení svědci byli cestou z restaurace  u rybníka 
hlučnější. Obviněný chtěl z toho důvodu proti nim zakročit, což skutečně 
učinil, ovšem způsobem, který rozhodně nelze označit za zanedbatelný incident, 
neboť výhružka danou zbraní není zanedbatelná z hlediska ochrany zájmů 
chráněných trestním zákonem.   Věrohodnost výpovědí svědků - poškozených  
zúčastněných na projednávaném incidentu  je  dána tím, že oni sami incident 
nevyvolali, jinak by těžko kontaktovali policii. Shodnost výpovědí poškozených 
byť s malými nepřesnosti, jak namítá obviněný, neznamená, že by se tito 
poškození na výpovědi domluvili, ale naopak svědčí pro to, že mluví pravdu. 
Svědek Č. volal policii již před výstřelem, neboť obviněný se choval způsobem, 
který vyvolal obavu poškozených a dal bezpochyby podnět k tomu, aby policii 
zavolali. Pokud poškození bránili obviněnému v návratu do domu, pak k tomu 
neměli jiný důvod než ten, že chtěli zadržet obviněného pro jeho závadné 
jednání, a to do příjezdu policie. Pokud obviněný uváděl, že poškození byli 
opilí, a rovněž svědek M. potvrdil, že z nich cítil alkohol, což ani poškození 
nepopřeli, tak podle názoru soudu po vypití dvou až tří piv je z dechu alkohol 
cítit, avšak takové množství alkoholu není způsobilé k tomu, aby poškození 
nedokázali mít pod kontrolou své jednání.

V odvolání proti rozsudku soudu prvního stupně obviněný mj. navrhl, aby byli v 
postavení svědků vyslechnuti jeho manželka a syn, taktéž se domáhal provedení 
vyšetřovacího pokusu na místě činu k ověření správnosti jednotlivých výpovědí, 
jakož  i znaleckého psychiatrického zkoumání své osoby.  

Odvolací soud ve veřejném zasedání oba obviněným navrhované svědky (M. P. a J. 
P.) vyslechl a jako listinné důkazy přečetl zprávy o pověsti sourozenců L. a M. 
Č. z míst jejich bydliště a taktéž opisy jejich rejstříku trestů. V odůvodnění 
svého rozhodnutí uvedl, že se ztotožnil s hodnotícími úvahami okresního soudu, 
který řádně, přesvědčivě a vyváženě hodnotil důkazy, jak jednotlivě, tak v 
jejich vzájemném souhrnu a vypořádal se s jednotlivými rozpory mezi nimi. Na 
tyto hodnotící úvahy odvolací soud plně odkázal a nepovažoval za nutné je 
opětovně rozebírat. Na nich totiž nic nemění ani dokazování provedené v 
odvolacím řízení, neboť výpovědi svědků P. a P.  nelze označit za zcela 
věrohodné  a tedy ani za důkazní zdroje, na základě nichž by bylo možné činit 
podstatná skutková zjištění, neboť mezi jejich výpověďmi nelze přehlédnout 
rozpory v tom směru, zda odbíhali od okna, z něhož situaci sledovali, či zda 
byl jeden z mužů k obviněnému aktivnější. Přitom není pravděpodobné, že by tyto 
skutečnosti svědci nevnímali, zvlášť když tvrzené napadení obviněného pro ně 
muselo být událostí nikoli zcela obvyklou a lze proto očekávat, že tuto 
ojedinělost budou schopni reprodukovat bez rizika záměny s jinou obdobnou 
situací. To podle názoru krajského soudu platí především, pokud jde o popis 
muže, který měl obviněného chytit za ruku v době výstřelu. Tito svědci podle 
názoru odvolacího soudu nesledovali průběh události od samého počátku a 
registrovali ji až poté, co došlo k prvotnímu kontaktu obviněného s poškozenými 
tak, jak to popisují poškození.  

Nad rámec odůvodnění  napadeného rozsudku okresního soudu odvolací soud doplnil 
názor, že pro nevěrohodnost  výpovědi obviněného svědčí též okolnost, o které 
vypovídal svědek M., totiž že chování obviněného nelze označit za chování 
osoby, která se cítí být v právu. Pokud by  obviněný v právu byl, pak by jistě  
přímo na místě samém policejní hlídce objasnil situaci a vysvětlil, proč v noci 
opustil svůj byt s nabitou zbraní. Neobvyklým se jeví i to, že obviněný 
nekontaktoval policii, než opustil byt. Pro věrohodnost poškozených pak hovoří 
to, že vyčkali na příjezd policie a policii sami zavolali, což by jistě 
neudělali, kdyby se necítili být v právu, a utekli by. Podle krajského soudu má 
obviněný tendenci určitá fakta transformovat a svoje představy klade nad 
objektivně zjištěné skutečnosti, neboť bylo prokázáno, že obviněný skupině 
obyvatelů vyhrožoval nabitou zbraní usmrcením. Poškození  sice dospěli k 
závěru, že to obviněný nemyslí vážně, což ovšem nic nemění na tom, že se  
nejprve cítili být jednáním obviněného ohroženi. Existence obav o život a 
zdraví nemusí nutně vést k pasivitě poškozeného či k jeho útěku. To, že 
poškození zvolili jiný druh obrany než útěk a to útok, nesvědčí o jejich 
nevěrohodnosti a absenci pudu sebezáchovy. 

Nejvyšší soud na základě námitek obsažených ve stížnosti pro porušení zákona, 
jakož  i vydaných rozhodnutí soudů obou stupňů včetně řízení, které jim 
předcházelo, dospěl k následujícím závěrům.

Soudy obou stupňů v podstatě svá rozhodnutí založily na zhodnocení míry 
věrohodnosti dvou verzí, když jednu z nich prezentoval obviněný podporovaný 
svědeckými výpověďmi své manželky a syna a částečně i svědkyně K. a druhou pak 
poškození sourozenci L. a M. Č., přičemž se přiklonily k verzi poškozených. Je 
však třeba zdůraznit, že kromě samotných účastníků incidentu jeho vlastní 
počátek nesledovala žádná třetí osoba, která by jej mohla nezaujatě popsat., 
resp. taková osoba nebyla zjištěna. Konečnou fázi konfliktu popisují až na 
některé detaily obě strany v podstatě shodně, což ale bez dalšího neumožňovalo 
spolehlivě stanovit, kdo konflikt vyprovokoval a zejména kdo koho a jak 
ohrožoval natolik, že bylo obviněným ze zbraně nakonec vystřeleno do vzduchu a 
na místo se musela dostavit policie.

Z dokazování tedy vyplynuly dvě verze, které obě mají svá logická, ale i slabá 
místa. Na určitou nelogičnost v tvrzení a chování obviněného poukázaly ve svých 
rozhodnutích soudy obou stupňů, přičemž jedním z hlavních důvodů proč 
obviněnému neuvěřily, bylo jeho neobvyklé chování po příjezdu policie na místo 
činu, když s policisty odmítl komunikovat a z jeho vystupování nebylo zřejmé, 
že by se cítil v právu. Naproti tomu slabinou v tvrzení poškozených jednoznačně 
bylo, že pokud je obviněný od počátku ohrožoval nabitou zbraní, což u nich 
vzbudilo obavu o zdraví a život, přesto na obviněného nepřetržitě doráželi, 
postupovali proti němu a sápali se po jeho zbrani a vyzývali jej k jejímu 
použití. Byť se zejména odvolací soud snažil tuto zjevně neobvyklou reakci 
poškozených v závěru odůvodnění svého rozhodnutí vysvětlit, učinil tak na 
podkladě pouhých spekulací bez jakékoli opory v důkazech samotných.

Je bezpochyby výsostným právem soudu prvního stupně hodnotit před ním provedené 
důkazy, přičemž do tohoto hodnocení smí odvolací soud zasáhnout v rámci 
přezkumné činnosti pouze v případě nelogičnosti a nesrovnalostí v jejich 
hodnocení.  Odvolací soud je však též instancí, která přezkoumává správnost a 
úplnost skutkových zjištění učiněných nalézacím soudem a v případě pochybení 
soudu prvního stupně musí učinit opatření k jejich nápravě, spočívající i v 
dalším dokazování, které ale svým charakterem a rozsahem nesmí nahrazovat 
činnost prvostupňového soudu.

Těmito zásadami se v daném případě odvolací soud řídil pouze částečně. Rozsah 
dokazování sice doplnil o výše uvedené důkazy, ale přesto lze celkovou důkazní 
situaci označit za neúplnou, vlastní hodnocení existujících důkazů za málo 
přesvědčivé, čímž je vzbuzována i pochybnost o správnosti zjištěného skutkového 
stavu. Nejvyšší soud je především toho názoru, že v dané situaci, kdy v 
podstatě stála výpověď obviněného proti výpovědím poškozených, měl být kladen 
maximální důraz na opatření a zajištění všech objektivních důkazů v této věci, 
což se nestalo.

Je však třeba uvést, že zásadními nedostatky při opatřování důkazů trpělo již 
přípravné řízení. Policejní orgány sice prováděly výslechy svědků již v této 
fázi řízení, ale např. vůbec nezkoumaly jaké množství alkoholu poškození před 
incidentem zkonzumovali, což mělo být zjištěno alespoň výslechem personálu 
restaurace Tempo, kterou poškození před incidentem údajně navštívili, když to 
nebylo objektivizováno hned po ukončení konfliktu. Svědek V. M. – policista, 
který se na místo incidentu dostavil, mj. vypověděl, že oznamovatelé 
(poškození) byli v kritickou dobu pod vlivem alkoholických nápojů, a proto 
nebyli schopni výpovědi. Po dvou až třech pivech, s nimiž bylo soudy 
kalkulováno při odůvodňování přiměřenosti chování poškozených v průběhu 
incidentu, by však jmenovaní  stěží působili dojmem natolik podnapilých osob 
neschopných k protokolárnímu podání vysvětlení ve věci. Tato okolnost pak 
zapříčinila, že poškození byli poprvé do protokolu vyslechnuti až ve dnech od 
28. 5. do 7. 6. 2002 a měli tudíž dostatek času zkoordinovat svá případná 
tvrzení. Nedostatkem bylo i neopatření přesného a podrobného plánku místa činu 
včetně jeho podrobné fotodokumentace. Náčrtek vypracovaný obviněným, jenž je 
založen ve spise a z něhož oba soudy vycházely, nemůže nahrazovat oficiální 
policejní dokument. Taktéž jediná fotografie zachycující vchodové dveře do 
domu, kde bydlí obviněný, nevypovídá  o vlastní polohopopisné situaci na místě 
činu nic dostatečně konkrétního. To vše v situaci, kdy  obviněný okresní soud 
na nedostatky v tomto směru upozorňoval – viz č. l. 70 spisu. Za nesprávný je 
proto třeba označit závěr odvolacího soudu, že výhledové poměry na místě činu 
jsou dostatečné. Náležitá pozornost nebyla věnována ani osobnostním rysům 
obviněného, zejména jeho pověsti v místě bydliště, která měla být zkoumána 
prostřednictvím výpovědí osob žijících s obviněným ve stejném domě, popř. měl 
být ohledně jeho osobnosti vypracován znalecký posudek z oboru psychologie, to 
vše ke zjištění, zda je obviněný osobou nezdrženlivou, agresivní, s fabulačními 
sklony apod. Vzhledem k rozporným výpovědím poškozených a obviněného za 
situace, kdy verzi obviněného přímo nepopíralo nic kromě výpovědí poškozených, 
měla být s aktéry incidentu provedena rekonstrukce ve smyslu ustanovení  § 104d 
tr. ř., a to podle obou uváděných verzí, což by napomohlo k učinění  závěru 
ohledně jejich věrohodnosti. V tomto ohledu se proto jeví jako neopodstatněná 
úvaha odvolacího soudu (viz č. l. 118 spisu), že návrhy obviněného na doplnění 
dokazování jsou nedůvodné. Rovněž měl být vyžádán záznam obsahu telefonátu M. 
Č. na operační středisko policie, což bylo významné zejména pokud jde o 
zkoumání doby tohoto telefonátu ve vztahu k okamžiku výstřelu ze zbraně 
obviněného. To by přispělo k objasnění vzniku konfliktu, neboť podle tvrzení 
poškozených měl svědek Č. volat na policii ještě před výstřelem, protože již 
před tím se cítili jednáním obviněného a jeho manipulací se zbraní vůči nim 
ohroženi. Naproti tomu podle obviněného k telefonátu na policii došlo až poté, 
co byl v důsledku ataku na svou osobu ze strany poškozených nucen vystřelit do 
vzduchu. 

Pokud se soud prvního stupně spokojil s důkazy, které mu byly v rámci podané 
obžaloby předloženy, měl sám za povinnost výše zmíněné nedostatky odstranit a 
dokazování v potřebných směrech doplnit (viz § 2 odst. 5, 6 tr. ř.) Odvolací 
soud sice nad rámec učiněného dokazování některé důkazy navrhované obviněným 
provedl, ale nikoli v tom rozsahu jak bylo potřeba. Vzhledem k uvedeným 
pochybením měl krajský soud rozhodnutí soudu prvního stupně zrušit a věc mu 
vrátit k doplnění důkazů sloužících k prověření důvěryhodnosti výpovědí 
obviněného i poškozených, a k dodatečnému zjištění situace na místě činu. Pokud 
tak neučinil, nedostál své přezkumné povinnosti (viz § 254 odst. 1 tr. ř.)a 
předčasně zamítl důvodné odvolání obviněného (viz § 256 tr. ř.)              

Nejvyšší soud proto podle § 268 odst. 2 tr. ř. vyslovil, že napadeným usnesením 
Krajského soudu v Českých Budějovicích ze dne 11. 3. 2003, sp. zn. 4 To 
162/2003, byl porušen zákon v ustanoveních § 254 odst. 1 a § 256 tr. ř. a v 
řízení, které mu předcházelo,  v ustanovení § 2 odst. 5, 6 tr. ř. v neprospěch 
obviněného Ing. V. P. Podle § 269 odst. 2 tr. ř. Nejvyšší soud napadené 
usnesení i předcházející rozsudek Okresního soudu v Českých Budějovicích ze dne 
4. 11. 2002 sp. zn. 6 T 90/2002 zrušil, jakož i všechna další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu a následně podle § 270 odst. 1 tr. ř. přikázal 
okresnímu státnímu zástupci v Českých Budějovicích, aby věc v potřebném rozsahu 
znovu projednal a rozhodl.

 K vrácení věci až do přípravného se Nejvyšší soud přiklonil proto, že v této 
nebyly objasněny základní skutkové okolnosti významné pro rozhodnutí o vině či 
nevině obviněného zejména v tom ohledu, jak a kde přesně se udál začátek 
konfliktu mezi obviněným a poškozenými. To je ale stěžejní poznatek ke 
stanovení závěru ohledně případného spáchání trestného činu event. trestných 
činů obviněným. K odstranění tohoto nedostatku bude třeba opatřit řadu 
nepřímých důkazů a to i takových, jejichž opatření soudem by bylo výrazně 
obtížnější a zdlouhavější, když státní zástupce, popř. policejní orgán mají 
větší operativní možnosti k doplnění dokazování v naznačených směrech. V 
opačném případě by to znamenalo nepřiměřené zatížení soudu (zejména pokud jde o 
provádění rekonstrukce jednotlivých verzí), což by ve svém důsledku rovněž bylo 
na újmu rychlosti řízení. Z výše uvedených důvodů se tedy Nejvyšší soud se 
stížností pro porušení zákona, která navrhovala ponechání věci ve stadiu řízení 
před soudem, neztotožnil.    

V přípravném řízení tedy budou dodatečně provedeny rekonstrukce posuzovaného 
incidentu podle verzí obviněného a poškozených. Bude opatřen řádný situační 
plánek z místa činu a jeho fotodokumentace. Bude zajištěna fotokopie záznamu o 
oznámení incidentu na policii svědkem Č. a svědkyní K. Budou ustanoveny 
případně vyslechnuty osoby bydlící s obviněným v době incidentu ve stejném 
domě, ke zjištění osobnostních rysů obviněného, popř. za stejným účelem bude na 
obviněného zpracován znalecký psychologický posudek. Nejvyšší soud dává na 
zvážení ustanovení a eventuální výslech osob, které před incidentem poškozené 
obsluhovaly v restauraci T. a to k otázce množství jimi zkonzumovaného 
alkoholu, neboť si je vědom časového odstupu téměř dvou let od celé události. 
Pokud se stížnost pro porušení zákona dovolávala provedení konfrontací 
poškozených s ostatními svědky jakož i obviněného s poškozenými, považuje 
Nejvyšší soud za potřebné připomenout, že ve smyslu ustanovení § 104a odst. 7 
tr. ř. není v přípravném řízení konfrontace zcela vyloučena, ovšem lze ji 
provádět pouze výjimečně, pokud lze očekávat, že její provedení výrazněji 
přispěje k objasnění věci a stejného cíle nelze dosáhnout jinými prostředky. 

Po doplnění věci o výše uvedené důkazy pak státní zástupce posoudí zda celková 
důkazní situace a zní vyplývající skutkový stav odůvodňují opětovné postavení 
obviněného před soud, případně ve věci rozhodne jiným způsobem. Pokud by ve 
věci byla na obviněného podána nová obžaloba, procesní soud s ohledem na důkazy 
opatřené v přípravném řízení  zváží potřebnost provedení konfrontací mezi 
obviněným a jednotlivými poškozenými. Jestliže by i poté celková důkazní 
situace obviněného nepochybně neusvědčovala z jednání, pro které je stíhán, 
soud by musel mít na zřeteli zásadu in dubio pro reo, podle níž by v takovém 
případě byl povinen rozhodnout ve prospěch Ing. P. Protože bylo vysloveno, že 
zákon byl porušen v neprospěch obviněného, nemůže podle § 273 tr. ř. v novém 
řízení dojít ke změně rozhodnutí v jeho neprospěch. Podle § 270 odst. 4 tr. ř. 
je státní zástupce event. soud vázán právním názorem, který ve věci vyslovil 
Nejvyšší soud, a je povinen provést nařízené procesní úkony.     

P o u č e n í :    Proti tomuto rozhodnutí není opravný prostředek přípustný. 

V  Brně dne  6. dubna 2004      

Předseda senátu: 

JUDr. František H r a b e c 	 

	

	
