Soud: Nejvyšší soud

Spisová značka: 4 Tz 73/2005

Datum rozhodnutí: 24.08.2005

Typ rozhodnutí: Rozsudek




4 Tz 73/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 

24. srpna 2005 v senátě složeném z předsedy JUDr. Juraje Malika a soudců  JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného D. K., proti pravomocnému 
rozsudku bývalého Vojenského obvodového soudu Pardubice ze dne 28. ledna 1960, 
sp. zn. 3 T 8/60,

a rozhodl podle § 268  odst. 2, § 269 odst. 2 a § 271 odst. 1 tr. ř., takto:

Citovaným rozsudkem byl porušen zákon v ustanovení § 270 odst. 1 písm. b) tr. 
zák. (zák. č. 86/1950 Sb.) v neprospěch obviněného D. K.

Tento rozsudek se  z r u š u j e .  Zrušují se také další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 226 písm. b) tr. ř. se obviněný D. K.  z p r o š ť u j e  obžaloby  pro 
skutek spočívající v tom, že dne 5. ledna 1960 u svého útvaru ve Z. odmítl 
převzít vojenský stejnokroj a když byl do něho ustrojen prohlásil, že zbraň 
stejně nevezme a přísahat nebude, protože se nesrovnává s jeho náboženským 
přesvědčením, čímž měl spáchat trestný čin vyhýbání se služební povinnosti  
podle § 270 odst. 1 písm. b) tr. zák. č. 86/1950 Sb., neboť tento skutek není 
trestným činem.

O d ů v o d n ě n í :

Rozsudkem bývalého Vojenského obvodového soudu Pardubice ze dne 

28. ledna 1960, sp. zn. 3 T 8/60, byl obviněný D. K. uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., (dále též jen „tr. zák. 1950“), pro skutek uvedený výše ve 
výrokové části tohoto rozsudku a odsouzen podle § 270 odst. 1 tr. zák. 1950 k 
trestu odnětí svobody na 15 měsíců nepodmíněně. Rozsudek nabyl právní moci dne 
6. února 1960. Usnesením bývalého Vojenského obvodového soudu Pardubice ze dne 
12. května 1960, sp. zn. 3 T 8/60, byl podle článku III odst. 5 amnestie 
presidenta republiky ze dne 9. 5. 1960 obviněnému D. K. prominut zbytek výše 
uvedeného trestu odnětí svobody ve výměře 10 měsíců 27 dní pod podmínkou, že se 
do tří let od 9. 5. 1960 nedopustí úmyslného trestného činu.

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.

Ministr spravedlnosti České republiky podal proti výše citovanému rozsudku 
stížnost pro porušení zákona s tím, že jím byl v neprospěch obviněného D. K. 
porušen zákon v ustanoveních 15 odst. 1 zák. č. 150/1948 Sb., Ústavy 
Československé republiky (dále též jen „Ústava z roku 1948“), § 1 a § 2 odst. 
7, odst. 8 tr. ř. (zák. č. 64/1956 Sb.) a § 270 odst. 1 písm. b) tr. zák. 1950. 
V jejím odůvodnění uvádí, že soud se těmito zákonnými ustanoveními při svém 
rozhodování neřídil. V tomto trestním případě se jednalo o čin směřující k 
uplatnění základního práva občana zaručeného mu ustanovením § 15 odst. 1, § 16 
Ústavy z roku 1948 a článkem 18 Všeobecné deklarace lidských práv (čl. 15 odst. 
1 Listiny základních práv a svobod). Tento čin tak byl prohlášen za trestný v 
rozporu s mezinárodním právem a ústavou ve smyslu § 1 zák. č. 119/1990 Sb., o 
soudní rehabilitaci. Obviněný D. K. neměl možnost dostát svým povinnostem, jež 
mu byly zákonem uloženy, aniž by se dostal do rozporu s vlastním svědomím, 
ačkoli je třeba chápat svobodu svědomí jako základní právo absolutní povahy. 
Ústavně a mezinárodními smlouvami a dokumenty zaručená základní práva a svobody 
obviněného D. K. však bývalý Vojenský obvodový soud v Pardubicích nijak 
nerespektoval, ani se jejich relevancí při svém rozhodování nezabýval. Trestní 
právo v kritické době chránilo jak společnost, tak i jednotlivce. Intenzita 
ochrany společnosti však byla ve výrazném nepoměru v neprospěch ochrany zájmů 
jednotlivce do té míry, že tím právní úprava kolidovala i s tehdy platnými a 
uznanými základními právy  a svobodami. Z tohoto pohledu se v případě 
obviněného D. K. nemohlo jednat o trestný čin, k čemuž však soud v rozporu s 
ustanoveními § 2 odst. 7, odst. 8 tr. ř. z roku 1956 vůbec nepřihlédl. Navrhl 
proto, aby Nejvyšší soud podle § 268 odst. 2 tr. ř. vyslovil, že rozsudkem 
bývalého Vojenského obvodového soudu  Pardubice ze dne 28. ledna 1960, sp. zn. 
3 T 8/60, byl porušen zákon v neprospěch obviněného D. K. ve výše citovaných 
ustanoveních ústavy z roku 1948, trestního zákona a trestního řádu, aby podle § 
269 odst. 2 tr. ř. napadené rozhodnutí zrušil, včetně dalších rozhodnutí na 
zrušené rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu a dále postupoval podle § 270 odst. 1 nebo § 271 
odst. 1 tr. ř. Ke stížnosti pro porušení zákona ministr spravedlnosti připojil 
fotokopie rozsudku bývalého Vojenského obvodového soudu v Pardubicích ze dne 
28. ledna 1960, sp. zn. 3 T 8/60, usnesení bývalého Vojenského obvodového soudu 
v Pardubicích ze dne 12. května 1960, sp. zn. 3 T 8/1960, s vysvětlujícím 
dopisem Vojenského ústředního archivu Praha ze dne 23. října 2003, čj. 17 
435/2003-2111/VHA.

Obhájce obviněného ve svém vyjádření ke stížnosti pro porušení zákona uvedl, že 
stížnost pro porušení zákona pokládá za oprávněnou. Upřesnil ve stížnosti blíže 
nespecifikované náboženské přesvědčení obviněného a uvedl, že tento je S. J. 
Navrhl, aby Nejvyšší soud vyslovil porušení zákona nejen ve smyslu podané 
stížnosti, ale též v ustanovení  § 1 odst. 1, odst. 2 zák. č. 119/1990 Sb., a 
článku 18 Všeobecné deklarace lidských práv. Zároveň navrhl, aby Nejvyšší soud 
ČR postupoval stejně jako velký senát v trestní věci V. W., který byl rozsudkem 
ze dne 22. května 2003, 

sp. zn. 15 Tz 67/2003 zproštěn podle § 226 písm. b) tr. ř. obžaloby.

Podle § 267 odst. 3 tr. ř. Nejvyšší soud  přezkoumá zákonnost a odůvodněnost 
těch výroků rozhodnutí, proti nimž stížnost pro porušení zákona směřuje, v 
rozsahu a z důvodů v ní uvedených, jakož i řízení napadené části rozhodnutí 
předcházející. Na překážku úplnému splnění uvedené povinnosti bylo, že Nejvyšší 
soud neměl k dispozici příslušný trestní spis. Ze sdělení Vojenského ústředního 
archivu ze dne 29. června 2005 vyplývá, že předmětný spis  byl skartován (tuto 
skutečnost však vzhledem k poškození příslušného rejstříku při povodních v roce 
2002 není možné s jistotou potvrdit)  a zaslal originály rozsudku býv. 
Vojenského obvodového soudu Pardubice ze dne 28. ledna 1960, sp. zn. 3 T 8/60, 
a usnesení býv. Vojenského obvodového soudu Pardubice ze dne 12. května 1960, 
sp. zn. 3 T 8/60. Rekonstrukce justiční dokumentace dosud neproběhla, přičemž 
se předpokládá, že zatopený archivní materiál nebude k dispozici dříve než v 
červnu roku 2006. Za této důkazní situace bylo možné přezkoumat jen správnost 
vlastního rozsudku, nikoli též řízení, které mu předcházelo.

Podle ustanovení § 270 odst. 1 písm. b) tr. zák. 1950  kdo  se  úmyslně  vyhne  
plnění služební povinnosti nebo služebního úkonu tím, že padělá listinu, 
předstírá nemoc, použije jiného úskoku nebo se odvolává na náboženské nebo jiné 
přesvědčení, bude potrestán odnětím svobody na šest měsíců až pět let.

Z obsahu citovaného rozsudku bývalého Vojenského obvodového soudu Pardubice v 
trestní věci obviněného D. K. bylo zjištěno, že obviněný se trestného činu 
vyhýbání se služební povinnosti  podle § 270 odst. 1 písm. b) tr. zák. 1950 měl 
dopustit tím, že „dne 5. ledna 1960 u svého útvaru ve Z. odmítl převzít 
vojenský stejnokroj a když byl do něho ustrojen prohlásil, že zbraň stejně 
nevezme a přísahat nebude, protože se nesrovnává s jeho náboženským 
přesvědčením“. Z odůvodnění napadeného rozhodnutí vyplývá, že obviněný se k 
uvedenému jednání doznal s odvoláním se na své náboženské přesvědčení. Podle 
názoru bývalého Vojenského obvodového soudu Pardubice obviněný tímto jednáním 
prokázal naprosto odmítavý postoj k zájmům společnosti a k obraně vlasti, 
přestože Ústava 9. května zaručovala každému občanu náboženskou svobodu, neboť 
nešlo připustit, aby se náboženství stalo prostředkem a důvodem k odmítání 
nejčestnější občanské povinnosti.

Jak je zřejmé z napadeného rozhodnutí obviněný se dopustil jednání kladeného mu 
za vinu z důvodu svého náboženského přesvědčení. Proto je zde na místě 
připomenout závěry nálezu Ústavního soudu ČR ze dne 11. 3. 2003, sp. zn. I. ÚS 
671/01 a navazujícího rozsudku Nejvyššího soudu ČR ze dne 22. 5. 2003, sp. zn. 
15 Tz 67/2003, v jiné obdobné trestní věci, z roku 1953, že pokud obviněný 
odmítl konat vojenskou službu z důvodu svého náboženského přesvědčení, a toto 
jeho jednání bylo reálně projeveným osobním rozhodnutím diktovaným svědomím, na 
kterém se maximy plynoucí z víry či náboženského přesvědčení toliko podílely, 
pak svým jednáním pouze uplatňoval již i Ústavou 9. května č. 150/1948 Sb. 
zaručené právo na svobodu svědomí a náboženského přesvědčení. Ačkoli cit. 
ústava  deklarovala v § 15 odst. 1 svobodu svědomí, zároveň ji nepřípustně 
omezila již v odstavci 2 citovaného ustanovení, podle něhož mj. víra nebo 
přesvědčení nemůže být nikomu na újmu, nemůže však být důvodem k tomu, aby 
někdo odpíral plnit občanskou povinnost uloženou mu zákonem. Deklarovanou 
svobodu svědomí tak negovala i v § 34 odst. 2 tak, když stanovila každému 
občanu povinnost mj. konat vojenskou službu. Navíc v době, kdy se obviněný měl 
dopustit protiprávního jednání, tehdejší právní řád neumožňoval alternativu k 
výkonu základní vojenské služby pro případy, kdyby její výkon vedl k popření 
náboženského přesvědčení jednotlivce. Vzhledem k uvedenému a s odkazem na výše 
citované výkladové teze vztahující se k naplňování svobody svědomí jednotlivce 
i z pohledu dnes platných norem, především čl. 15 odst. 1 Listiny základních 
práv a svobod, nelze považovat jednání obviněného spočívající v nenastoupení 
služby v ozbrojených silách v roce 1953 za trestný čin. 

A to i s ohledem na zákon č. 119/1990 Sb., o soudní rehabilitaci, ve znění 
pozdějších předpisů, který shledával, že v době od 25. února 1948 do 1. ledna 
1990 docházelo v tehdejším Československu k odsuzujícím soudním rozhodnutím, za 
činy, které v rozporu s principy demokratické společnosti respektující občanská 
politická práva a svobody zaručené Ústavou a vyjádřené v mezinárodních 
dokumentech a mezinárodních právních normách označoval zákon za trestné, jakož 
i za činy, které směřovaly k uplatnění práv a svobod občanů zaručených Ústavou 
a vyhlášených ve Všeobecné deklaraci lidských práv a v navazujících 
mezinárodních paktech o občanských a politických právech, avšak 
československými trestními zákony byly prohlášeny za trestné v rozporu s 
mezinárodním právem a mezinárodnímu právu odporovalo také jejich trestní 
stíhání a trestání.

Uvedená hlediska nebyla v napadeném rozhodnutí býv. Vojenského obvodového soudu 
Pardubice vůbec brána v úvahu a tudíž ani respektována.

Na základě toho Nejvyšší soud podle § 268 odst. 2 tr. ř. vyslovil, že napadeným 
rozsudkem byl v neprospěch obviněného D. K. porušen zákon v ustanovení 

§ 270 odst. 1 písm. b) tr. zák. 1950, jímž byl uznán vinným v rozporu s výše 
uvedenými důvody. Za tohoto stavu bylo nadbytečné akcentovat, že zákon byl 
porušen též v ustanoveních 15 odst. 1 zák. č. 150/1948 Sb. a § 1 odst. 1  a  § 
2 odst. 7, odst. 8 zák. č. 86/1956 Sb., jak to navrhoval ministr spravedlnosti 
v podané stížnosti pro porušení zákona. Podle  § 269 odst. 2 tr. ř. pak 
Nejvyšší soud napadený rozsudek zrušil včetně dalších rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu. Protože Nejvyšší soud neměl pochybnosti o správnosti 
skutkových zjištění napadeného rozsudku, mohl za splnění podmínek uvedených v 
ustanovení § 271 odst. 1 tr. ř. sám ve věci rozhodnout. Za situace, kdy skutek, 
pro který byla na obviněného podána obžaloba, nebylo možno pokládat za trestný 
čin, a to z důvodů výše podrobně rozvedených, rozhodl Nejvyšší soud tak, že 
obviněného D. K.  obžaloby podle § 226 písm. b) tr. ř. zprostil.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 24. srpna  2005

Předseda senátu:

JUDr. Juraj  M a l i k  

	

	
