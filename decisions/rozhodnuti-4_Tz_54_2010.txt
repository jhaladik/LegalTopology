Soud: Nejvyšší soud

Důvod dovolání: § 146 odst. 2 písm. a), § 148 odst. 1 písm. e) tr.ř. 

Spisová značka: 4 Tz 54/2010

Datum rozhodnutí: 22.09.2010

Typ rozhodnutí: ROZSUDEK


Dotčené předpisy: § 146 odst. 2 písm. a) tr. ř., § 148 odst. 1 písm. e) tr. ř.

Kategorie rozhodnutí: D




4 Tz 54/2010
ČESKÁ   REPUBLIKA

R O Z S U D E K 
J M É N E M   R E P U B L I K Y







	Nejvyšší soud České republiky projednal ve veřejném zasedání konaném 
dne 22. září 2010 v senátě složeném z předsedy JUDr. Jiřího Pácala a soudců 
JUDr. Františka Hrabce             a JUDr. Petra Šabaty stížnost pro porušení 
zákona, kterou podala ministryně spravedlnosti České republiky ve prospěch 
obviněných JUDr. R. M. a V. P., proti 1) usnesení státního zástupce Okresního 
státního zastupitelství Plzeň–jih ze dne 29. 5. 2009, č.j. ZT 107/2009-26 a 2) 
usnesení státního zástupce Okresního  státního  zastupitelství Plzeň–jih ze dne 
29. 5. 2009, č.j. ZT 107/2009-29  a podle § 268 odst. 2,  § 269 odst. 2  a  § 
270  odst. 1 tr. ř. rozhodl              t a k t o :


Usnesením státního zástupce Okresního státního zastupitelství Plzeň–jih ze dne 
29. 5. 2009, č.j. ZT 107/2009-26, b y l   p o r u š e n   z á k o n  v 
ustanoveních § 146 odst. 2         písm. a) a § 148 odst. 1 písm. c)  tr. ř. v 
neprospěch obviněného JUDr. R. M. 


Usnesením státního zástupce Okresního  státního  zastupitelství Plzeň–jih ze 
dne 29. 5. 2009, č.j. ZT 107/2009-29, b y l   p o r u š e n   z á k o n  v 
ustanoveních § 146 odst. 2          písm. a) a § 148 odst. 1 písm. c)  tr. ř. v 
neprospěch obviněného V. P.  


Napadená usnesení  s e   z r u š u j í.  


Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.


	 Státnímu zástupci Okresního státního zastupitelství Plzeň-město  s e   
p ř i k a z u j e, aby věc v potřebném rozsahu znovu projednal a rozhodl.





Odůvodnění:



Usnesením Policie České republiky, Krajského ředitelství policie Západočeského 
kraje, Územního odboru SKPV Plzeň-jih, oddělení obecné kriminality, ze dne 7. 
5. 2009,         č.j. KRPP-2478-21/TČ-2009-030671, bylo podle ustanovení § 160 
odst. 1 tr. ř. zahájeno trestní stíhání: 

1)	obviněného JUDr. R. M. pro trestný čin nadržování podle § 166 odst. 1 
zák. č. 140/1961 Sb., ve znění účinném do 31. 12. 2009 (dále jen tr. zák.), 
spáchaný ve spolupachatelství podle § 9 odst. 2 tr. zák., 

2)	obviněného V. P. pro trestný čin nadržování podle § 166 odst. 1 tr. 
zák. spáchaný ve spolupachatelství podle § 9 odst. 2 tr. zák. a trestný čin 
křivé výpovědi  a nepravdivého znaleckého posudku podle § 175 odst. 2 písm. a) 
tr. zák.       

Proti citovanému usnesení o zahájení trestního stíhání podali oba obvinění 
stížnost.        O stížnosti obviněného JUDr. R. M. rozhodl státní zástupce 
Okresního státního zastupitelství Plzeň–jih usnesením ze dne 29. 5. 2009, č.j. 
ZT 107/2009-26, tak, že ji jako nedůvodnou zamítl podle § 148 odst. 1 písm. c) 
tr. ř. a stejně rozhodl i o stížnosti obviněného V. P., a to usnesením ze dne 
29. 5. 2009, č.j. ZT 107/2009-29. 

Proti oběma předmětným pravomocným usnesením státního zástupce Okresního 
státního zastupitelství Plzeň–jih, tj. proti: 

- usnesení ze dne 29. 5. 2009, č.j. ZT 107/2009-26, 
- usnesení ze dne 29. 5. 2009, č.j. ZT 107/2009-29, 

podala následně ministryně spravedlnosti u Nejvyššího soudu České republiky 
společnou stížnost pro porušení zákona ve prospěch obviněných JUDr. R. M. a V. 
P. Vytkla v ní, že zákon byl porušen v ustanoveních § 146 odst. 2 písm. a) a § 
148  odst. 1 písm. c)  tr. ř. v neprospěch obviněných JUDr. R. M. a V. P.  

V odůvodnění stížnosti pro porušení zákona ministryně spravedlnosti uvedla, že 
podle platné právní úpravy se místní a věcná příslušnost státního zástupce pro 
vykonávání dozoru nad zákonností v přípravném řízení trestním odvíjí od 
příslušnosti soudu k řízení o trestném činu, který je předmětem přípravného 
řízení. V dané věci v případě skutku, který byl právně kvalifikován jako 
trestný čin nadržování podle § 166 odst. 1 tr. zák., nebylo zjištěno místo 
spáchání, ale místní příslušnost bylo možno určit podle bydliště obou 
obviněných ve smyslu ustanovení § 18 odst. 2 tr. ř., popř. podle místa, kde 
trestná činnost vyšla najevo, což je obvod soudního okresu Plzeň-město. V 
případě trestného činu křivé výpovědi a  nepravdivého znaleckého posudku podle 
§ 175 odst. 2 písm. a) tr. zák. bylo pak od počátku jednoznačně dáno místo 
spáchání před Okresním soudem Plzeň-jih, který má své sídlo také v obvodu 
soudního okresu Plzeň-město. Podle názoru ministryně spravedlnosti je tedy 
zřejmé, že v dané věci byl k vykonávání dozoru nad zachováváním zákonnosti v 
přípravném řízení věcně              i místně příslušný státní zástupce činný u 
Okresního státního zastupitelství Plzeň-město           a právě tento státní 
zástupce byl příslušný k rozhodování o výše zmíněných stížnostech obviněných 
proti rozhodnutí policejního orgánu o zahájení trestního stíhání.   

Závěrem stížnosti pro porušení zákona proto ministryně spravedlnosti navrhla, 
aby Nejvyšší soud České republiky vyslovil podle § 268 odst. 2 tr. ř., že:

-	usnesením státního zástupce Okresního státního zastupitelství Plzeň–
jih ze dne        29. 5. 2009, č.j. ZT 107/2009-26, 
-	usnesením státního zástupce Okresního státního zastupitelství Plzeň–
jih ze dne       29. 5. 2009, č.j. ZT 107/2009-29,

byl porušen zákon v neprospěch obviněných JUDr. R. M. a V. P.  ve vytýkaném 
směru, aby podle § 269 odst. 2 tr. ř. napadená usnesení zrušil včetně všech 
dalších rozhodnutí na zrušená rozhodnutí obsahově navazujících, pokud vzhledem 
ke změně, k níž došlo zrušením, pozbyla podkladu, a dále aby postupoval podle § 
270 odst. 1 tr. ř. 

Nejvyšší soud České republiky podle § 267 odst. 3 tr. ř. přezkoumal 
zákonnost                a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející,  a dospěl k závěru, že zákon 
porušen byl.

Podle ustanovení § 7 odst. 2 zákona č. 283/1993 Sb., o státním zastupitelství, 
v platném znění, státní zastupitelství je příslušné k zastupování státu u 
soudu, u něhož toto státní zastupitelství působí, pokud zvláštní právní předpis 
nestanoví jinak.  

Podle ustanovení § 12 odst. 1 vyhlášky Ministerstva spravedlnosti České 
republiky č. 23/1994 Sb., o jednacím řádu státního zastupitelství, o zřízení 
poboček některých státních zastupitelství a podrobnostech o úkonech konaných 
právními čekateli, v platném znění, je k výkonu dozoru nad zachováváním 
zákonnosti v přípravném řízení trestním příslušný státní zástupce přidělený ke 
státnímu zastupitelství, které působí při soudu, jenž by byl příslušný konat ve 
věci po podání obžaloby řízení v prvním stupni, pokud takto vyhláška nestanoví 
jinak.  

Podle ustanovení § 16 tr. ř. řízení v prvním stupni koná, jestliže tento zákon 
nestanoví něco jiného, okresní soud. 

Podle ustanovení § 17 odst. 1 tr. ř. krajský soud koná v prvním stupni 
řízení                  o trestných činech, pokud na ně zákon stanoví trest 
odnětí svobody, jehož dolní hranice činí nejméně pět let, nebo pokud za ně lze 
uložit výjimečný trest. Výjimky z uvedeného ustanovení se netýkají projednávané 
věci. 

Podle ustanovení § 18 odst. 1 tr. ř. řízení koná soud, v jehož obvodu byl 
trestný čin spáchán a podle ustanovení § 18 odst. 2 tr. ř. nelze-li místo činu 
zjistit nebo byl-li čin spáchán v cizině, koná řízení soud, v jehož obvodu 
obviněný bydlí, pracuje nebo se zdržuje; jestliže se nedají tato místa zjistit 
nebo jsou mimo území České republiky, koná řízení soud, v jehož obvodu čin 
vyšel najevo. 

Podle ustanovení § 146 odst. 2 písm. a) tr. ř. jestliže lhůta k podání 
stížnosti již všem oprávněným osobám uplynula a stížnosti nebylo vyhověno podle 
odstavce 1, předloží věc k rozhodnutí policejní orgán státnímu zástupci, který 
vykonává nad přípravným řízením dozor, a jde-li o stížnost proti usnesení, k 
němuž tento státní zástupce dal souhlas nebo pokyn, jeho prostřednictvím 
nadřízenému státnímu zástupci. 

Podle ustanovení § 148 odst. 1 písm. c) tr. ř. nadřízený orgán zamítne 
stížnost, není-li důvodná. 

Nejvyšší soud České republiky po prostudování předloženého spisového materiálu 
zjistil, že proti obviněnému JUDr. R. M. bylo výše specifikovaným usnesením 
policejního orgánu zahájeno trestní stíhání pro trestný čin nadržování podle § 
166 odst. 1 tr. zák. spáchaný ve spolupachatelství podle § 9 odst. 2 tr. zák. a 
proti obviněnému V. P. bylo zahájeno trestní stíhání pro trestný čin nadržování 
podle § 166 odst. 1 tr. zák. spáchaný ve spolupachatelství podle § 9 odst. 2 
tr. zák. a trestný čin křivé výpovědi  a nepravdivého znaleckého posudku podle 
§ 175 odst. 2 písm. a) tr. zák. U uvedených trestných činů činí dolní hranice 
trestu odnětí svobody méně než pět let, proto by byl v případě podání obžaloby 
u soudu k jejich projednání věcně příslušný okresní soud.   

	Ze shora citovaných zákonných ustanovení vyplývá, že místní a věcná 
příslušnost státního zástupce pro vykonávání dozoru na zákonností v přípravném 
řízení trestním se odvíjí od příslušnosti soudu k řízení o trestném činu, který 
je předmětem přípravného řízení.  

Trestného činu nadržování se obvinění JUDr. R. M. a V. P. podle výroku 
příslušného usnesení o zahájení trestního stíhání měli zkráceně dopustit tím, 
že pomohli pravomocně odsouzenému pachateli trestného činu Ing. V. Ř. v úmyslu 
umožnit mu, aby unikl trestnímu stíhání nebo trestu tím, že v přesně 
nezjištěnou dobu, nejdříve od 7. 4. 2006 do nejpozději 15. 5. 2006, v 
souvislosti s kupní smlouvou o úplatném převodu nemovitosti mezi obcí L., 
zastoupenou Ing. V. Ř. jako starostou obce jako prodávajícím a mezi V. P. jakou 
kupujícím, datovanou dnem  27. 3. 2006, když

- JUDr. R. M. v uvedenou dobu na přesně nezjištěném místě vyhotovil a následně 
na přesně nezjištěném místě a nejištěným způsobem předal Ing. V. Ř. dodatečně 
vyhotovený zápis z jednání mezi Ing. V. Ř. a V. P. a dále 

- JUDr. R. M. v uvedenou dobu na přesně nezjištěném místě vyhotovil a následně 
na přesně nezjištěném místě a nejištěným způsobem předal Ing. V. Ř. dodatečně 
vyhotovený dodatek č. 1 datovaný dnem 31. 3. 2006 ke smlouvě o úplatném převodu 
nemovitosti, 

- přičemž oba tyto dokumenty v uvedenou dobu na nezjištěném místě podepsal 
svědek V. P., přičemž veškeré shora uvedené jednání bylo činěno za účelem 
zakrytí trestné činnosti nyní již pravomocně odsouzeného Ing. V. Ř.  

Z uvedeného je zřejmé, že místo spáchání projednávaného trestného činu 
nadržování podle § 166 odst. 1 tr. zák. zjištěno nebylo. Místní příslušnost 
bylo však možno zcela jednoznačně určit podle ustanovení § 18 odst. 2 tr. ř., 
podle kterého nelze-li místo činu zjistit nebo byl-li čin spáchán v cizině, 
koná řízení soud, v jehož obvodu obviněný bydlí, pracuje nebo se zdržuje, a 
jestliže se nedají tato místa zjistit nebo jsou mimo území České republiky, 
koná řízení soud, v jehož obvodu čin vyšel najevo. V případě tohoto činu byl 
tak místně příslušným obvod Okresního soudu Plzeň-město, ve kterém mají oba 
obvinění bydliště.  

Trestného činu křivé výpovědi a nepravdivého znaleckého posudku podle § 175 
odst. 2 písm. a) tr. zák. se obviněný V. P. sám podle výroku příslušného 
usnesení  o zahájení trestního stíhání měl zkráceně dopustit tím, že v 
procesním postavení svědka nejprve dne 12. 9. 2006 při svém výslechu při 
Policii ČR, Útvaru odhalování korupce  a finanční kriminality, služby 
kriminální policie a vyšetřování, expozitura Plzeň, Prešovská 10, Plzeň, poté 
při svém výslechu v průběhu hlavního líčení u Okresního soudu Plzeň-jih, Sady 
5. května 11, Plzeň, dne 10. 1. 2007 a dne 11. 4. 2008 vypovídá zřejmou 
nepravdu  o jednání dne 27. 3. 2006 v obci L., okr. P.-j., s odsouzeným Ing. V. 
Ř. V případě tohoto trestného činu bylo tedy od počátku jednoznačně dáno místo 
spáchání činu před Okresním soudem Plzeň-jih, který má své sídlo v obvodu 
Okresního soudu Plzeň-město, proto místně příslušným byl rovněž, stejně jako u 
trestného činu nadržování, obvod Okresního soudu Plzeň-město, ve kterém byl 
trestný čin spáchán.     

	Je tedy možno uzavřít (s přihlédnutím k výše citovanému ustanovení § 12 
odst. 1 vyhlášky č. 23/1994 Sb.), že v projednávané trestní  věci obviněných 
JUDr. R. M. a V. P. byl k vykonávání dozoru nad zachováváním zákonností v 
přípravném řízení trestním věcně i místně příslušný státní zástupce činný u 
Okresního státního zastupitelství Plzeň-město a tento byl také příslušný k 
rozhodování o stížnostech obou obviněných proti usnesení Policie České 
republiky, Krajského ředitelství policie Západočeského kraje, Územního odboru 
SKPV Plzeň-jih, oddělení obecné kriminality, ze dne 7. 5. 2009, č.j. 
KRPP-2478-21/TČ-2009-030671, kterým bylo zahájeno jejich trestní stíhání. 

Nejvyšší soud České republiky se proto z výše rozvedených důvodů ztotožnil s 
názorem ministryně spravedlnosti zmíněným ve stížnosti pro porušení zákona, že 
pokud             o předmětných stížnostech obviněných JUDr. R. M. a V. P. 
proti usnesení o zahájení trestního stíhání rozhodl státní zástupce Okresního 
státního zastupitelství Plzeň-jih, a to namísto příslušného státního zástupce 
Okresního státního zastupitelství Plzeň-město, došlo tímto postupem k porušení 
zákona v neprospěch obou obviněných.      

	Nejvyšší soud České republiky proto podle § 268 odst. 2 tr. ř. 
vyslovil, že:

1)	pravomocným usnesením státního zástupce Okresního státního 
zastupitelství Plzeň–jih ze dne 29. 5. 2009, č.j. ZT 107/2009-26, byl porušen 
zákon v ustanoveních § 146  odst. 2 písm. a) a § 148 odst. 1 písm. c)  tr. ř. v 
neprospěch obviněného JUDr. R. M.,

2)	pravomocným usnesením státního zástupce Okresního státního 
zastupitelství Plzeň–jih ze dne 29. 5. 2009, č.j. ZT 107/2009-29, byl porušen 
zákon v ustanoveních § 146  odst. 2 písm. a) a § 148 odst. 1 písm. c)  tr. ř. v 
neprospěch obviněného V. P. 

Nejvyšší soud České republiky podle § 269 odst. 2 tr. ř. napadená usnesení 
zrušil včetně všech dalších rozhodnutí na zrušená rozhodnutí obsahově 
navazujících, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo státnímu zástupci Okresního státního 
zastupitelství Plzeň-město přikázáno, aby jako věcně i místně příslušný věc v 
potřebném rozsahu znovu projednal a rozhodl. Nejvyšší soud České republiky v 
této souvislosti zdůrazňuje, že v novém řízení nemůže dojít ke změně rozhodnutí 
v neprospěch obviněných JUDr. R. M.  a V. P., neboť Nejvyšší soud vyslovil, že 
zákon byl porušen v neprospěch obviněných (§ 273 tr. ř.).


Poučení:  Proti tomuto rozhodnutí není opravný prostředek přípustný.



V Brně dne 22. září 2010


    Předseda senátu:
     JUDr. Jiří Pácal  
