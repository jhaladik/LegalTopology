Soud: Nejvyšší soud

Spisová značka: 4 Tz 158/2003

Datum rozhodnutí: 11.12.2003

Typ rozhodnutí: Rozsudek




4 Tz 158/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 11. prosince 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch i neprospěch obviněného 
M. G., proti usnesení Okresního soudu v Hradci Králové ze dne 9. 1. 2003, sp. 
zn. 2 T 135/2000, a podle § 268 odst. 2 , § 269 odst. 2 tr. ř. rozhodl  t a k t 
o :

Usnesením Okresního soudu v Hradci Králové ze dne 9. 1. 2003, sp. zn. 2 T 
135/2000, a řízením, jež mu předcházelo,  b y l   p o r u š e n   z á k o n   v 
ustanoveních § 30 odst. 1,  § 2 odst. 4 tr. ř. a čl. 38 odst. 1 Listiny 
základních práv a svobod ve znění usnesení předsednictva České národní rady ze 
dne 16. 12. 1992, č. 2/1993 Sb. v neprospěch obviněného M. G.

Napadené usnesení  se  z r u š u j e .

O d ů v o d n ě n í :

Napadeným usnesením ze dne 9. 1. 2003, sp. zn. 2 T 135/2000, rozhodl samosoudce 
Okresního soudu v Hradci Králové tak, že podle § 30 odst. 1 tr. ř. je 
samosoudce   JUDr. Z. Š. vyloučen z vykonávání úkonů v trestní věci obviněného 
M. G. Toto rozhodnutí nabylo právní moci dne 21. 1. 2003.

Proti tomuto usnesení podal ministr spravedlnosti České republiky stížnost pro 
porušení zákona ve prospěch i neprospěch obviněného M. G. Namítá, že jím byl 
porušen zákon v ustanoveních § 30 odst. 1, § 2 odst. 4 tr. ř. a čl. 38 odst. 1 
Listiny základních práv a svobod ve znění usnesení předsednictva České národní 
rady ze dne 16. 12. 1992 č. 2/1993 Sb. ve prospěch i neprospěch obviněného.

Ministr spravedlnosti poukázal na okolnost, že předseda senátu v uvedené 
trestní věci již po nápadu obžaloby pro trestný čin podílnictví podle § 251 
odst. 1 písm. a) tr. zák., a dva trestné činy útoku na státní orgán podle § 
154  odst. 2 tr. zák. v souběhu se dvěma trestnými činy pomluvy podle § 206 
odst. 1 tr. zák. navrhl, aby věc byla Okresnímu soudu v Hradci Králové odňata a 
přikázána jinému soudu, když tento závěr odůvodnil tvrzením, že trestní soudci 
tohoto soudu se znají se soudci, kteří měli být urážlivými výroky obviněného 
napadáni, a denně spolu přicházejí do kontaktu. Tato okolnost by mohla vyvolat 
pochybnosti o naprosté nestrannosti rozhodování v posuzované trestní věci. I 
přes existenci usnesení Krajského soudu v Hradci Králové a Vrchního soudu v 
Praze, jimiž bylo rozhodnuto, že věc se Okresnímu soudu v Hradci Králové 
neodnímá, i přes zamítnutou stížnost pro porušení zákona, kterou ministr 
spravedlnosti proti posledně dvěma uvedeným rozhodnutím podal k Nejvyššímu 
soudu České republiky, a zejména vzhledem k nezměněným okolnostem případu, 
vydal předseda senátu znovu napadené usnesení, jímž se z projednávání věci 
vyloučil. V tomto rozhodnutí užil totožné argumenty, které ho vedly k prvnímu 
rozhodnutí ve věci, tj., že soudci Okresního soudu v Hradci Králové jsou jeho 
kolegové, a již samotná tato skutečnost je důvodem pro postup podle § 30 odst. 
1 tr. ř.

Podle ministra spravedlnosti k vyloučení soudce nedošlo ze zákonných důvodů 
podle    § 30 odst. 1 tr. ř., nadto je uvedené usnesení v příkrém rozporu s 
právními názory, které ve věci vyslovily nadřízené soudy. Napadené rozhodnutí 
je navíc nezákonné i proto, že uvedený předseda senátu dosud neshledával důvody 
svého vyloučení a opakovaně nařídil hlavní líčení, dokonce ve věci rozhodoval 
usnesením ze dne 23. 4. 2002, kdy podle § 33 odst. 2 tr. ř. přiznal obviněnému 
nárok na bezplatnou obhajobu, a teprve poté rozhodl o svém vyloučení, aniž by 
uvedl jiné důvody než ty, které uplatňoval již v prvním návrhu na přikázání a 
odnětí věci v prosinci 2000. K vyloučení soudce v posuzovaném případě pak došlo 
v důsledku jeho neprofesionálního přístupu k věci, jakož i nerespektování 
jednoho ze základních práv zaručených Listinou základních práv a svobod v čl. 
38 odst. 1, totiž, že nikdo nesmí být odňat svému zákonnému soudci.

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že usnesením Okresního 
soudu v Hradci Králové ze dne 9. 1. 2003, sp. zn. 2 T 135/2000, byl porušen 
zákon ve prospěch i neprospěch obviněného M. G. v ustanovení § 30 odst. 1 tr. 
ř., § 2 odst. 4 tr. ř. a čl. 38 odst. 1  Listiny základních práv a svobod ve 
znění usnesení předsednictva České národní rady ze dne 16. 12. 1992 č. 2/1993 
Sb. Dále navrhoval, aby Nejvyšší soud podle § 269 odst. 2 tr. ř. napadené 
usnesení zrušil, včetně rozhodnutí na něj obsahově navazujících, pokud vzhledem 
ke změně, k níž došlo zrušením, pozbyla podkladu.

Nejvyšší soud České republiky přezkoumal podle § 267 odst. 3 tr. ř. zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Z obsahu trestního spisu Nejvyšší soud zjistil, že dne 29. 11. 2000 podal 
státní zástupce Okresního státního zastupitelství v Hradci Králové na 
obviněného M. G. obžalobu Okresnímu soudu v Hradci Králové pro trestné činy 
podílnictví podle § 251 odst. 1 písm. a) tr. zák., útoku na státní orgán podle 
§ 154 odst. 2 tr. zák. a pomluvy podle § 206 tr.  zák. Posledně dvou uvedených 
trestných činů se podle obžaloby měl dopustit tím, že v době od 23. 6. 1998 do 
5. 10. 1999 opakovaně ve svých podáních, jež zasílal Okresnímu soudu  v Hradci 
Králové a Krajskému soudu v Hradci Králové užil proti soudcům těchto soudů, 
jakož i ostatním soudcům ČR (viz bod 3/c, 2/d obžaloby) urážlivé a pejorativní 
výroky, jež jsou podrobně specifikovány v trestním spise, jimiž zlehčoval a 
snižoval jejich práci, napadal je nevhodným způsobem pro výkon jejich 
pravomoci, zlehčoval a snižoval jejich lidskou důstojnost a postavení.

Předseda senátu přípisem ze dne 4. 12. 2000 předložil spis Krajskému soudu v 
Hradci Králové s návrhem na postup podle § 25 tr. ř., tj., aby věc byla 
procesnímu soudu odňata a přikázána jinému okresnímu soudu v rámci 
Východočeského kraje. Návrh odůvodnil tím, že Mgr. S. a JUDr. A. H., vůči nimž 
se podle obžaloby měl obviněný rovněž trestné činnosti dopustit, jsou 
soudkyněmi Okresního soudu v Hradci Králové, se jmenovanými se osobně zná, 
denně s nimi přichází do kontaktu a nepochybně je bude muset v hlavním líčení 
vyslechnout jako svědkyně. Pokud jde o Mgr. P. S.   a Mgr. M. Ř., ti již sice 
soudci Okresního soudu v Hradci Králové nejsou, v minulosti však byli a soudci 
trestního úseku zmíněného okresního soudu je osobně znají. Uvedené okolnosti 
vedly předsedu senátu k závěru, že by rozhodování ve věci Okresním soudem v 
Hradci Králové mohlo vést k pochybnostem o nestranném rozhodování v této 
trestní věci.

Krajský soud v Hradci Králové rozhodl usnesením dne 12. 12. 2000, sp. zn. 13 Nt 
39/2000, tak, že trestní věc obviněného M. G. podle § 25 tr. ř. Okresnímu soudu 
v Hradci Králové neodňal. V odůvodnění rozhodnutí poukázal na skutečnost, že 
soudci jsou v demokratické společnosti čas od času vystaveni útokům ze strany 
účastníků řízení, médií či dalších osob, přičemž tyto útoky samy o sobě nemohou 
zakládat pochybnosti o tom, zda je soudce schopen nestranně ve věci rozhodnout. 
Poměr k projednávané věci nebo k osobám je podle názoru Krajského soudu v 
Hradci Králové třeba vykládat především jako poměr osobní, nikoli vyplývající z 
úřední činnosti.

Dne 15. 1. 2001 podal obviněný M. G. u Krajského soudu v Hradci Králové podání, 
v němž namítal podjatost Okresního i Krajského soudu v Hradci Králové. Z obsahu 
tohoto přípisu vyplývalo, že nejméně třicet soudců hradecké justice sleduje 
jeho případ     a napomáhá koordinovat trestní stíhání vůči jeho osobě. Krajský 
soud v Hradci Králové posoudil podání podle jeho obsahu jako návrh na odnětí a 
přikázání věci podle  § 25 tr. ř. a předložil jej k rozhodnutí Vrchnímu soudu v 
Praze.

Vrchní soud v Praze usnesením ze dne 9. 4. 2001, sp. zn. Ntd 7/01, rozhodl 
podle § 25 tr. ř. tak, že věc Okresnímu soudu v Hradci Králové neodňal. Pro 
odnětí a přikázání věci neshledal ony důležité důvody, které zákon s takovýmto 
procesním postupem spojuje. Rovněž z obsahu spisu nezjistil nic, co by 
nasvědčovalo závěru obviněného, že mezi soudci působícími v obvodu Okresního a 
Krajského soudu v Hradci Králové existuje skupina soudců, která by se proti 
němu spikla v úmyslu dosáhnout jeho odsouzení. Z obsahu spisu je naopak patrno, 
že obviněný zaujímá více čí méně kritické postoje vůči všem soudcům, kteří kdy 
v nějaké jeho věci rozhodovali. Tvrzení obviněného byla vyhodnocena Vrchním 
soudem v Praze jako paušální, nekonkrétní, nedoložená ověřitelnými argumenty, a 
proto právně irelevantní.

Ministr spravedlnosti podal dne 5. 10. 2001 proti oběma výše citovaným 
rozhodnutím Krajského soudu v Hradci Králové a Vrchního soudu v Praze stížnost 
pro porušení zákona, v níž namítal, že zákon byl v neprospěch obviněného M. G. 
porušen v ustanovení § 25 tr. ř. 

Nejvyšší soud České republiky na podkladě této stížnosti pro porušení zákona 
rozhodl usnesením ze dne 23. 1. 2002, sp. zn. 5 Tz 273/2001, tak, že stížnost 
pro porušení zákona zamítl podle § 268 odst. 1 písm. c) tr. ř. jako nedůvodnou.

V odůvodnění tohoto rozhodnutí Nejvyšší soud uvedl, že u soudců Okresního soudu 
v Hradci Králové lze důvodně očekávat takovou míru profesionality, aby byli 
schopni nezaujatě a objektivně rozhodovat o trestné činnosti obviněného, která 
podle obžaloby měla směřovat sice vůči soudcům téhož soudu, ale působícím na 
jiném než trestním úseku. Na tom nic nemění ani okolnost, že soudci obou úseků 
téhož soudu spolu přicházejí do vzájemného pracovního styku. Nejvyšší soud v 
tomto směru připomenul okolnost, že při akceptování názoru, jenž byl uplatněn 
ve stížnosti pro porušení zákona, by bylo vyloučeno rozhodování o kárné 
odpovědnosti soudců, neboť v kárných senátech soudů zasedají nepochybně i 
soudci, kteří se s kárně obviněnými soudci znají a přicházejí s nimi do 
pracovního styku. Soudci soudů vyšších stupňů se ve svém profesionálním životě 
se soudci nižších stupňů běžně setkávají, aniž by je to automaticky vylučovalo 
z možnosti nezávislého a nepodjatého rozhodování o nich. Nejvyšší soud poukázal 
na skutečnost, že obviněný se měl urážlivě vyjadřovat o všech soudcích České 
republiky, přičemž pokud by byl názor, obsažený ve stížnosti pro porušení 
zákona, zobecněn, znamenalo by to,  že by se podjatým mohl cítit každý soudce 
České republiky a o žalované trestné činnosti by pak nemohl rozhodnout žádný 
soud. Nejvyšší soud shledal rozhodnutí obou soudů, jež byla napadena stížností 
pro porušení zákona, správnými a zákonnými a s jejich argumentací se plně 
ztotožnil.

Podle § 30 odst. 1 tr. ř. je z vykonávání úkonů trestního řízení vyloučen 
soudce nebo přísedící, státní zástupce, policejní orgán nebo osoba v něm 
služebně činná, u něhož lze mít pochybnosti, že pro poměr k projednávané věci 
nebo osobám jichž se úkon přímo dotýká, k jejich obhájcům, zákonným zástupcům a 
zmocněncům, nebo pro poměr k jinému orgánu činnému v trestním řízení nemůže 
nestranně rozhodnout.

Podle § 2 odst. 4 tr. ř. orgány činné v trestním řízení musí trestní věci 
projednávat co nejrychleji a s plným šetřením práv a svobod zaručených Listinou 
základních práv a svobod a mezinárodními smlouvami o lidských právech a 
základních svobodách, jimiž je Česká republika vázána.

Podle čl. 38 Listiny základních práv a svobod nesmí být nikdo odňat svému 
zákonnému soudci.

Nejvyšší soud konstatuje, že se Okresní soud v Hradci Králové v napadeném 
usnesení uvedenými zákonnými ustanoveními důsledně neřídil. Samosoudce v 
napadeném usnesení znovu opakuje argumenty, které ho již vedly k podání návrhu 
na procesní postup podle § 25 tr. ř. Z okolnosti, že se soudci, kteří měli být 
vystaveni dehonestujícím výrokům obviněného, přichází pravidelně do styku, 
případně že by je eventuelně mohl v hlavním líčení vyslýchat jako svědky, 
dovozuje, že tento fakt by mohl vyvolat pochybnosti o jeho naprosté 
nestrannosti. Ustanovení § 30 odst. 1 tr. ř. jednoznačně definuje materiální 
předpoklad, jehož existence může pochybnosti o nestrannosti soudce odůvodnit, a 
tím je „poměr k projednávané věci nebo osobám“. Pod tento pojem jsou v praxi 
podřazovány dvě situace. První z nich – poměr k věci – lze označit jako 
„konflikt zájmů“, v němž nejde o subjektivní pocit soudce samotného, nýbrž o 
objektivní skutečnost, že konkrétní soudce má zájem na tom, aby konkrétní spor, 
v němž má rozhodovat, dopadl určitým způsobem. V posuzované věci by tak muselo 
jít o případ, že samosoudce není schopen dodržet základní zásady trestního 
řízení, jež jsou uvedeny v ustanovení § 2 tr. ř., a má konkrétní zájem na 
výsledku trestního řízení, jež je proti obviněnému vedeno. Tuto okolnost však 
samosoudce neuvádí a dosavadní průběh řízení takovouto úvahu v nejmenším 
neodůvodňuje. Druhá situace nastává tehdy, lze-li očekávat, že soudce bude 
nakloněn jedné ze stran sporu z důvodů jiných, než jsou jeho vlastní zájmy, 
nikoli z důvodů subjektivních, ale objektivně existujícího „poměru k 
účastníkům“. Samosoudce v napadeném usnesení  ani v tomto směru nedefinoval 
stav, že by jeho vztah k výše vyjmenovaným soudcům byl natolik osobní a 
intenzivní, že by mu bránil ve věci rozhodnout. Nejvyšší soud nadto odkazuje na 
výstižnou argumentaci ve výše citovaných usneseních Krajského soudu v Hradci 
Králové, sp. zn. 13 Nt 39/2000, a Nejvyššího soudu  sp. zn. 5 Tz 273/2001, 
která akcentuje profesionalitu v přístupu soudce k výkonu své funkce. Právě 
tento profesionální přístup k rozhodování nebrání soudci v nestranném 
rozhodování, byť se urážky týkají jiných soudců, případně i jeho samotného. 

Vzhledem k výše uvedené argumentaci poté Nejvyšší soud podle § 268 odst. 2 tr. 
ř. vyslovil, že usnesením Okresního soudu v Hradci Králové ze dne 9. 1. 2003, 
sp. zn.  2 T 135/2000, a řízením, jež mu předcházelo, byl porušen zákon v 
ustanoveních  § 30 odst. 1 tr. ř., § 2 odst. 4 tr. ř. a čl. 38 odst. 1 Listiny 
základních práv a svobod ve znění usnesení předsednictva České národní rady ze 
dne 16. 12. 1992, č. 2/1993 Sb., a to pouze v neprospěch obviněného M. G. 
Výhradně takové porušení zákona Nejvyšší soud spatřuje v okolnosti, že 
napadeným rozhodnutím samosoudce Okresního soudu v Hradci Králové by byl 
porušen princip, jímž je zaručeno neodejmutí obviněného zákonnému soudci, k 
čemuž by v opačném případě došlo.

Podle § 269 odst. 2 tr. ř. poté Nejvyšší soud napadené usnesení zrušil. Pokud 
jde   o rozhodnutí, která obsahově na zrušené usnesení navazují, Nejvyšší soud 
existenci takovéhoto rozhodnutí nezjistil, když za navazující rozhodnutí 
rozhodně nelze považovat rozhodnutí o vyloučení dalších pěti soudců Okresního 
soudu v Hradci Králové Mgr. K. P., Mgr. D. A. V. S., Mgr. M. G., JUDr. J. S. a 
JUDr. P. T., jak jsou ve spise založeny na č. l. 369 – 374. Jde  o rozhodnutí 
samostatná, k jejichž zrušení by mohlo dojít pouze cestou samostatně podaných 
mimořádných opravných prostředků.

Podle § 270 odst. 4 tr. ř. je Okresní soud v Hradci Králové vázán právním 
názorem, který ve věci Nejvyšší soud vyslovil.

P o u č e n í : Proti tomuto rozhodnutí není opravný prostředek přípustný.

V Brně dne 11. prosince 2003

Předsedkyně senátu:

JUDr. Danuše Novotná  

	
