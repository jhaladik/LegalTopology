Soud: Nejvyšší soud

Spisová značka: 4 Tz 36/2005

Datum rozhodnutí: 18.05.2005

Typ rozhodnutí: Rozsudek




4 Tz 36/2005

U S N E S E N Í

Nejvyšší soud České republiky projednal ve veřejném zasedání dne 18. května 
2005  stížnost pro porušení zákona, kterou podal ministr spravedlnosti České 
republiky ve prospěch obviněného J.  H., proti trestnímu příkazu Okresního 
soudu v Rakovníku ze dne 10. 9. 2003, sp. zn. 1 T 73/2003, a podle § 268 odst. 
l písm. c) tr. ř.. rozhodl t a k t o :

Stížnost pro porušení zákona  s e   z a m í t á .

O d ů v o d n ě n í :

Trestním příkazem Okresního soudu v Rakovníku ze dne 10. 9. 2003, sp. zn. 1 T 
73/2003, byl obviněný J. H. uznán vinným trestným činem zatajení věci 
podle         § 254 odst. 1 tr. zák., jehož se dopustil tím, že poté, co dne 
29. 8. 2003 kolem 12.00 hodin v parku, v ulici V J. v R., nalezl v křoví černou 
sportovní tašku obsahující mobilní telefon NOKIA 3510 I,  v hodnotě   6.000,- 
Kč a dále různé doplňky k jízdním kolům, pilku na železo, sluneční brýle, 
šroubováky, imbus, klíče a další věci v celkové hodnotě 235,- Kč, měl v úmyslu 
nalezenou tašku si ponechat a orgánům policie ji vydal až poté, co byl 
policejní hlídkou zadržen. Za to mu byl v sazbě § 254 odst. 1 tr. zák. za 
použití § 45 odst. 1 a § 45a odst. 1 tr. zák. uložen trest obecně prospěšných 
prací ve výměře 400 hodin.

Tento trestní příkaz nabyl právní moci dne 3. 10. 2003.

Proti uvedenému trestnímu příkazu podal podle § 266 (bez citace příslušného 
odstavce) tr. ř. ministr spravedlnosti České republiky stížnost pro porušení 
zákona ve prospěch obviněného J. H. Namítá v ní, že zákon byl v neprospěch 
obviněného porušen v ustanoveních § 36 a § 45a odst. 1 tr. zák. a v řízení 
předcházejícím v ustanovení § 2 odst. 5, 6 tr. ř.

Ve svém mimořádném opravném prostředku vytkl ministr spravedlnosti Okresnímu 
soudu v Rakovníku, že uložením trestu obecně prospěšných prací trestním 
příkazem ze dne 10. 9. 2003, sp. zn. 1 T 73/2003, ve výměře 400 hodin bylo 
porušeno ustanovení § 45a odst. 1 tr. zák., stanovící maximální možnou výměru 
tohoto druhu trestu. Okresní soud v Rakovníku nezohlednil skutečnost, že 
obviněnému byl trestním příkazem Okresního soudu v Berouně ze dne 25. 5. 2000, 
sp. zn. 1 T 60/2000, uložen také trest obecně prospěšných prací ve výměře 200 
hodin, který v době rozhodování trestní věci, napadené stížností pro porušení 
zákona, neměl obviněný vykonán a s výkonem tohoto trestu ani nezapočal. 
Vzhledem k tomu, že trest obecně prospěšných prací lze uložit pouze ve výměře 
od 50 do 400 hodin, byl uložením nového trestu stejného druhu porušen zákon v 
ustanoveních § 36 a § 45a odst. 1 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že napadeným 
trestním příkazem byl porušen zákon v namítaném rozsahu, aby podle § 269 odst. 
2 tr. ř. napadený trestní příkaz zrušil včetně na něj obsahově navazujících 
rozhodnutí, a dále aby postupoval podle § 270 odst. 1 tr. ř. 

	

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost  a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející,  a dospěl k 
následujícím závěrům.

Nejvyšší soud konstatuje, že stížnosti pro porušení zákona je třeba přisvědčit 
v argumentaci o porušení zákona a jeho rozsahu. Z obsahu trestního spisu  
Okresního soudu v Rakovníku sp. zn. 1 T 73/2003, je patrno,  že samosoudce 
tohoto soudu vydal dne 10. 9. 2003 pod. sp. zn. 1 T 73/2003 ve věci trestní 
příkaz, kterým byl obviněný J. H. uznán vinným trestným činem zatajení věci 
podle § 254 odst. 1 tr. zák., za což mu byl uložen trest obecně prospěšných 
prací ve výměře 400 hodin. V době vydání tohoto trestního příkazu však již byl 
trestním příkazem Okresního soudu v Berouně ze dne 25. 5. 2000, sp. zn. 1 T 
60/2000, který nabyl právní moci dne 13. 10. 2000, obviněnému rovněž uložen 
trest obecně prospěšných prací ve výměře 200 hodin, z něhož obviněný vykonal 
pouze 19 hodin. Uložením dalšího trestu obecně prospěšných prací ve výměře 400 
hodin tak byla překročena maximální možná výměra tohoto druhu trestu o 181 
hodin. 

V době rozhodování Nejvyššího soudu však výrok o trestu obsažený v trestním 
příkazu, jež je napaden stížností pro porušení zákona, již neexistoval. Tuto 
okolnost zjistil Nejvyšší soud z opisu pravomocného rozsudku Okresního soudu v 
Berouně ze dne 25. 10. 2004 sp. zn. 2 T 86/2004. Uvedeným rozsudkem byl 
obviněný v bodech 1, 4) uznán vinným trestným činem výtržnictví podle § 202 
odst. 1 tr. zák., v bodech 1, 3) trestným činem neoprávněného užívání cizí věci 
podle §  249 odst. 1 tr. zák. dílem dokonaným a dílem ve stadiu pokusu podle § 
8 odst. 1 tr. zák., a v bodech 5, 6) trestným činem krádeže podle § 247 odst. 1 
písm. b), c) tr. zák. zčásti samostatně, zčásti ve spolupachatelství podle § 9 
odst. 2 tr. zák., dílem dokonaným a dílem ve stadiu pokusu podle § 8 odst. 1 
tr. zák. Za to mu byl uložen za jednání uvedené pod body 1, 2) výroku rozsudku 
podle § 202 odst. 1 tr. zák. za použití § 35 odst. 2 tr. zák. souhrnný trest 
odnětí svobody v trvání pěti měsíců, pro jehož výkon byl podle § 39a odst. 2 
písm. c) tr. zák. zařazen do věznice s ostrahou. Současně byl zrušen výrok o 
trestu trestního příkazu Okresního soudu v Rakovníku ze dne 10. 9. 2003 sp. zn. 
1 T 73/2003, jakož i všechna další rozhodnutí, která na zrušený výrok obsahově 
navazovala, pokud vzhledem ke změně, k níž došlo zrušením, pozbyla podkladu. Za 
jednání pod body 2, 3, 4, 5) výroku rozsudku byl obviněnému v sazbě § 249 odst. 
1 tr. zák. uložen úhrnný trest odnětí svobody v trvání jednoho roku. Pro výkon 
trestu byl podle § 39a odst. 2 písm. c) tr. zák. zařazen do věznice s ostrahou. 
Obviněný J. H. podal proti tomuto rozsudku odvolání, které Krajský soud v Praze 
usnesením ze dne 6. 4. 2005, sp. zn.  9 To 124/2005, podle § 256 tr. ř. zamítl 
jako nedůvodné. Rozsudek tak tímto dnem nabyl právní moci.

Za tohoto stavu věci, kdy již neexistuje pravomocný výrok o trestu z 
rozhodnutí, jež je napadeno stížností pro porušení zákona, neboť byl uložen 
souhrnný trest výše citovaným rozsudkem Okresního soudu v Berouně, a výrok o 
trestu v trestním příkazu Okresního soudu v Rakovníku ze dne 10. 9. 2003, sp. 
zn. 1 T 73/2003, byl dle § 35   odst. 2 tr. zák. zrušen, neshledal Nejvyšší 
soud důvody pro rozhodování ve věci,    a stížnost pro porušení zákona jakožto 
nedůvodnou podle § 268 odst. 1 písm. c) tr. ř. zamítl.

P o u č e n í : Proti tomuto rozhodnutí není opravný prostředek přípustný.

V Brně dne 18. května  2005 

                                                                                
  Předsedkyně senátu:

                                                                                
     JUDr. Danuše   N o v o t n á  
