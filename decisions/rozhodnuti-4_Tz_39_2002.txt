Soud: Nejvyšší soud

Spisová značka: 4 Tz 39/2002

Datum rozhodnutí: 18.06.2002

Typ rozhodnutí: Rozsudek




4 Tz 39/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne           18. června 2002 v senátě složeném z předsedy senátu JUDr. 
Františka Hrabce a soudců JUDr. Eduarda Teschlera a JUDr. Jiřího Pácala 
stížnost pro porušení zákona, kterou podal ministr spravedlnosti České 
republiky ve prospěch obviněného L. H., proti rozsudku Okresního soudu v 
Karlových Varech ze dne 4. 6. 2001, sp. zn. 3 T 97/99, a podle ustanovení § 268 
odst. 2,  § 269 odst. 2 a § 270 odst. 1 tr. ř. rozhodl  takto:

Pravomocným rozsudkem Okresního soudu v Karlových Varech ze dne 4. 6. 
2001,      sp. zn. 3 T 97/99, b y l   p o r u š e n   z á k o n  v ustanovení § 
35 odst. 2 tr. zák. v neprospěch obviněného L. H. 

Napadený rozsudek  s e   z r u š u j e   v části týkající se L. H. v celém 
výroku o trestu. Zrušují se též všechna další rozhodnutí na zrušenou část 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Okresnímu soudu v Karlových Varech    s e   p ř i k a z u j e , aby věc ve 
zrušené části v potřebném rozsahu znovu projednal a rozhodl.

Odůvodnění:

Trestním příkazem Okresního soudu v Sokolově ze dne 7. 6. 1999, sp. zn. 5 T 
104/99, který byl obviněnému doručen dne 11. 6. 1999 a právní moci nabyl dne 
22. 6. 1999, byl obviněný L. H. pod bodem 1), 2) uznán vinným pokračujícím 
trestným činem krádeže podle § 247 odst. 1 písm. e) tr. zák., který spáchal 
dvěma útoky, a to dne 17. 2. 1999, když v době od 18.00 do 20.00 hodin na 
seřazovacím nádraží v S. z přistaveného vagónu odcizil společně se 
spoluobviněným J. Š. celkem 312 kg briket v hodnotě podle znaleckého posudku 
530,40 Kč ke škodě Č. d. S., a dne 1. 2. 1999, když kolem 19.30 hodin v S. v 
prostoru ránžíru směrem S. – C. odcizil z vagónu zde odstavené vlakové soupravy 
50 kg briket v hodnotě 85,- Kč ke škodě Č. d. S., přičemž těchto jednání se 
dopustil přesto, že byl trestním příkazem Okresního soudu v Sokolově z  10. 5. 
1996, sp. zn. 6 T 4/96, který nabyl právní moci dne 4. 6. 1996, odsouzen pro 
trestný čin krádeže podle § 247 odst. 1 tr. zák. k nepodmíněnému trestu odnětí 
svobody v trvání 5 měsíců a tento trest vykonal dne 8. 2. 1998. Pod bodem 3) 
tohoto trestního příkazu  byl obviněný uznán vinným trestným činem maření 
výkonu úředního rozhodnutí podle § 171 odst. 1 písm. c) tr. zák., kterého se 
dopustil tím, že dne 17. 2. 1999 v době kolem 18.00 hodin v S. řídil osobní 
automobil zn. VAZ 1200 SPZ: SOE-07-45 směrem na C., a to i přesto, že mu 
rozhodnutím Dopravního inspektorátu OŘ Policie ČR S., ze dne 23. 10. 1998, č. 
j. ORSO-7-855/SDP-PŘ-98, které nabylo právní moci dne 9. 11. 1998 byl uložen  
zákaz řízení všech motorových vozidel na dobu 12 měsíců. Shora uvedeným 
trestním příkazem byl L. H. odsouzen k trestu odnětí svobody na 5 měsíců se 
zařazením do věznice s ostrahou a dále mu byl uložen trest zákazu činnosti 
spočívající v zákazu řízení motorových vozidel na dobu 18 měsíců.

Trestním příkazem Okresního soudu v Chebu ze dne 7. 3. 2000, sp. zn. 2 T 
28/2000, který byl obviněnému doručen 10. 3. 2000 a právní moci nabyl dne 21. 
3. 2000, byl obviněný L. H. uznán vinným trestnými činy ohrožení pod vlivem 
návykové látky podle ustanovení § 201 písm. b) tr. zák., maření výkonu úředního 
rozhodnutí podle § 171 odst. 1 písm. c) tr. zák. a poškozování a  ohrožování 
provozu obecně prospěšného zařízení podle § 184 tr. zák., které spáchal tím, že 
dne 22. 4. 1999 kolem 4.15 hodin řídil pod vlivem alkoholu, kdy měl v krvi 
nejméně 1,73 promile alkoholu, v H., okres Ch., ve směru od centra obce na V. 
osobní automobil zn. Škoda 120 L, SPZ: KVD 66-37 a v důsledku podnapilosti 
nezvládl u domu č. 320 řízení vozidla, vjel vpravo mimo vozovku, kde narazil do 
sloupu telefonního vedení, který přerazil a nalomil jeho betonovou patku, čímž 
způsobil a. s. SPT T. škodu ve výši 5 511,- Kč a případným poškozením kabelu na 
sloupu by došlo k vyřazení devíti účastníků telefonního provozu a vozidlo řídil 
přesto, že mu rozhodnutím Dopravního inspektorátu Policie ČR S. ze dne 23. 10. 
1998, č. j. ORSO-7-855/SDP-PŘ-98 byl uložen zákaz řízení motorových vozidel na 
dobu 12 měsíců a rozhodnutí nabylo právní moci dne 9. 11. 1998. Tímto trestním 
příkazem byl obviněnému uložen podle § 247 odst. 1 tr. zák. za použití  § 35 
odst. 2 tr. zák. s přihlédnutím k ustanovení § 314e odst. 2 tr. ř. souhrnný 
trest spočívající v trestu odnětí svobody v trvání 12 měsíců a v trestu zákazu 
řízení všech motorových vozidel na dobu 5 let, za současného zrušení výroku o 
trestu týkajícího se obviněného z trestního příkazu Okresního soudu v Sokolově 
ze dne 7. 6. 1999, sp. zn. 5 T 104/99.

Rozsudkem Okresního soudu v Sokolově ze dne 25. 7. 2000, sp. zn. 4 T 131/99, 
který nabyl právní moci dne 25. 7. 2000, byl obviněný L. H. uznán vinným v bodě 
1) rozsudku trestným činem krádeže podle ustanovení § 247 odst. 1 písm. b), e) 
tr. zák. dílem dokonaný a dílem nedokonaný ve smyslu ustanovení § 8 odst. 1 tr. 
zák., který spáchal v S. v ulici K. Č. dne 8. 5. 1999 v době od 02.00 do 02.30 
hodin, kdy po vyháčkování dveří vniknul do osobního automobilu D. J. zn. Škoda 
120 L SPZ: SOC 62-94 v úmyslu odcizit autorádio, což se mu nepodařilo, neboť se 
zde autorádio nenacházelo a pak následně po vyháčkování dveří vniknul do 
osobního automobilu R. K., kde odcizil autorádio s přehrávačem zn. Fiast 117 v 
hodnotě 200,- Kč a daných jednání se dopustil i přesto, že byl trestním 
příkazem Okresního soudu v Sokolově, sp. zn. 6  T 4/96 z 10. 5. 1996, který 
nabyl právní moci dne 4. 6. 1996, odsouzen pro pokus trestného činu  krádeže 
podle § 8 odst. 1,  § 247 odst. 1 písm. e) tr. zák. k nepodmíněnému trestu 
odnětí svobody v trvání 5 měsíců a tento trest vykonal dne 8. 2. 1998. V bodě 
2) tohoto rozsudku  byl obviněný L. H. uznán vinným trestným činem maření 
výkonu úředního rozhodnutí podle § 171 odst. 1 písm. c)  tr. zák., který 
spáchal v S. dne 21. 4. 1999 kolem 14.15 hodin v N. ulici, kde řídil osobní 
automobil zn. Škoda 120 SPZ: KVD 66-37 přesto, že mu rozhodnutím Dopravního 
inspektorátu Okresního policejního ředitelství v S. ze dne 23. 10. 1998,  č. j. 
ORSO-7-855/SDP-PŘ-98 byl uložen zákaz řízení motorových vozidel na 12 měsíců a 
rozhodnutí nabylo právní moci dne 9. 11. 1998. Tímto rozsudkem byl L. H. 
odsouzen podle ustanovení § 247 odst. 1 tr. zák. za použití ustanovení § 35 
odst. 2 tr. zák. k souhrnnému trestu spočívajícím v trestu odnětí svobody v 
trvání 15 měsíců se zařazením do věznice s ostrahou a v trestu zákazu řízení 
motorových vozidel na dobu 5 roků. Zároveň byl tímto rozsudkem zrušen výrok o 
trestu z trestního příkazu Okresního soudu v Chebu ze dne 7. 3. 2000, sp. zn. 2 
T 28/2000.

Rozsudkem Okresního soudu v Karlových Varech ze dne 4. 6. 2001, sp. zn. 3 T 
97/99, který nabyl právní moci dne 2. 8. 2001, byl obviněný L. H. uznán vinným 
pokračujícím trestným činem krádeže podle § 247 odst. 1 písm. b), e), odst. 2 
tr. zák., který spáchal společně s dalšími spoluobviněnými V. S. a  J. T. 
čtyřmi útoky, a to v přesně nezjištěné době z 1. 9. na 2. 9. 1998 v osadě L., 
okres Ch., kdy po vyražení polystyrenové výplně okna a po vypáčení dvou 
visacích zámků vnikl do prodejního stánku majitele V. D., odkud odcizil různé 
potraviny, alkohol, cigarety v celkové hodnotě 3 614,- Kč, televizi a el. 
varnou konvici v hodnotě celkem 1 240,- Kč, na zařízení způsobil další škodu ve 
výši 56,- Kč. Dále v přesně nezjištěné době z 8. 9. na 9. 9. 1998 v K. V., v 
ulici 5. k. před domem č. 3 odcizil zde zaparkované osobní vozidlo zn. Fiat 
Panda, SPZ: KVI 93-20, v hodnotě 23 330,- Kč majitele F. R., do něhož vnikl za 
pomoci shodného klíče, přičemž společně s vozidlem odcizil věci v něm uložené v 
rozsudku blíže specifikované v hodnotě 4 915,- Kč, dále 20 litrů benzínu, další 
v rozsudku blíže specifikované věci a autorádio s přehrávačem v celkové hodnotě 
14 593,- Kč a neodborným vynětím autorádia způsobil další škodu ve výši 250,- 
Kč. Dále v přesně nezjištěné době z 8. 9. na 9. 9. 1998 na parkovišti v Ch. na 
R. ulici, okres S., vnikl přesně nezjištěným způsobem do zde zaparkovaného a 
uzamčeného vozidla zn. Renault 9 TL, SPZ: SOD 00-17, odkud ke škodě majitele M. 
K. odcizil autorádio s přehrávačem zn. JVC v hodnotě 2 000,- Kč a na vozidle 
způsobil další škodu ve výši 700,- Kč. V přesně nezjištěné době z  8. 9. na 9. 
9. 1998 na parkovišti v R. ulici v Ch. okres S. vnikl přesně nezjištěným 
způsobem do zde zaparkovaného a uzamčeného vozidla zn. Renault 18 GTD, SPZ: SOD 
28-74, odkud ke škodě majitele J. S. odcizil autorádio s přehrávačem zn. 
Philips v hodnotě 1 000,- Kč, bankovní kartu ČS, a. s., svazek klíčů a el. 
měřící přístroj zn. Metravad v hodnotě 2 000,- Kč  a vynětím rádia způsobil 
další škodu ve výši 200,- Kč. Za toto jednání byl L. H. podle § 247 odst. 2 tr. 
zák. za použití § 35 odst. 2 tr. zák. odsouzen k souhrnnému trestu spočívajícím 
v trestu odnětí svobody v trvání 18 měsíců, pro jehož výkon byl zařazen do 
věznice s ostrahou, a v trestu zákazu řízení motorových vozidel na dobu 18 
měsíců podle ustanovení § 49 odst. 1 tr. zák. Současně byl zrušen výrok o 
trestu z trestního příkazu Okresního soudu v Sokolově ze dne 7. 6. 1999, sp. 
zn. 5 T 104/99, a to v části týkající se obviněného H., a zároveň došlo ke 
zrušení všech dalších rozhodnutí na zrušený výrok obsahově navazujících, pokud 
vzhledem ke změně, k níž došlo zrušením, pozbyla podkladu.

Proti rozsudku Okresního soudu v Karlových Varech ze dne 4. 6. 2001, sp. zn. 3 
T 97/99, který ohledně obviněného L. H. nabyl právní moci dne 2. 8. 2001, podal 
ministr spravedlnosti stížnost pro porušení zákona v jeho prospěch, kterému 
vytýká porušení zákona v neprospěch obviněného v ustanovení § 2 odst. 6 tr. ř. 
a § 35 odst. 2 tr. zák.

Okresní soud totiž ve svém rozsudku zrušil výrok o trestu z trestního příkazu 
Okresního soudu v Sokolově ze dne 7. 6. 1999, sp. zn. 5 T 104/99, který ale již 
byl zcela správně dříve zrušen trestním příkazem Okresního soudu v Chebu ze dne 
7. 3. 2000, sp. zn. 2 T 28/2000, namísto výroku o trestu z rozsudku Okresního 
soudu v Sokolově ze dne 25. 7. 2000, sp. zn. 4 T 131/1999. V důsledku toho byly 
obviněnému za všechny trestné činy spáchané před vydáním trestního příkazu 
Okresního soudu v Sokolově ze dne 7. 6. 1999, sp. zn. 5 T 104/99 uloženy dva 
souhrnné tresty spočívající v trestech odnětí svobody na 15 měsíců a 18 měsíců 
a v trestech zákazu řízení motorových vozidel na 5 roků a 18 měsíců.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem 
Okresního soudu v Karlových Varech byl v neprospěch obviněného porušen zákon v 
ustanovení § 2 odst. 6 tr. ř. a v ustanovení § 35 odst. 2 tr. zák., dále aby 
podle § 269 odst. 2 tr. ř. byl tento rozsudek zrušen  a  dále bylo postupováno 
podle ustanovení § 270 odst. 1 tr. ř.

Nejvyšší soud přezkoumal podle ustanovení § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející. K vadám výroků, které nebyly stížností pro 
porušení zákona napadeny, Nejvyšší soud přihlíží, jen pokud by mohly mít vliv 
na správnost výroků, proti nimž byla podána stížnost pro porušení zákona.

Podle § 35 odst. 2 tr. zák. soud uloží souhrnný trest podle zásad uvedených v 
odst. 1 tohoto ustanovení trestního zákona, když odsuzuje pachatele za trestný 
čin, který spáchal dříve, než byl soudem prvého stupně vyhlášen odsuzující 
rozsudek za jiný jeho trestný čin. Spolu s uložením souhrnného trestu soud 
zruší výrok o trestu uloženém pachateli rozsudkem dřívějším, jakož i všechna 
další rozhodnutí na tento výrok obsahově navazující, pokud vzhledem ke změně, k 
níž došlo zrušením, pozbyla podkladu.

Je třeba podotknout, že ve stížnosti pro porušení zákona je ohledně rozsudku 
Okresního soudu v Karlových Varech ze dne 4. 6. 2001, sp. zn. 3 T 97/99,  
chybně uvedeno datum spáchání útoků pokračujícího trestného činu krádeže, a to 
v období od 1. 9. do 9. 9. 1999, ale podle pravomocného rozsudku a v souladu s 
obsahem spisu k těmto útokům došlo ve stejném období roku 1998.

Lze proto konstatovat, že veškerá trestná činnost L. H. řešená soudními 
rozhodnutími uvedenými výše v odůvodnění tohoto rozsudku se stala v období od 
1. 9. 1998 do 8. 5. 1999 včetně. První odsuzující rozhodnutí ohledně části 
předmětné trestné činnosti obviněného bylo učiněno trestním příkazem Okresního 
soudu v Sokolově ze dne 7. 6. 1999, sp. zn. 5 T 104/99, který byl obviněnému L. 
H. doručen dne 11. 6. 1999. Ve smyslu ustanovení § 314e odst. 5 tr. ř. má 
trestní příkaz povahu odsuzujícího rozsudku. Účinky spojené s vyhlášením 
rozsudku nastávají doručením trestního příkazu obviněnému. Je tedy zřejmé, že 
veškerá uvedená trestná činnost obviněného L. H. má charakter trestné činnosti 
spáchané ve vícečinném souběhu a obviněnému za ní měl být uložen jediný 
souhrnný trest ve smyslu § 35 odst. 2 tr. zák.

Napadeným rozsudkem Okresního soudu v Karlových Varech nebylo předmětné 
ustanovení trestního zákona respektováno, neboť tento soud při svém rozhodování 
zřejmě přehlédl, že výrok o trestu týkající se obviněného L. H. z trestního 
příkazu Okresního soudu v Sokolově ze dne 7. 6. 1999, sp. zn. 5 T 104/99, byl 
již zrušen trestním příkazem Okresního soudu v Chebu ze dne 7. 3. 2000, sp. zn. 
2 T 28/2000. Okresní soud v Karlových Varech rovněž nevzal v úvahu, že 
rozsudkem Okresního soudu v Sokolově ze dne 25. 7. 2000, sp. zn. 4 T 131/99 byl 
zrušen výrok o trestu z trestního příkazu Okresního soudu v Chebu ze dne 7. 3. 
2000, sp. zn. 2 T 28/2000, a obviněnému tak byl před vydáním jeho rozhodnutí 
pravomocně uložen souhrnný trest spočívající v trestu odnětí svobody na 15 
měsíců nepodmíněně a v trestu zákazu řízení motorových vozidel na dobu 5 let.

Rozsudkem Okresního soudu v Karlových Varech tak byl obviněnému uložen další  
souhrnný trest spočívající v trestu odnětí svobody v trvání 18 měsíců se 
zařazením do věznice s ostrahou a v trestu zákazu řízení motorových vozidel na 
dobu 18 měsíců, aniž byl současně zrušen výrok o trestu týkající se obviněného 
L. H. z rozsudku Okresního soudu v Sokolově ze dne 25. 7. 2000, sp. zn. 4 T 
131/99. Tím  došlo k situaci, že obviněnému byly za výše citovanou sbíhající se 
trestnou činnost pravomocně uloženy dva souhrnné tresty spočívající v 
nepodmíněných trestech odnětí svobody a v zákazech řízení motorových vozidel 
namísto souhrnného trestu jediného. 

Protože stížnost pro porušení zákona v podstatě směřovala výhradně proti 
výroku     o trestu napadeného rozsudku, Nejvyšší soud zároveň přezkoumal, zda 
jsou v daném případě splněny podmínky uvedené v ustanovení § 266 odst. 2 tr. ř. 
Byl učiněn závěr, že výrok  o uložení souhrnného trestu v napadeném rozsudku 
Okresního soudu v Karlových Varech je ve zřejmém nepoměru k stupni 
nebezpečnosti činu pro společnost, ale i ve zřejmém rozporu s účelem trestu. 
Toto konstatování se jednak opírá o samotný fakt, že obviněnému byly ve svém 
důsledku vedle sebe nesprávně uloženy dva souhrnné tresty a jednak o to, že 
Okresním soudem v Karlových Varech byl obviněnému uložen též trest zákazu 
řízení motorových vozidel,  který ale neodpovídá výměře tohoto trestu, jež byla 
obviněnému stanovena rozsudkem Okresního soudu v Sokolově ze dne 25. 7. 2000, 
sp. zn. 4 T 131/99. Přitom Okresní soud v Karlových Varech byl povinen při 
vyslovení tohoto druhu trestu respektovat výměru stanovenou Okresním soudem v 
Sokolově, neboť sám neprojednával a nerozhodoval o trestné činnosti obviněného, 
za níž by bylo důvodné ukládat trest zákazu činnosti spočívající v zákazu 
řízení motorových vozidel. Tento druh vysloveného trestu tudíž nemohl nikterak 
odlišně modifikovat od výměry stanovené výše citovaným rozsudkem Okresního 
soudu v Sokolově ani neměl obviněnému ukládat další takový trest. 

Vzhledem k výše uvedenému Nejvyšší soud podle § 268 odst. 2 tr. ř. vyslovil, že 
napadeným rozsudkem Okresního soudu v Karlových Varech byl porušen zákon v 
neprospěch obviněného v ustanovení § 35 odst. 2 tr. zák. Podle § 269 odst. 2 
tr. ř. tento rozsudek zrušil v části týkající se obviněného L. H. v celém 
výroku o trestu, jakož i všechna další obsahově navazující rozhodnutí, pokud 
vzhledem ke změně, k níž došlo zrušením, pozbyla podkladu. Podle § 270 odst. 1 
tr. ř. pak věc přikázal Okresnímu soudu v Karlových Varech, aby ji v potřebném 
rozsahu znovu projednal  a rozhodl. V novém hlavním líčení okresní soud 
rozhodne o uložení souhrnného trestu obviněnému L. H. tak,  aby splňoval 
veškeré požadavky vyplývající z ustanovení § 35 odst. 2 tr. zák. a současně 
bude respektovat podmínku obsaženou v ustanovení § 273 tr. ř., že v novém 
řízení nesmí dojít ke změně rozhodnutí v neprospěch obviněného. Podle 
ustanovení § 270 odst. 4 tr. ř. je okresní soud vázán právním názorem, který 
vyslovil Nejvyšší soud a je povinen provést procesní úkony, jejichž provedení 
Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 18. června 2002

Předseda senátu:

JUDr. František Hrabec  

	

	
