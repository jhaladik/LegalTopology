Soud: Nejvyšší soud

Spisová značka: 4 Tz 76/2005

Datum rozhodnutí: 27.07.2005

Typ rozhodnutí: Rozsudek




4 Tz 76/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 27. 
července      2005 v senátě složeném z předsedkyně JUDr. Danuše Novotné a 
soudců JUDr. Jiřího Pácala a JUDr. Františka Hrabce stížnost pro porušení 
zákona, kterou podal ministr spravedlnosti České republiky ve prospěch 
obviněného P. Z., proti pravomocnému trestnímu příkazu Okresního soudu v Kladně 
ze dne 22. 12. 2004, sp. zn. 4 T 149/2004, a podle § 268 odst. 2, § 269 odst. 
2  a § 270 odst. 1 tr. ř. rozhodl      t a k t o :

Pravomocným trestním příkazem Okresního soudu v Kladně ze dne 22. 12. 2004, sp. 
zn. 4 T 149/2004, a v řízení, které mu předcházelo,  b y l  p o r u š e n  z á 
k o n  v ustanoveních § 36, § 45a odst. 1 tr. zák a § 2 odst. 5, odst. 6 tr. ř. 
v neprospěch obviněného P. Z.

Napadený trestní příkaz  s e  z r u š u j e  v celém rozsahu v části týkající 
se obviněného P. Z.

Zrušují se též všechna další rozhodnutí, na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Kladně  s e  p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě ní : 

Trestním příkazem Okresního soudu v Kladně ze dne 22. 12. 2004, sp. zn. 4 T 
149/2004, byl obviněný P. Z. uznán vinným trestným činem krádeže podle § 247 
odst. 1 písm. a), e) tr. zák.,  jehož se dopustil společně s obviněnými J. K.   
a K. H. tím, že dne 12. 11. 2004 v 3:00 hod. v obci Č., okres K. po předchozí 
vzájemné dohodě za domem  odcizili zaparkovanou dvounápravovou voznici na vodu 
tak, že ji zapojili za nákladní vozidlo zn. Avia,  se kterým za tím účelem 
přijeli a poté s ní z místa odjeli, čímž způsobili majiteli voznice B. K., 
škodu ve výši nejméně 5.500,- Kč. Za to byl obviněnému P. Z. v sazbě § 247 
odst. 1 tr. zák. za použití § 45 odst. 1 a § 45a odst. 1 tr. zák. uložen trest 
obecně prospěšných prací ve výměře 350 hodin.

Tento trestní příkaz nabyl právní moci  ve vztahu k obviněnému P. Z. dne   10. 
2. 2005.

	

Proti citovanému trestnímu příkazu podal podle § 266 odst. 1, 2 tr. ř. ministr 
spravedlnosti České republiky stížnost pro porušení zákona ve prospěch 
obviněného P. Z. Namítá v ní, že zákon byl v neprospěch tohoto obviněného 
porušen v ustanoveních § 36 a § 45a odst. 1 tr. zák. a v ustanovení § 2 odst. 
5, odst. 6 tr. ř.

Stěžovatel ve svém mimořádném opravném prostředku vytkl Okresnímu soudu v 
Kladně, že uložením trestu obecně prospěšných prací ve výměře 350 hodin byla 
překročena maximální možná výměra pro tento druh trestu, která je uvedena v 
ustanoveních § 36 a § 45a odst. 1 tr. zák. Okresní soud v Kladně nezohlednil 
skutečnost, že obviněnému byl rozsudkem Okresního soudu v Litoměřicích ze dne 
11. 6. 2002, sp. zn. 6 T 248/2001, uložen trest obecně prospěšných prací ve 
výměře 300 hodin, z něhož v době rozhodování věci, která je napadena stížností 
pro porušení zákona, měl obviněný vykonáno pouze 14 hodin. Vzhledem k tomu, že 
trest obecně prospěšných prací lze uložit pouze ve výměře od 50 do 400 hodin, 
byl uložením nového trestu vzhledem k předchozímu nevykonanému trestu stejného 
druhu porušen zákon v ustanoveních § 36 a § 45a odst. 1 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že napadeným 
trestním příkazem Okresního soudu v Kladně ze dne 22. 12. 2004, sp. zn. 4 T 
149/2004, byl porušen zákon v neprospěch obviněného P. Z. v namítaném rozsahu, 
aby podle § 269 odst. 2 tr. ř. napadený trestní příkaz zrušil, včetně obsahově 
navazujících rozhodnutí, a dále aby postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející. Vzhledem k 
tomu, že stížností pro porušení zákona byla napadena část rozhodnutí týkající 
se některé z více osob, o nichž bylo rozhodnuto týmž rozhodnutím, přezkoumal 
Nejvyšší soud podle § 267 odst. 5 tr. ř. uvedeným způsobem jen tu část 
rozhodnutí a předcházejícího řízení, která se týkala obviněného P. Z., a 
shledal, že zákon byl porušen.

Ustanovení § 2 odst. 5 tr. ř. ukládá orgánům činným v trestním řízení povinnost 
postupovat tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Podle 
ustanovení § 2 odst. 6 tr. ř. jsou orgány činné v trestním řízení povinny 
hodnotit důkazy podle svého vnitřního přesvědčení, založeného na pečlivém 
uvážení všech okolností případu jednotlivě i v jejich souhrnu.

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá-li mu trest stejného druhu, nesmí tento trest spolu s nevykonanou částí 
trestu uloženého dřívějším rozsudkem přesahovat nejvyšší výměru dovolenou tímto 
zákonem pro tento druh trestu.

Ustanovení § 45a odst. 1 tr. zák. umožňuje soudu uložit trest obecně 
prospěšných prací ve  výměře 50 až  400 hodin.

Z obsahu přezkoumávaného spisu je zřejmé, že se samosoudce Okresního soudu v 
Kladně citovanými zákonnými ustanoveními důsledně neřídil.

Z obsahu trestního spisu Okresního soudu v Kladně, sp. zn. 4 T 149/2004, 
Nejvyšší soud zjistil, že samosoudce  tohoto soudu vydal ve věci dne 22. 12. 
2004 trestní příkaz pod  sp. zn. 4 T 149/2004, kterým byl obviněnému uložen 
trest obecně prospěšných prací ve výměře 350 hodin. V době vydání tohoto 
trestního příkazu však již byl obviněnému P. Z. uložen  rozsudkem Okresního 
soudu v Litoměřicích ze dne 11. 6. 2002, sp. zn. 6 T 248/2001, který nabyl 
právní moci ohledně obviněného P. Z. dne 25. 7. 2002,  trest obecně prospěšných 
prací ve výměře 300 hodin. Samosoudce Okresního soudu v Kladně tuto skutečnost 
měl zjistit z opisu rejstříku trestů, který je ve spise založen (č. l. 41). 
Tento údaj měl v rámci úvah o trestu z pohledu ustanovení § 23 a  § 31 tr. zák. 
vést samosoudce k prověření, zda  a v jakém rozsahu byl předchozí trest obecně 
prospěšných prací vykonán, neboť jen tak mohl v případě, že hodlal uložit opět 
trest obecně prospěšných prací, dostát povinnosti, jež mu vyplývá z ustanovení 
§ 36 tr. zák.  Podle tohoto ustanovení musí soud při ukládání stejného druhu 
trestu zohlednit stav, kdy existuje nevykonaný trest stejného druhu z jiného 
rozsudku, přičemž výměra trestu nově ukládaného a již uloženého dosud 
nevykonaného trestu nesmí přesáhnout horní hranici, která je trestním zákonem 
pro takovýto druh trestu stanovena. Pokud by při zjišťování skutkového stavu ve 
vztahu k uložení zamýšleného druhu trestu samosoudce takto postupoval, zjistil 
by, že z trestu obecně prospěšných prací, který byl obviněnému uložen výše 
citovaným rozsudkem Okresního soudu v Litoměřicích ze dne 11. 6. 2002, sp. zn. 
6 T 248/2001, obviněný vykonal pouze 14 hodin. Vzhledem k tomu, že trestní 
zákon v ustanovení § 45a odst. 1 stanoví výměru trestu obecně prospěšných 
prací  od 50 do 400 hodin, nemohl proto obviněnému uložit opětně trest obecně 
prospěšných prací  ve výměře 350 hodin, neboť tak  překročil zákonem stanovenou 
maximální hranici o  236 hodin.

Je třeba konstatovat, že samosoudce Okresního soudu v Kladně porušil zákon i v 
ustanoveních § 2 odst. 5, odst. 6 tr. ř., neboť povinnost soudu postupovat tak, 
aby byl zjištěn skutkový stav věci, o němž nejsou důvodné pochybnosti, se 
vztahuje i na zjištění okolností rozhodných pro stanovení adekvátního druhu 
trestu a jeho výměry, a tato nedostatečně provedená skutková zjištění se 
promítla i do vadného hodnocení důkazů při úvahách  o přiměřeném druhu trestu a 
jeho výši.

Stížnost pro porušení zákona byla důvodně podána podle ustanovení § 266 odst. 1 
a odst. 2 tr. ř., neboť uložený trest v posuzované trestní věci je ve zřejmém 
nepoměru ke stupni nebezpečnosti činu pro společnost. Tento nepoměr je nutno 
konstatovat v případě každého trestu, který je uložen nad horní hranicí trestní 
sazby.

Vzhledem ke všem výše uvedeným skutečnostem vyslovil Nejvyšší soud podle § 268 
odst. 2 tr. ř., že trestním příkazem Okresního soudu v Kladně ze dne 22. 12. 
2004, sp. zn. 4 T 149/2004, a v řízení, které mu předcházelo, byl porušen zákon 
v ustanoveních § 36,  § 45a odst. 1 tr. zák a § 2 odst. 5, odst. 6 tr. ř. v 
neprospěch obviněného P. Z.. Podle   § 269   odst. 2 tr. ř. poté napadený 
trestní příkaz zrušil v části, která se týká obviněného P. Z., jakož i všechna 
další rozhodnutí, která na takto zrušený  trestní příkaz obsahově navazují, 
pokud vzhledem ke změně, k níž došlo zrušením, pozbyla podkladu. Věc podle § 
270 odst. 1 tr. ř. přikázal Okresnímu soudu v Kladně, aby ji v potřebném 
rozsahu znovu projednal a rozhodl.

Samosoudce Okresního soudu v Kladně doplní dokazování přečtením spisu Okresního 
soudu Litoměřicích, sp. zn. 6 T 248/2001, novým opisem rejstříku trestů 
obviněného a aktualizovanou zprávou Probační a mediační služby České 
republiky,  středisko Litoměřice, zda obviněný P. Z. předchozí trest obecně 
prospěšných prací uložený mu rozsudkem Okresního soudu v Litoměřicích ze dne  
11. 6. 2002, sp. zn. 6 T 248/2001, zčásti či zcela vykonal. Teprve vyhodnocením 
těchto nových důkazů spolu s důkazy, které jsou již součástí trestního spisu, 
může dospět k správným úvahám o uložení adekvátního a zákonného druhu trestu a 
jeho výměře. Okresní soud v Kladně však bude v rámci těchto úvah limitován 
ustanovením § 273 tr. ř., neboť nové rozhodnutí nesmí být v neprospěch 
obviněného vzhledem k tomu, že Nejvyšší soud vyslovil porušení zákona v 
neprospěch obviněného (zákaz reformationis in peius).

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud a je povinen provést ty procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne  27. července  2005                    

Předsedkyně senátu:

                                                                                
     JUDr. Danuše   N o v o t n á   

	

	
