Soud: Nejvyšší soud

Spisová značka: 3 Tz 13/2024

Datum rozhodnutí: 10.04.2024

Typ rozhodnutí: ROZSUDEK


Heslo: Podmíněné propuštění, Přečin

Dotčené předpisy: § 14 odst. 2 tr. zákoníku, § 89 odst. 1 tr. zákoníku

Kategorie rozhodnutí: C




3 Tz 13/2024-56 





ČESKÁ REPUBLIKA
ROZSUDEK
JMÉNEM REPUBLIKY

	Nejvyšší soud projednal v neveřejném zasedání konaném dne 10. 4. 2024 v 
senátě složeném z předsedy JUDr. Aleše Koláře a soudců JUDr. Petra Šabaty a 
JUDr. Ondřeje Círka stížnost pro porušení zákona, kterou podal ministr 
spravedlnosti České republiky ve prospěch obviněného Z. H., proti pravomocnému 
usnesení Krajského soudu v Brně ze dne 18. 10. 2023, č. j. 3 To 177/2023-28, a 
podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl  takto:

I.	Pravomocným usnesením Krajského soudu Brně ze dne 18. 10. 2023, č. j. 
3 To 177/2023-28, byl v neprospěch odsouzeného Z. H. porušen zákon v ustanovení 
§ 89 odst. 1 tr. zákoníku.

II.	Usnesení Krajského soudu Brně ze dne 18. 10. 2023, č. j. 3 To 
177/2023-28, se zrušuje. Zrušují se též všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.

III.	Krajskému soudu v Brně se přikazuje, aby věc v potřebném rozsahu 
znovu projednal a rozhodl.

Odůvodnění:

I.
Dosavadní průběh řízení
1.	Okresní soud v Břeclavi rozhodl usnesením ze dne 4. 9. 2023, č. j. 1 
PP 52/2023-20, tak, že podle § 88 odst. 1 písm. b) tr. zákoníku odsouzeného Z. 
H. podmíněně propustil z výkonu trestu odnětí svobody, který mu byl uložen 
rozsudkem Okresního soudu v Uherském Hradišti ze dne 4. 11. 2020, č. j. 13 T 
106/2020-315, v trvání tří let, a podle § 89 odst. 1 tr. zákoníku stanovil 
odsouzenému zkušební dobu v trvání dvou let.
2.	Usnesením Krajského soudu v Brně ze dne 18. 10. 2023, č. j. 3 To 
177/2023-28, bylo ke stížnosti státního zástupce Okresního státního 
zastupitelství v Břeclavi podle § 149 odst. 1 písm. a) tr. ř. citované usnesení 
Okresního soudu v Břeclavi o podmíněném propuštění odsouzeného zrušeno a podle 
§ 88 odst. 1 písm. b) tr. zákoníku byl odsouzený znovu podmíněně propuštěn z 
výkonu trestu odnětí svobody, nově mu však podle § 89 odst. 1 tr. zákoníku byla 
stanovena zkušební doba v trvání 5 let a zároveň byl nad odsouzeným vysloven 
dohled. Podle § 89 odst. 2 tr. zákoníku byla odsouzenému ve zkušební době 
uložena omezení, aby se zdržel požívání návykových látek a povinnost, aby podle 
svých sil nahradil škodu, kterou trestným činem způsobil. Usnesení nabylo 
právní moci 18. 10. 2023 (dále jen „napadené usnesení“).
II.
Stížnost pro porušení zákona a vyjádření k ní
3.	Podle § 266 odst. 1 tr. ř. podal ministr spravedlnosti (dále také jen 
„ministr“) k Nejvyššímu soudu ve prospěch obviněného proti napadenému usnesení 
stížnost pro porušení zákona.
4.	Ministr uvedl, že z rozsudku Okresního soudu v Uherském Hradišti ze 
dne 4. 11. 2020, č. j. 13 T 106/2020-315, na jehož podkladě odsouzený vykonával 
trest odnětí svobody, vyplývá, že odsouzený Z. H. byl uznán vinným přečinem 
usmrcení z nedbalosti podle § 143 odst. 1, 3 tr. zákoníku. Tímto rozsudkem byl 
tedy obviněný odsouzen pouze za přečin. Podle § 89 odst. 1 tr. zákoníku však ve 
věci, ve které byl odsouzený podmíněně propuštěn pouze za přečin, lze uložit 
odsouzenému zkušební dobu maximálně ve výši tří roků. Zkušební dobu v trvání 
pěti let by bylo možné uložit podle téhož paragrafu odsouzenému pouze v případě 
zločinu.
5.	Podle ministra tak byl napadeným usnesením porušen zákon v ustanovení 
§ 89 odst. 1 tr. zákoníku v neprospěch odsouzeného, kterému byla v důsledku 
tohoto pochybení stanovena zkušební doba přesahující maximální zkušební dobu 
tří let stanovenou podle § 89 odst. 1 tr. zákoníku.
6.	Ministr souhlasí s rozhodnutím o stížnosti pro porušení zákona v 
neveřejném zasedání. 
7.	Stížnost pro porušení zákona byla podle § 274 odst. 5 tr. ř. zaslána 
k případnému vyjádření ustanovenému obhájci obviněného a Nejvyššímu státnímu 
zastupitelství.
8.	Ustanovený obhájce obviněného ve vyjádření ke stížnosti pro porušení 
zákona uvedl, že stížnost považuje za důvodnou a souhlasí s rozhodnutím v 
neveřejném zasedání.
9.	Se stížností pro porušení zákona se ztotožnila také státní zástupkyně 
Nejvyššího státního zastupitelství, která taktéž souhlasí s rozhodnutím v 
neveřejném zasedání.
III.
Relevantní právní úprava
10.	Podle § 14 odst. 2 tr. zákoníku platí, že přečiny jsou všechny 
nedbalostní trestné činy a ty úmyslné trestné činy, na něž trestní zákon 
stanoví trest odnětí svobody s horní hranicí trestní sazby do pěti let.
11.	Podle § 89 odst. 1 tr. zákoníku při podmíněném propuštění stanoví 
soud zkušební dobu u odsouzených za přečin až na tři roky a u odsouzených za 
zločin na jeden rok až sedm let.

IV.
Důvodnost stížnosti pro porušení zákona
12.	Nejvyšší soud na podkladě mimořádného opravného prostředku ministra 
spravedlnosti podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a dospěl k závěru, že zákon byl porušen v ustanovení § 89 odst. 
1 tr. zákoníku.
13.	Nejvyšší soud ověřil, že skutečnosti, na které poukázal ministr, 
odpovídají obsahu spisu. Odsouzený byl skutečně odsouzen pro trestný čin 
usmrcení z nedbalosti podle § 143 odst. 3 tr. zákoníku, tedy za nedbalostní 
trestný čin. V takovém případě maximální výměra zkušební doby, kterou mohl soud 
obviněnému při podmíněném propuštění z výkonu trestu odnětí svobody stanovit, 
činila podle § 89 odst. 1 tr. zákoníku tři roky. Pokud Krajský soud v Brně 
stanovil zkušební dobu v trvání pěti let, pak soud maximální možnou výměru 
zkušební doby v rozporu se zákonem překročil.
V.
Způsob rozhodnutí
14.	Nejvyšší soud proto podle § 268 odst. 2 tr. ř. vyslovil, že 
napadeným usnesením byl v neprospěch obviněného porušen zákon v ustanovení § 89 
odst. 1 tr. zákoníku.
15.	Podle § 269 odst. 2 tr. ř. Nejvyšší soud napadené usnesení zrušil. 
Zrušil též všechna další rozhodnutí na zrušené usnesení obsahově navazující, 
pokud vzhledem ke změně, k níž došlo zrušením, pozbyla podkladu.
16.	Nejvyšší soud následně podle § 270 odst. 1 tr. ř. přikázal Krajskému 
soudu v Brně, aby věc znovu projednal a rozhodl.
17.	Za podmínek § 274 odst. 3 písm. a) tr. ř. učinil Nejvyšší soud toho 
rozhodnutí v neveřejném zasedání.

Poučení:	Proti tomuto rozhodnutí není opravný prostředek přípustný.


V Brně dne 10. 4. 2024

JUDr. Aleš Kolář 
předseda senátu




