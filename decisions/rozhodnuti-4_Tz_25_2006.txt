Soud: Nejvyšší soud

Spisová značka: 4 Tz 25/2006

Datum rozhodnutí: 15.03.2006

Typ rozhodnutí: Rozsudek




4 Tz 25/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 15. března 
2006 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného P. P., proti 
usnesení Městského soudu v Praze ze dne 23. 2. 2005,  sp. zn. 61 To 37/2005, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným usnesením Městského soudu v Praze ze dne 23. 2. 2005, sp. zn. 61 To 
37/2005,   b y l    p o r u š e n     z á k o n   v ustanoveních § 254 odst. 1 
a § 256  tr. ř., a v řízení předcházejícím v ustanoveních § 154 odst. 2 a § 206 
odst. 1 tr. zák. v neprospěch obviněného P. P.

Napadené usnesení  s e    z r u š u j e . 	

Zrušuje se také rozsudek Obvodního soudu pro Prahu 7 ze dne 7. 12. 2004, sp. 
zn. 25 T 89/2002.

Zrušují se též všechna další rozhodnutí na obě zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 7   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Obvodního soudu pro Prahu 7 ze dne 7. 12. 2004, sp. zn. 25 T 89/2002, 
byl obviněný P. P. uznán vinným, 

pod bodem 1.) – 7.) trestným činem útoku na státní orgán podle § 154 odst. 2 
tr. zák.,

pod bodem 6.) trestným činem pomluvy podle § 206 odst. 1 tr. zák., 

pod bodem 8.) a 9.) trestným činem útoku na státní orgán podle § 154 odst. 2 
tr. zák., kterých se dopustil tím, že :

napsal a rozesílal prostřednictvím faxového přístroje bez identifikace čísla 
odesilatele a v jednom případě osobně doručil dopisy, a to:

1.)dne 6. 6. 2001 adresovaný vyšetřovateli Policie ČR, Obvodního úřadu 
vyšetřování Praha 5, kapitánu F. H., který proti němu vedl trestní stíhání pod 
ČVS: OV5-1215/2000 pro trestný čin útoku na státní orgán podle § 154 odst. 2 
tr. zákona, kdy v souvislosti s kauzou majetku paní R. urazil a tituloval 
hrubými  a hanlivými výrazy uvedenými ve spise,

2.)ve dnech 10. 7., 15. 7., 16. 7., 17. 7., 18. 7., 10. 8., 18. 8., 22. 8., 31. 
8. a 3. 9. 2001 adresované vyšetřovatelce Policie ČR, Obvodního úřadu 
vyšetřování Praha 2 podpraporčici P. Š., která proti němu vedla trestní stíhání 
pod ČVS:      OV2-215/2002 pro trestný čin útoku na státní orgán podle § 154 
odst. 2 tr. zákona, ve kterých jí a další osoby a to JUDr. E. J., státní 
zástupkyni Obvodního státního zastupitelství pro Prahu 2, JUDr. I. M., státní 
zástupkyni Obvodního státního zastupitelství pro Prahu 5, které dozorovaly jeho 
trestní věc a soudce Obvodního soudu pro Prahu 3 JUDr. P. N., který proti němu 
vedl trestní řízení u Obvodního soudu pro Prahu 3 sp. zn. 2 T 148/2000 (3 T 
162/2001), ve kterých je tituluje a uráží nevhodnými, hrubými a vulgárními  
výrazy uvedenými ve spise, 

3.)ve dnech 27. 6., 16. 7., 18. 7., 28. 7., 7. 8., 13. 8., 15. 8., 27. 9., 5. 
10. a 19. 10. 2001 adresované soudci Obvodního soudu pro Prahu 3 JUDr. P. N. v 
souvislosti s trestním řízením, které proti němu bylo vedeno pod sp. zn. 2 T 
148/2000  (3 T 162/2001) a kde uráží soudce hrubými a vulgárními výrazy 
uvedenými ve spise, stejně tak další orgány činné v trestním řízení jako státní 
zastupitelství a Policii ČR,

4.)ve dnech 22. 7., 25. 7., 26. 7., 28. 7., 29. 7., 31. 7., 5. 8., 6. 8., 7. 
8., 8. 8., 10. 8., 31. 8., 26. 9. a 6. 10. 2001 adresované státní zástupkyni 
Obvodního státního zastupitelství pro Prahu 2 JUDr. E. J., která proti němu 
podala obžalobu pro trestný čin útoku na státní orgán podle § 154 odst. 2 tr. 
zákona pod sp. zn. 2 Zt 410/2000 a ve kterých jí  a další pracovníky justice a 
Policie ČR tituluje a uráží hrubými, vulgárními výrazy uvedenými ve spise,

5.)ve dnech 26. 6., 13. 7., 26. 9. a 6. 12. 2001 adresované JUDr. J. Č., 
řediteli Obvodního ředitelství Policie ČR Praha 5 v souvislosti s řešením 
dopravní situace na B. m., ve kterých ho tituluje a uráží hanlivými a 
vulgárními výrazy uvedenými ve spise,

6.)ve dnech 18. 8. a 10. 9. 2001 adresované L. R., tiskové mluvčí Ministerstva 
dopravy a spojů ČR v souvislosti se zaváděním nových testů pro autoškoly a ve 
dnech 18. 10., 19. 10., 23. 10. a 11. 12. 2001 adresovaný podpraporčici L. H., 
policistce Policie ČR, místního oddělení Benediktská, Praha 1 v souvislosti s 
prověřováním trestního oznámení podaného na jeho osobu L. R., ve kterých obě 
tituluje a uráží hanlivými a vulgárními výrazy uvedenými ve spise, přičemž s 
dopisy zasílanými L. R. se mohli seznámit a seznámili i další pracovníci 
Ministerstva dopravy a spojů ČR,

7.)ve dnech 19. 10., 22. 10., 17. 11., 23. 11. a 10. 12. 2001 adresované 
Vrchnímu soudu v Praze a Nejvyššímu soudu ČR v Brně, ve kterých hrubými a 
vulgárními výrazy uvedenými ve spise napadá soudkyni Vrchního soudu v Praze 
JUDr. N. Ž., JUDr. Z. F. a JUDr. L. Ř. v souvislosti s jejich rozhodováním v 
občanskoprávním sporu, ve kterém by obžalovaný vystupoval jako žalobce, vedeným 
pod sp. zn. 1 Co 71/2001, a sp. zn. 1 Co 6/99,

8.)ve dnech 25. 1., 18. 1., 22. 1., 27. 1., 30. 1., 3. 2., 13. 3. a 14. 3. 2002 
adresované plukovníkovi J. Č., řediteli Policie ČR obvodního ředitelství Praha 
5, ve kterých hrubými a vulgárními výrazy uvedenými ve spise útočí na práci 
obvodního ředitele, jeho podřízených, Obvodního státního zastupitelství pro 
Prahu 5, ministra vnitra ČR a státních úředníků,

9.)ve dnech 18. 1., 30. 1., 4. 2., 3. 3., 5. 3., 10. 3. a 13. 3. 2002 
adresované JUDr. I. M., státní zástupkyni Obvodního státního zastupitelství pro 
Prahu 5, Obvodnímu soudu pro Prahu 3, Městskému státnímu zastupitelství v 
Praze, JUDr. E. J., státní zástupkyni Obvodního státního zastupitelství pro 
Prahu 2 a JUDr. J. L., obvodnímu státnímu zástupci pro Prahu 5, ve kterých 
hrubými a vulgárními výrazy uvedenými ve spise útočí na práci státních 
zástupců, soudců             a orgánů Policie ČR.

Za to byl obviněnému v sazbě § 206 odst. 1 tr. zák. za použití § 35 odst. 1 tr. 
zák. a § 53 odst. 2 písm b) tr. zák. uložen úhrnný peněžitý trest ve výši 
30.000,- Kč. Podle § 53 odst. 4 tr. zák. bylo stanoveno, že peněžitý trest bude 
zaplacen v měsíčních splátkách ve výši 500,- Kč. Pro případ, že by peněžitý 
trest nebyl ve stanovené lhůtě vykonán, byl stanoven náhradní trest odnětí 
svobody v trvání tří týdnů.

Proti rozsudku Obvodního soudu pro Prahu 7 ze dne 7. 12. 2004, sp. zn. 25 T 
89/2002, podal obviněný P. P. odvolání, které  Městský soud v Praze usnesením 
ze dne 23. 2. 2005,   sp. zn. 61 To 37/2005, podle § 256 tr. ř. zamítl jako 
nedůvodné.

Proti usnesení Městského soudu v Praze ze dne 23. 2. 2005, sp. zn. 61 To 
37/2005, podal ministr spravedlnosti podle § 266 odst. 1, 2 tr. ř. stížnost pro 
porušení zákona ve prospěch obviněného P. P. Namítá v ní, že zákon byl v 
neprospěch tohoto obviněného porušen v ustanoveních § 254 odst. 1 a § 256 tr. 
ř.,  a v řízení, které napadenému rozhodnutí předcházelo, také v ustanoveních § 
2 odst. 5, 6 tr. ř., § 154 odst. 2 a § 206 odst. 1 tr. zák.

V písemném odůvodnění svého mimořádného opravného prostředku ministr 
spravedlnosti v prvé řadě upozornil na skutečnost, že obviněný P. P. častoval 
nevhodnými, hrubými a vulgárními výrazy konkrétní fyzické osoby, které měly 
sice převážně postavení veřejného činitele, přičemž však není zřejmé, zda 
obviněný útočil proti státním orgánům jako instituci.  Stěžovatel dále poukázal 
na nutnost odlišování pojmů státní orgán  a veřejný činitel, s čímž souvisí 
také různý rozsah ochrany, kterou trestní zákon každému z nich poskytuje. 

Ministr spravedlnosti proto považoval za základní nedostatek v rozhodnutích 
Obvodního soudu pro Prahu 7 a Městského soudu v Praze právní názor, že 
ustanovení § 154 odst. 2 tr. zák. poskytuje ochranu i v případě, že cílem 
obsahu urážlivých dopisů je znevážit celý státní orgán, kdy konkrétní osoba 
soudce, státního zástupce či policejního úředníka je pouze zosobněním státního 
orgánu, který podle obviněného nevykonává své pracovní povinnosti kvalitně, a 
existuje tak  úmysl hrubými výrazy a zesměšňováním urazit státní orgán jako 
celek.

V případě trestného činu pomluvy podle § 206 odst. 1 tr. ř. ministr 
spravedlnosti napadenému rozhodnutí vytýká, že popis skutku ve výroku o vině 
rozsudku soudu prvního stupně neodpovídá skutkové podstatě trestného činu 
pomluvy podle § 206 odst. 1 tr. zák., neboť se nemůže jednat o nepravdivé 
údaje, které jsou způsobilé značnou měrou ohrozit vážnost poškozené u 
spoluobčanů a poškodit jí v zaměstnání, jak dovodily soudy obou stupňů.  
Znamená to, že není dána  objektivní stránka trestného činu pomluvy jakožto 
obligatorní znak skutkové podstaty tohoto trestného činu. Navíc písemnost, 
která byla adresovaná poškozené L. R., nebyla určena k tomu, aby se s jejím 
obsahem seznámil širší okruh občanů, před nimiž by přímo mohla být ohrožena 
vážnost jmenované poškozené, což je situace naprosto shodná, jako v případě 
dalších nevhodných dopisů adresovaných zbývajícím poškozeným figurujícím v dané 
věci. Ani ohledně těchto zbývajících útoků, které byly dosud právně 
kvalifikovány jako dva samostatné pokračující trestné činy útoku na státní 
orgán podle § 154 odst. 2 tr. zák., se nemůže jednat o trestné činy pomluvy 
podle § 206 odst. 1 tr. zák.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky vyslovil podle § 268 odst. 2 tr. ř., že 
napadeným usnesením Městského soudu v Praze ze dne 23. 2. 2005, sp. zn. 61 To 
37/2005, a v řízení, které mu předcházelo, byl v neprospěch obviněného P. P. 
porušen zákon v namítaném rozsahu, aby podle § 269 odst. 2 tr. ř. napadené 
usnesení zrušil, dále zrušil i rozsudek Obvodního soudu pro Prahu 7 ze dne 7. 
12. 2004, sp. zn. 25 T 89/2002, jakož   i všechna další rozhodnutí na zrušená 
rozhodnutí obsahově navazující, pokud vzhledem ke změnám, k nímž došlo 
zrušením, pozbyla podkladu, a dále aby postupoval podle § 270 odst. 1 tr. ř., 
tj. věc vrátil orgánu, o jehož rozhodnutí jde, aby ji v potřebném rozsahu znovu 
projednal a rozhodl, nebo podle § 271 odst. 1 tr. ř. po zrušení věci sám také 
rozhodl.	

Nejvyšší soud České republiky (dále jen Nejvyšší soud) přezkoumal podle § 267 
odst. 3 tr. ř. zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, a dospěl k závěru, že zákon 
byl porušen. 

Podle ustanovení § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle ustanovení § 256 tr. ř. odvolací soud odvolání zamítne, shledá-li, že 
není důvodné.

Základní námitkou uplatněnou ministrem spravedlnosti v podané stížnosti pro 
porušení zákona je nesprávný výklad pojmu „státní orgán“ jakožto znaku skutkové 
podstaty trestného činu útok na státní orgán podle § 154 odst. 2 tr. zák. 

Na tuto právní problematiku nahlíží Nejvyšší soud níže rozvedeným způsobem:

Trestného činu útoku na státní orgán podle ustanovení § 154 odst. 2 tr. zák. se 
dopustí ten, kdo hrubě urazí nebo pomluví státní orgán při výkonu jeho 
pravomoci nebo pro tento výkon.

Tento trestný čin spadá mezi trestné činy proti pořádku ve věcech veřejných 
podle třetí hlavy zvláštní části trestního zákona a v tomto rámci je jedním z 
trestných činů proti výkonu pravomoci státního orgánu a veřejného činitele 
podle prvního oddílu uvedené hlavy. Útok na státní orgán je upraven v 
ustanoveních § 153 – 154 trestního zákona, útok na veřejného činitele v 
ustanoveních § 155 – 156 trestního zákona. Z této systematiky je patrno, že 
výkon pravomoci státního orgánu a výkon pravomoci veřejného činitele jsou dva 
odlišné objekty dvou vzájemně různých trestných činů. Rozdílnost pojmů „státní 
orgán“ a „veřejný činitel“ je zjevná i z ustanovení § 89 odst. 9 tr. zák., 
které stanoví, že „veřejným činitelem je při splnění dalších podmínek mimo jiné 
i volený funkcionář nebo jiný odpovědný pracovník orgánu státní správy a 
samosprávy, soudu nebo jiného státního orgánu“. Je proto třeba vždy náležitě 
zvažovat, zda jednání, jímž je napadán výkon pravomoci, směřuje proti státnímu 
orgánu jako instituci nebo proti veřejnému činiteli jako osobě. Vztah mezi 
pojmy „státní orgán“ a „veřejný činitel“ je takový, že veřejný činitel je 
zásadně představitelem státního orgánu, respektive, že státní orgán plní své 
funkce prostřednictvím aktů vykonávaných osobami, z nichž  některé mají 
postavení veřejného činitele, avšak to ještě samo o sobě neznamená, že útok 
směřující proti osobě veřejného činitele, byť v souvislosti s výkonem jeho 
pravomoci, je útokem proti státnímu orgánu jako instituci, v jejímž rámci 
veřejný činitel působí.

S odlišností pojmů „státní orgán“ a „veřejný činitel“ souvisí i různý obsah 
ochrany, kterou trestní zákon každému z nich poskytuje. Proti násilným útokům 
je rozsah této ochrany v podstatě stejný, protože trestnými činy jsou násilné 
útoky jak proti státnímu orgánu (§ 153 tr. zák.), tak  proti veřejnému činiteli 
(§ 155 tr. zák.), a rozdíl je jen v míře ochrany z hlediska trestních sazeb. 
Proti verbálním útokům je rozsah ochrany stejný, pokud jde o vyhrůžky, protože 
vyhrůžky usmrcením, ublížením na zdraví nebo způsobením škody velkého rozsahu 
jsou trestnými činy, směřují-li proti státnímu orgánu (§ 154 odst. 1 tr. zák.), 
i směřují-li proti veřejnému činiteli (§ 156 odst. 1 tr. zák). Jestliže 
verbální útoky mají formu urážky nebo pomluvy, poskytuje trestní zákon  
zvláštní ochranu pouze státnímu orgánu (§ 154 odst. 2 tr. zák.), ale 
neposkytuje ji veřejnému činiteli.

Trestný čin útoku na státní orgán podle § 154  odst. 2 tr. zák. spáchaný tím, 
že pachatel hrubě urazí nebo pomluví státní orgán, nemá protipól v 
odpovídajícím trestném činu útoku na veřejného činitele, který by byl spáchán 
tím, že pachatel hrubě urazí nebo pomluví veřejného činitele. Původně byl 
rozsah této ochrany poskytované státnímu orgánu a rozsah ochrany poskytovaný 
veřejnému činiteli i v tomto směru stejný, protože hrubá urážka nebo pomluva 
veřejného činitele při výkonu jeho pravomoci nebo pro tento výkon byla trestným 
činem útoku na veřejného činitele podle § 156 odst. 3 tr.zák., avšak toto 
ustanovení bylo zrušeno zákonem č. 253/1997 Sb.

V rozsahu ochrany poskytované státnímu orgánu na straně jedné a veřejnému 
činiteli na straně druhé tak vznikla určitá disproporce, která znamená, že 
veřejný činitel ani v souvislosti s výkonem pravomoci nepožívá  proti výrokům 
spočívajícím v urážkách nebo pomluvách nějaké zvláštní ochrany podle 
příslušných ustanovení trestního zákona, ale je trestním zákonem popřípadě 
zákony z jiných právních odvětví (§ 11 a násl. občanského zákoníku) chráněn 
jako kterákoli jiná fyzická osoba. Jestliže je veřejný činitel vystaven  
verbálním projevům byť i ničím nepodložené nespokojenosti a tyto projevy nelze 
podřadit pod ta ustanovení, která obecně chrání čest, pověst a dobré jméno 
všech fyzických osob, měla by být součástí jeho profesionálního přístupu k 
výkonu funkce i schopnost s takovýmito projevy se vyrovnat. Je však třeba na 
druhé straně konstatovat, že i míra této profesionality bude zřejmě mít své 
hranice, kdy již po subjektu vystavenému verbálním útokům, nebude možno 
spravedlivě požadovat, aby je snášel a toleroval. Trestní postih takovýchto 
projevů, navíc podle ustanovení určených nikoli k ochraně veřejných činitelů, 
ale k ochraně státních orgánů, by byl v jasném rozporu s principy 
demokratického právního státu. Legislativní změnu, jejíž podstatou je 
dekriminalizace urážek a pomluv veřejných činitelů, není možné v trestním 
řízení obcházet opětnou kriminalizací  těchto jednání tím, že budou  
podřazována pod ustanovení  určené  k ochraně státních orgánů jako institucí, 
tj. pod ustanovení § 154  odst. 2 tr. zák. o trestném činu útoku na státní 
orgán. Je evidentní, že za účinnosti ustanovení § 156 odst. 3 tr. zák. by soudy 
jednání obviněného kvalifikovaly jako trestný čin útoku na veřejného činitele, 
nikoli jako trestný čin útoku na státní orgán.

Základním nedostatkem v rozhodnutích soudů obou stupňů je právní názor, že 
ustanovení § 154 odst. 2 tr. zák. poskytuje ochranu osobám. Toto ustanovení 
však chrání státní orgán jako instituci a nikoli jednotlivé fyzické osoby, 
které byť i v postavení veřejných činitelů v rámci činnosti státního orgánu 
působí. Jak již bylo podrobně rozvedeno výše, veřejným činitelům jako osobám 
poskytuje trestní zákon ochranu v ustanoveních o trestném činu útoku na 
veřejného činitele a nikoli v ustanoveních o útoku na státní orgán. 

Pokud tedy, nahlíženo tímto právním názorem, obviněný P. P. podle rozsudku 
Obvodního soudu pro Prahu 7 ze dne 7. 12. 2004, sp. zn. 25 T 89/2002, 
urážlivými, nevhodnými a vulgárními výrazy napadal konkrétní fyzické osoby, byl 
jeho takto prezentovaný projev zaměřen vůči těmto konkrétním osobám, a nelze 
dovozovat, že cílem obsahu dopisů bylo znevážit celý státní orgán, u něhož 
konkrétní osoby soudce, policejního důstojníka či státní zástupkyně působily. 
Pokud soudy obou stupňů k takovýmto právním závěrům ve svých rozhodnutích 
dospěly, nelze je označit za souladné se zákonem. 

Tento právní názor nebude beze zbytku platit ve vztahu k trestné činnosti 
popsané pod body 8) a 9) výroku rozsudku, kde nejde o pokračování v trestném 
činu, ale o samostatné skutky vzhledem k tomu, že trestní stíhání pro ně bylo 
zahájeno usnesením ze dne 22. 3. 2002 (§ 12 odst. 11 tr. ř.).

 K námitce ministra spravedlnosti ve vztahu k trestnému činu pomluvy podle § 
206 odst. 1 tr. zák. považuje Nejvyšší soud za potřebné uvést následující: 

Podle ustanovení § 206 odst. 1 tr. ř. se trestného činu pomluvy dopustí ten, 
kdo o jiném sdělí nepravdivý údaj, který je způsobilý značnou měrou ohrozit 
jeho vážnost u spoluobčanů, zejména poškodit jej v zaměstnání, narušit jeho 
rodinné vztahy nebo způsobit mu jinou vážnou újmu. 

Toto ustanovení nechrání kolektivy, instituce, úřady, právnické osoby apod., 
předmětem útoku je zde pouze jednotlivec. Sdělením nepravdivého údaje je 
sdělení informace o jiném, která je v rozporu se skutečností, a to byť jen 
jedné osobě rozdílné od pomlouvaného, za předpokladu, že taková zpráva je 
způsobilá značnou měrou ohrozit jeho vážnost u spoluobčanů. Nepravdivý údaj 
musí být způsobilý značnou měrou ohrozit vážnost u spoluobčanů, což je nutno 
hodnotit podle okolností konkrétního případu, zejména s přihlédnutím k 
postavení dotčené osoby, jejím charakterovým vlastnostem, povaze sdělovaného 
údaje, okolnostem sdělení, rozšíření informace. Poškozením v zaměstnání, které 
je v zákoně uvedeno jako příklad možného ohrožení vážnosti, je např. možnost 
přeřazení na nižší či méně odpovědnou funkci, možnost výpovědi apod.

Podle výroku o vině v rozsudku Obvodního soudu pro Prahu 7 ze dne 7. 12. 2004, 
sp. zn. 25 T 89/2002, se obviněný dopustil trestného činu pomluvy podle § 206 
odst. 1 tr. zák. tím, že L. R., tiskové mluvčí Ministerstva dopravy a spojů 
zaslal dopis, ve kterém ji tituloval a urážel hanlivými a vulgárními výrazy, 
jež jsou podrobně uvedeny ve spise, přičemž s tímto dopisem se mohli seznámit a 
seznámili i další pracovníci zmíněného ministerstva, z čehož soudy obou stupňů 
dovodily právní závěr, že obviněný o jiném sdělil nepravdivý údaj, který je 
způsobilý značnou měrou ohrozit jeho vážnost u spoluobčanů, zejména poškodit 
jej v zaměstnání. 

Již ze skutkové věty rozsudku Obvodního soudu pro Prahu 7 ze dne 7. 12. 2004, 
sp. zn. 25 T 89/2002, vyplývá, že písemnosti byly adresované přímo L. R. 
Informace v nich obsažené tedy zřejmě nebyly určeny ke sdělení osobě odlišné od 
osoby pomlouvané. Jednalo se o podání, která nebyla určena široké veřejnosti, 
obviněným to zřejmě ani nebylo zamýšleno, aby se s nimi seznamoval širší okruh 
spoluobčanů, u kterých by mohla být ohrožena vážnost tiskové mluvčí. Tato 
situace je shodná jako v případě dalších dopisů adresovaných zbývajícím 
poškozeným figurujícím v dané věci, a proto se ani ohledně těchto zbývajících 
útoků, které byly dosud právně kvalifikovány jako dva samostatné pokračující 
trestné činy útoku na státní orgán podle § 154 odst. 2 tr. zák., nemůže jednat  
o trestné činy pomluvy podle § 206 odst. 1 tr. zák.

Z argumentace výše uvedené je zřejmé, že právní kvalifikace skutků, jimiž byl 
obviněný P. P. uznán vinným spácháním dvou samostatných pokračujících trestných 
činů útoku na státní orgán podle § 154 odst. 2 tr. zák., z nichž první byl 
dílem završen v jednočinném souběhu s trestným činem pomluvy podle § 206 odst. 
1 tr. zák., nemůže obstát a není v souladu se zákonem. 

Nejvyšší soud konstatuje, že  Městský soud v Praze  nesplnil řádně svou 
přezkumnou povinnost, která mu vyplývá z ustanovení § 254 odst. 1 tr. ř., pokud 
uvedená pochybení nezjistil, neboť jinak by nemohl  usnesením ze dne 23. 2. 
2005, sp. zn. 61 To 37/2005, odvolání obviněného P. P. jako nedůvodné podle § 
256 tr. ř. zamítnout.

Vzhledem k okolnostem výše uvedeným  Nejvyšší soud  podle § 268 odst. 2 tr. ř. 
vyslovil, že napadeným usnesením Městského soudu v Praze ze dne 23. 2. 2005, 
sp. zn. 61 To 37/2005, byl porušen zákon v ustanoveních § 254 odst. 1  a § 256 
tr. ř., a v řízení, které mu předcházelo, také v ustanoveních § 154 odst. 2  a 
§ 206 odst. 1 tr. zák. v neprospěch obviněného P. P. Podle § 269 odst. 2 tr. ř. 
Nejvyšší soud napadené usnesení zrušil, současně také zrušil rozsudek Obvodního 
soudu pro Prahu 7 ze dne 7. 12. 2004, sp. zn. 25 T 89/2002, jakož i všechna 
další rozhodnutí, na zrušená rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu. 

Podle § 270 odst. 1 tr. ř. byla věc přikázána Obvodnímu soudu pro Prahu 7, aby 
ji v potřebném rozsahu znovu projednal a rozhodl.

Tento soud při opětném projednání věci posoudí, zda v případě některých útoků 
jednání obviněného nevykazuje znaky přestupku proti občanskému soužití podle § 
49 odst. 1 písm. a) zákona č. 200/1999 Sb., o přestupcích, ve znění pozdějších 
předpisů, a posoudí také, zda eventuální odpovědnost obviněného nadále trvá 
vzhledem k ustanovení § 20 odst. 1, odst. 2 citovaného zákona ve znění účinném 
od 1. 4. 2002. V takovém případě by měl věc podle § 222 odst. 2 tr. ř. 
postoupit orgánu, který je oprávněn  o přestupku rozhodovat. V opačném případě 
pro neexistenci zákonných znaků žalovaných trestných činů bude muset o podané 
obžalobě rozhodnout postupem podle § 226 tr. ř. a obviněného obžaloby zprostit.

Ve vztahu k jednáním, jež jsou popsána pod body 8) a 9) obžaloby provede 
dokazování v rozsahu výše vyjádřeného právního názoru a posoudí, zda verbální 
útoky směřovaly vůči konkrétní osobě či orgánu, přičemž obvodní soud učiní 
právní závěry v návaznosti na učiněná skutková zjištění a vyhodnocení těchto 
důkazů.

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud, a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 15. března 2006

                                                                                
    Předsedkyně senátu:

                                                                                
     JUDr. Danuše   N o v o t n á  
