Soud: Nejvyšší soud

Spisová značka: 4 Tz 87/2010

Datum rozhodnutí: 03.03.2011

Typ rozhodnutí: ROZSUDEK


Heslo: Lhůty

Dotčené předpisy: § 149 odst. 1 písm. b) tr. ř.

Kategorie rozhodnutí: D




4 Tz 87/2010-15

ČESKÁ REPUBLIKA 
ROZSUDEK
JMÉNEM REPUBLIKY


	Nejvyšší soud České republiky projednal ve veřejném zasedání konaném 
dne 3. března 2011 v senátě složeném z předsedy JUDr. Jiřího Pácala a soudců 
JUDr. Františka Hrabce            a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
obviněného M. Č., proti usnesení Městského soudu v Praze ze dne 16. 2. 2010, 
sp. zn. 8 To 84/2010 a  podle § 268 odst. 2,  § 269 odst. 2  a  § 270  odst. 1  
tr. ř. rozhodl  t a k t o :


	Usnesením Městského soudu v Praze ze dne  16. 2. 2010,  sp. zn.  8 To 
84/2010,  b y l   p o r u š e n   z á k o n  v  ustanovení § 149 odst. 1 písm. 
b) tr. ř. v neprospěch obviněného M. Č.  


Napadené usnesení  s e   z r u š u j e .   


Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.


	Městskému soudu v Praze  s e   p ř i k a z u j e,  aby věc v potřebném 
rozsahu znovu projednal a rozhodl. 



Odůvodnění:




	Obžalobou státní zástupkyně Obvodního státního zastupitelství pro Prahu 
2 ze dne        16. 6. 2009, sp. zn. 1 ZT 493/2009, která byla doručena 
Obvodnímu soudu pro Prahu 2 dne 22. 6. 2009, byl obviněný M. Č. obžalován z 
trestného činu ublížení na zdraví podle § 224 odst. 1, 2 zák. č. 140/1961 Sb., 
ve znění účinném do 31. 12. 2009 (dále jen tr. zák.), kterého se měl dopustit 
tím, že dne 27. 3. 2009 kolem 18.30 hod. při rozjezdu po předchozím zastavení u 
pravého okraje komunikace parkoviště letiště R. v  P., ulice A., s vlastním 
osobním motorovým vozidlem tov. zn. Chrysler Cirrus, narazil přední částí 
vozidla do chodkyně B. H.-K., která vozovku přecházela z leva mimo vyznačený 
přechod pro chodce, při dopravní nehodě došlo ke zranění jmenované, a to ke 
zlomenině zevního hrbolu holenní kosti vpravo, kdy doba léčení takového 
poranění trvá zpravidla 12-16 týdnů, kdy tedy došlo k poruše zdraví jako celku 
s omezením na obvyklém způsobu života po dobu delší než 6 týdnů a uvedeným 
jednáním obviněný porušil ustanovení § 4 písm. a), b), § 5 odst. 1 písm. b) 
zák. č. 361/2000 Sb.  

	Samosoudce Obvodního soudu pro Prahu 2 projednal věc v hlavním 
líčení                      a usnesením ze dne 26. 10. 2009, sp. zn. 4 T 
212/2009, trestní stíhání obviněného M. Č. podle § 223a odst. 1 tr. ř. za 
použití § 307 odst. 1 tr. ř. pro výše popsaný skutek podmíněně zastavil, podle 
§ 307 odst. 2 tr. ř. stanovil obviněnému zkušební dobu v trvání 2 roků a podle 
§ 307 odst. 3 tr. ř. stanovil obviněnému jako další podmínku pro osvědčení 
povinnost poskytnout poškozené B. H.-K., po celou dobu uplatňování jejího 
nároku u příslušné pojišťovny součinnost a tuto součinnost poskytovat také 
zmocněnci poškozené. Dané usnesení bylo vyhlášeno za přítomnosti zmocněnce 
poškozené JUDr. V. R. dne 26. 10. 2009, který se ohledně případného opravného 
prostředku nevyjádřil. Dne 11. 11. 2009 bylo zmocněnci poškozené toto usnesení 
doručeno.  

	Proti usnesení Obvodního soudu pro Prahu 2 ze dne 26. 10. 2009, sp. 
zn.                          4 T 212/2009, podala poškozená prostřednictvím 
svého zmocněnce písemnou stížnost, která byla dána k poštovní přepravě dne 13. 
11. 2009. 

	Městský soud v Praze poté usnesením ze dne 16. 2. 2010, sp. zn. 8 To 
84/2010, podle        § 149 odst. 1 písm. b) tr. ř. napadené usnesení Obvodního 
soudu pro Prahu 2 ze dne 26. 10. 2009, sp. zn. 4 T 212/2009, zrušil a uložil 
soudu prvního stupně, aby o věci znovu jednal               a rozhodl. 

	Proti usnesení Městského soudu v Praze ze dne 16. 2. 2010, sp. zn. 8 To 
84/2010, podal následně ministr spravedlnosti České republiky stížnost pro 
porušení zákona ve prospěch obviněného M. Č. Vytkl v ní, že zákon byl porušen v 
ustanovení § 149 odst. 1  písm. b) tr. ř.   

V odůvodnění stížnosti pro porušení zákona ministr spravedlnosti uvedl, že 
stížnost proti usnesení Obvodního soudu pro Prahu 2 ze dne 26. 10. 2009, sp. 
zn. 4 T 212/2009, byla podána opožděně, neboť dané usnesení bylo oznámeno 
zmocněnci poškozené již při hlavním líčení dne 26. 10. 2009, nikoli až jeho 
doručením. Pokud stížnost byla podána až dne 13. 11. 2009, byla podána opožděně 
a měla být Městským soudem v Praze zamítnuta podle                      § 148 
odst. 1 písm. b) tr. ř. Podmínky pro rozhodnutí podle § 149 odst. 1 písm. b) 
tr. ř., podle kterého Městský soud v Praze rozhodl, nebyly splněny, postup 
řízení i rozhodnutí odvolacího soudu byly proto vadné.    

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Městského soudu v Praze ze dne 16. 2. 2010, sp. zn. 8 To 84/2010 a v řízení 
předcházejícím byl porušen zákon v neprospěch obviněného M. Č. ve vytýkaném 
směru, aby podle § 269 odst. 2 tr. ř. napadené usnesení zrušil včetně všech 
dalších rozhodnutí na toto rozhodnutí obsahově navazujících, pokud vzhledem ke 
změně, k níž došlo zrušením, pozbyla podkladu a dále aby postupoval podle § 270 
odst. 1 tr. ř., příp. podle § 271 odst. 1 tr. ř. 

Zmocněnec poškozené navrhl stížnost pro porušení zákona zamítnout jako 
bezpředmětnou.

Nejvyšší soud České republiky podle § 267 odst. 3 tr. ř. přezkoumal 
zákonnost               a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející,  a dospěl k závěru, že zákon 
porušen byl.

Podle ustanovení § 137 odst. 1 tr. ř. je usnesení třeba oznámit osobě, které se 
přímo dotýká, jakož i osobě, která k němu dala svým návrhem podnět; usnesení 
soudu se oznámí též státnímu zástupci. Oznámení se děje buď vyhlášením usnesení 
v přítomnosti toho, jemuž je třeba usnesení oznámit, anebo doručením opisu 
usnesení.

	Podle ustanovení § 137 odst. 2 tr. ř. 1) je usnesení třeba oznámit 
osobě, které se přímo dotýká, jakož i osobě, která k němu dala svým návrhem 
podnět; usnesení soudu se oznámí též státnímu zástupci. Oznámení se děje buď 
vyhlášením usnesení v přítomnosti toho, jemuž je třeba usnesení oznámit, anebo 
doručením opisu usnesení.

	Podle ustanovení § 143 odst. 1, věta první před středníkem, tr. ř. se 
stížnost podává            u orgánu, proti jehož usnesení směřuje, a to do tří 
dnů od oznámení usnesení (§ 137 tr. ř.). 

	Podle ustanovení § 148 odst. 1 písm. b) tr. ř. nadřízený orgán zamítne 
stížnost, byla-li podána opožděně, osobou neoprávněnou, osobou, která se jí 
výslovně vzdala nebo která znovu podala stížnost, kterou již před tím výslovně 
vzala zpět. Stížnost je třeba považovat za opožděně podanou, nedodrží-li 
oprávněná osoba lhůtu a místo k jejímu podání. 

	Nejvyšší soud České republiky po prostudování předloženého spisového 
materiálu zjistil, že výše specifikované usnesení Obvodního soudu pro Prahu 2 
ze dne 26. 10. 2009,          sp. zn. 4 T 212/2009, bylo vyhlášeno za 
přítomnosti zmocněnce poškozené JUDr. V. R.  dne 26. 10. 2009. Od následujícího 
dne tedy započala běžet 3 denní lhůta k podání stížnosti, jak vyplývá z poučení 
obsaženého v předmětném usnesení. V této lhůtě (do 29. 10. 2009) však zmocněnec 
poškozené stížnost proti příslušnému usnesení nepodal. Následně dne 11. 11. 
2009 bylo zmocněnci poškozené doručeno písemné vyhotovení daného usnesení a dne 
13. 11. 2009 podala poškozená prostřednictvím svého zmocněnce proti tomuto 
usnesení stížnost. 

	S přihlédnutím k výše citovaných zákonným ustanovením se Nejvyšší soud 
České republiky ztotožnil s názorem ministra spravedlnosti uvedeným ve 
stížnosti pro porušení zákona, že pokud byla stížnost proti usnesení Obvodního 
soudu pro Prahu 2 ze dne 26.10.2009, sp. zn. 4 T 212/2009, podána až dne 13. 
11. 2009, byla podána opožděně a měla být Městským soudem v Praze jako soudem 
druhého stupně zamítnuta jako opožděně podaná ve smyslu ustanovení § 148 odst. 
1 písm. b) tr. ř. 

Z obsahu předmětného trestního spisu je zřejmé, že Městský soud v Praze svým 
stížností pro porušení zákona napadeným usnesením ze dne 16. 2. 2010, sp. zn. 8 
To 84/2010, porušil zákon v neprospěch obviněného M. Č., když podle § 149 odst. 
1 písm. b) tr. ř. zrušil stížností napadené usnesení nalézacího soudu o 
podmíněném zastavení trestního stíhání obviněného, a to za situace, kdy nebyly 
splněny zákonné podmínky pro vydání takového rozhodnutí, neboť stížnost proti 
usnesení nalézacího soudu o podmíněném zastavení trestního stíhání obviněného 
byla podána opožděně. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným usnesením Městského soudu v Praze ze dne 16. 2. 2010, sp. zn. 8 To 
84/2010, byl porušen zákon v ustanovení § 149 odst. 1 písm. b) tr. ř. v 
neprospěch obviněného M. Č. a podle § 269 odst. 2 tr. ř. napadené usnesení 
zrušil včetně všech dalších rozhodnutí na zrušené rozhodnutí obsahově 
navazujících, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo Městskému soudu v Praze přikázáno, aby věc v 
potřebném rozsahu znovu projednal a rozhodl a aby při svém rozhodování 
respektoval všechna zákonná ustanovení včetně ustanovení § 149 odst. 1 písm. b) 
tr. ř. Nejvyšší soud České republiky v této souvislosti zdůrazňuje, že v novém 
řízení nemůže dojít ke změně rozhodnutí v neprospěch obviněného M. Č., neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).


Poučení:  Proti tomuto rozhodnutí není opravný prostředek přípustný.


V Brně dne 3. března 2011



    Předseda senátu:
    JUDr. Jiří Pácal  


