Soud: Nejvyšší soud

Spisová značka: 4 Tz 42/2004

Datum rozhodnutí: 15.06.2004

Typ rozhodnutí: Rozsudek




4 Tz 42/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  15. 
června 2004 v senátě složeném z předsedy senátu JUDr. Františka Hrabce a 
soudců  JUDr. Danuše Novotné a JUDr. Jindřicha Urbánka stížnost pro porušení 
zákona, kterou podal ministr spravedlnosti České republiky ve prospěch 
obviněných  J.  T.  a  L.  T., proti usnesení Vrchního soudu v Olomouci ze dne 
14. 11. 2000,  sp. zn. 4 To 107/2000, v trestní věci vedené u Krajského soudu v 
Brně pod sp. zn. 10 T 12/98, a podle § 268 odst. 2, § 269 odst. 2 a § 270 odst. 
1 tr. ř. rozhodl   t a k t o :  

Usnesením Vrchního soudu v Olomouci ze dne 14. 11. 2000, sp. zn. 4 To 107/2000, 
a v řízení, které mu předcházelo,  b y l  p o r u š e n   z á k o n   v 
ustanoveních § 2 odst. 5, 6,   § 163a odst. 1 a § 254 odst. 1 tr. ř. ve znění 
účinném do 31. 12. 2001 v neprospěch obviněných J. a L. T.  

Napadené usnesení   s e   z r u š u j e . Zrušuje se též rozsudek Krajského 
soudu v Brně ze dne 6. 4. 2000, sp. zn. 10 T 12/98.  

Zrušují se i všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému státnímu zástupci v Brně  s e   p ř i k a z u j e , aby věc v 
potřebném rozsahu znovu projednal a rozhodl. 

O d ů v o d n ě n í :  	

Obvinění J. a L. T. byli rozsudkem Krajského soudu v Brně ze dne 6. 4. 2000, 
sp. zn. 10 T 12/98, uznáni vinnými trestným činem zpronevěry podle § 248 odst. 
1, 4     tr. zák., jehož se dopustili tím, že na základě vzájemné dohody jako 
jednatelé firmy T. spol. s r. o. T. C. se sídlem H., K., dne 5. 9. 1995 v H. 
čerpali z běžného účtu uvedené firmy vedeného pod č.  u Č. s., a. s., okresní 
pobočky H., jednak výběrem v hotovosti, jednak převodním příkazem  celkovou 
částku 3 900 000,- Kč a následně  peníze použili pro vlastní potřebu, ačkoliv 
věděli, že uvedená částka je úvěrově vázána na nákup strojů, zařízení  a 
technologie na pěstování a zpracování hlívy ústřičné ve prospěch V. T. a za 
tímto účelem byla převedena na shora uvedený účet, čímž V. T. způsobili škodu 
ve výši 3 900 000,- Kč . 

Za to byli oba obvinění odsouzeni k trestu odnětí svobody v trvání pěti let se 
zařazením do věznice se dozorem.  Podle § 228 odst. 1 tr. ř.  byli obvinění J. 
a L. T. zavázáni společně a nerozdílně nahradit poškozenému V. T.  částku 3 900 
000,- Kč.  Podle § 229 odst. 1 tr. ř. byl poškozený V. T. odkázán se zbytkem 
svého nároku na řízení ve věcech občanskoprávních. 

Proti uvedenému rozhodnutí podali odvolání oba obvinění. Ve věci následně 
jednal  Vrchní soud v Olomouci, který usnesením ze dne 14. 11. 2000, sp. zn. 4 
To 107/2000,  rozhodl podle § 258 odst. 1 písm. f), odst. 2 tr. ř. tak, že  
napadený rozsudek částečně zrušil,  a to ve výroku o náhradě škody učiněném 
podle § 229 odst. 1 tr. ř.  Za podmínek § 265 tr. ř. pak  byl podle § 229 odst. 
2 tr. ř. poškozený V. T. odkázán se zbytkem  svého nároku na náhradu škody na 
řízení ve věcech občanskoprávních. V ostatních částech  zůstal napadený 
rozsudek nezměněn. 

Podle § 266 odst. 1 tr. ř. podal ministr spravedlnosti k Nejvyššímu soudu ve 
prospěch obviněných J. a L. T. stížnost pro porušení zákona, a to proti 
usnesení Vrchního soudu v Olomouci ze dne 14. 11. 2000, sp. zn. 4 To 107/2000. 
Napadeným usnesením byl podle ministra spravedlnosti porušen zákon v neprospěch 
obou obviněných v ustanoveních § 258 odst. 1 písm. f), odst. 2 , § 265 tr. ř.  
a v řízení, které jeho vydání  předcházelo, v ustanovení § 163a odst. 1 tr. ř. 
ve znění účinném do 31. 12. 2001 a v § 2 odst. 5, 6 tr. ř.

K vlastnímu případu ministr spravedlnosti uvedl, že smlouvou o úvěru ze dne 31. 
8. 1995 si V. T. dojednal s A. P. a. s., filiálkou B., poskytnutí střednědobého 
úvěru ve výši 4 miliony Kč, účelově vázaného na nákup strojů, zařízení  a 
technologie na pěstování a zpracování  hlívy ústřičné. Převod peněžních 
prostředků z úvěru do dispozice V. T. byl dohodnut obvyklým způsobem, tedy 
bezhotovostním  převodem z úvěrového účtu na běžný účet V. T. vedený u téže 
banky, a to při splnění podmínky předložení ručitelského závazku Podpůrného a 
garančního rolnického a lesnického fondu  ručícího za závazky V. T. z úvěrové 
smlouvy až do 70 % úvěrové částky. Je nesporné, že v souladu se smlouvou o 
úvěru došlo k převodu poskytnuté částky ve výši 4 miliony Kč z úvěrového účtu 
na běžný účet V. T. Vlastníkem této částky se tak stal V. T., který měl částku 
použít v souladu s podmínkami sjednanými ve smlouvě o úvěru. Dále bylo 
zjištěno, že převod celé sumy z běžného účtu V. T. na běžný účet společnosti T. 
spol. s  r. o. – T. C. ( dále jen T. ) provedl pouze a výhradně třetí společník 
a jednatel této společnosti I. V. s využitím svého omezeného dispozičního práva 
k běžnému účtu V. T.,  a to poté, kdy úvěrující bance předložil celkem 6 faktur 
vystavených společností T. za práce a zboží, které měly být provedeny, resp. 
dodány společností  T. ve prospěch V. T. v rámci realizace výstavby provozu 
pěstírny hlívy ústřičné v objektu bývalého dolu v Š. 

Z uvedeného je podle stěžovatele zřejmé, že účast J. a L. T. na převedení 
finančních prostředků z úvěru V. T. na účet  společnosti T. byla jednoznačně 
naprosto nulová, když veškeré činnosti v tomto směru vykonal výhradně třetí 
společník a jednatel společnosti T. I. V.  Nelze  tedy v žádném případě 
hovořit  o jakémkoli úkonu, který by bylo možné označit za „ s v ě ř e n í “  
předmětných peněžních prostředků ze strany poškozeného V. T. obviněným bratrům 
T., a proto nezbývá než konstatovat, že tento znak skutkové podstaty trestného 
činu zpronevěry podle § 248 odst. 1 tr. zák. objektivně nebyl a ani nemohl být 
naplněn.     

Vrchnímu soudu v Olomouci stěžovatel též vytýká, že nevyhověl návrhu obviněných 
na doplnění dokazování čtením trestního spisu Krajského soudu v Brně sp. zn. 43 
T 6/2000 v trestní věci obviněného I. V., který byl obžalován ve stejné 
souvislosti, jako obvinění bratři T., pro trestný čin podvodu podle § 250 odst. 
1, 4 tr. zák.  Toho se měl dopustit tak, že jako jednatel společnosti T. 
převedl ve dnech 1. 9. a 7. 9. 1995 z běžného účtu V. T. vedeného u A. P., a. 
s., pobočka B., za pomoci platebních příkazů a šesti fiktivních konečných 
faktur na základě omezeného dispozičního práva finanční částku v celkové výši 4 
miliony Kč, ( tyto prostředky byly  převedeny na běžný účet V. T. z úvěrového 
účtu V. T.  vedeného  u téhož bankovního ústavu ), a to na běžný účet 
společnosti T. vedený u Č. s., a. s., pobočka H. K výběru finančních prostředků 
z uvedeného běžného účtu  I. V. použil část platebních příkazů, které mu V. T. 
podepsal k zálohovým fakturám, nikoli k fakturám konečným. Z účtu firmy T. pak 
finanční prostředky vybrali bratři T., kteří je použili pro vlastní potřebu. 
Tím způsobili V. T. škodu ve výši nejméně 3 909 000,- Kč.  Z uvedeného podle 
stěžovatele  vyplývá, že převedení peněz  poškozeného V. T. na účet společnosti 
T. umožnilo další dispozici s nimi obviněným bratrům T. Ačkoli byl I. V. ve 
věci obviněných klíčovým svědkem, který je usvědčoval ze spáchání trestného 
činu zpronevěry, odvolací soud,  jak výše uvedeno, zamítl návrhy obou 
obviněných na doplnění dokazování příslušným trestním spisem I. V., a nedostál 
tak své přezkumné povinnosti ohledně zjištění skutkového stavu bez důvodných 
pochybností v rozsahu nezbytném pro rozhodnutí. 

Vedle shora zmíněného pochybení ministr spravedlnosti poukázal na další 
nesprávnost, jíž se orgány činné v trestním řízení dopustily. Poškozený V. T. 
totiž  nebyl před zahájením trestního stíhání  ani později v jeho průběhu 
poučen podle § 163a tr. ř. ve znění účinném do 31. 12. 2001, a tudíž nebyl dán 
jeho výslovný souhlas s trestním stíháním bratrů T., přestože takovýto souhlas 
byl nutnou podmínkou pro jejich trestní stíhání, neboť poškozený V. T. je 
bratranec obviněných a je tedy zároveň osobou splňující podmínky ustanovení § 
100 odst. 2 tr. ř. Trestní spis poučení poškozeného o tomto významném právu a 
vyjádření k němu neobsahuje a není možné ani dovozovat, zda by poškozený, 
přestože podal na oba své bratrance trestní oznámení a jako svědek nevyužil 
svého práva odepřít výpověď, s jejich trestním stíháním výslovně souhlasil. Bez 
výslovného souhlasu poškozeného V. T. však nebylo možné bratry T. stíhat a 
odsoudit. Odvolací soud pak toto pochybení nenapravil a nedostál tak ani v 
tomto ohledu své přezkumné povinnosti podle § 254 odst. 1 tr.  ř.           

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Vrchního soudu 
v Olomouci  ze dne 14. 11. 2000, sp. zn.  4 To 107/2000, byl porušen zákon v 
neprospěch obviněných J. a L. T. v ustanoveních § 258 odst. 1 písm. f), odst. 
2, § 265 tr. ř.  a v řízení, jež tomuto rozhodnutí předcházelo, rovněž v 
ustanovení § 163a odst. 1 tr. ř. ve znění účinném do 31. 12. 2001 a v 
ustanovení § 2 odst. 5, 6 tr. ř. Dále navrhl, aby Nejvyšší soud podle § 269 
odst. 2 tr. ř. napadené usnesení zrušil a zrušil také rozsudek Krajského soudu 
v Brně ze dne 6. 4. 2000, sp. zn. 10 T 12/98, jakož i všechna další rozhodnutí 
na uvedená rozhodnutí obsahově navazující, pokud vzhledem ke změně, k níž dojde 
zrušením, pozbudou podkladu a následně aby Nejvyšší soud postupoval podle § 270 
odst. 1 tr. ř. a přikázal Krajskému soudu v Brně, aby věc v potřebném rozsahu 
znovu projednal a rozhodl.        

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům. 

Nejprve se zabýval ryze procesní námitkou stížnosti pro porušení zákona ohledně 
absence poučení poškozeného V. T. o jeho právu souhlasit či nesouhlasit s 
trestním stíháním jeho bratranců, vzhledem k tomu, že takový souhlas v 
projednávaném případě by mohl být podmínkou sine qua non zákonnosti trestního 
stíhání obviněných.  To proto, že podle ustanovení § 163a odst. 1 tr. ř., ve 
znění účinném do 31. 12. 2001, lze trestní stíhání mj. pro trestný čin 
zpronevěry podle § 248 tr. zák. proti tomu, kdo je ve vztahu k poškozenému 
osobou, vůči níž by měl poškozený jako svědek právo odepřít výpověď  ( § 100 
odst. 2), zahájit a v již zahájeném trestním stíhání pokračovat pouze se 
souhlasem poškozeného. Je-li poškozených jedním skutkem několik, postačí 
souhlas byť jen jednoho  z nich. Podle § 100 odst. 2 tr. ř. je svědek oprávněn 
odepřít vypovídat, jestliže by výpovědí způsobil nebezpečí trestního stíhání 
sobě, svému příbuznému v pokolení přímém, svému sourozenci, osvojiteli, 
osvojenci, manželu nebo druhu anebo jiným osobám v poměru rodinném nebo 
obdobném, jejichž újmu by právem pociťoval jako újmu vlastní. Podle § 163a 
odst. 3 tr. ř., ve znění účinném do 31. 12. 2001, nepředloží-li poškozený své 
vyjádření státnímu zástupci, vyšetřovateli, nebo policejnímu orgánu písemně, 
zaznamená se jeho obsah do protokolu. Souhlas s trestním stíháním může 
poškozený výslovným prohlášením vzít kdykoliv zpět, a to až do doby, než se 
odvolací soud odebere k závěrečné poradě. Výslovně odepřený souhlas však nelze 
znovu udělit. Podle § 11 odst. 1 písm. h) tr. ř., ve znění účinném do 31. 12 
2001, trestní stíhání nelze zahájit, a bylo-li již zahájeno, nelze v něm 
pokračovat a musí být zastaveno, je-li trestní stíhání podmíněno souhlasem 
poškozeného a souhlas nebyl dán nebo byl vzat zpět ( § 163a ). 

V konkrétním případě je třeba vycházet z popisu skutku, kdy orgány přípravného 
řízení i soudy obou stupňů pokládaly za osobu poškozenou trestnou činností 
obviněných V. T. Z obsahu spisového materiálu vyplývá, že poškozený V. T. je 
bratrancem obviněných a rovněž to, že na ně podával trestní oznámení, na 
základě něhož bylo proti bratrům T. v průběhu měsíce února 1996 zahájeno 
trestní stíhání. Je z něj rovněž patrné, že poškozený byl orgány přípravného 
řízení v jeho průběhu poučován ve smyslu ustanovení § 2 odst. 14, § 43 odst. 1, 
2, § 44 odst. 1, § 45 odst. 1, § 50, § 66, § 97, § 99, § 100 odst. 1, 2, 3, § 
101 odst. 1, § 103, § 104, § 211 odst. 3 tr. ř., ale ani v jednom případě se mu 
nedostalo poučení podle § 163a tr. ř. v tehdy platném znění. Po podání obžaloby 
byl V. T. připuštěn jako poškozený k hlavnímu líčení ve smyslu ustanovení § 44 
odst. 2 tr. ř. v tehdy platném znění. V hlavním líčení pak uplatnil svůj nárok 
na náhradu škody a byl poučen jako svědek o právu odepřít výpověď ve smyslu 
ustanovení  § 100 odst. 2 tr.  ř., načež uvedl, že vypovídat chce a bude. 
Následně byl poučen i podle § 97, § 99, § 100, § 101 tr. ř.

Skutečností, že poškozený je v příbuzenském vztahu k obviněným v postavení 
osoby v poměru rodinném nebo obdobném – bratrance, jakož i charakterem jejich 
vzájemného vztahu, se orgány činné v trestním řízení nezabývaly, ačkoliv tato 
okolnost mohla být pro trestní stíhání obviněných zásadní v situaci, pokud by 
poškozený pociťoval újmu obviněných jako újmu vlastní ( viz § 163a odst 1 tr. 
ř. v tehdy platném znění ). V takovém případě by totiž bylo nutné k trestnímu 
stíhání obviněných vyžádat výslovný souhlas poškozeného, bez něhož by nebylo 
možné v trestním stíhání pokračovat, a to ani ve fázi přípravného řízení. V 
tomto ohledu Nejvyšší soud odkazuje na právní názor vyjádřený již ve svém 
rozsudku sp. zn.  4 Tz 68/98, podle něhož u jiných osob v poměru rodinném nebo 
obdobném musí orgány činné v trestním řízení zvlášť bedlivě posuzovat konkrétní 
příbuzenský nebo jiný obdobný vztah mezi obviněným a poškozeným, jakož i 
otázku, do jaké míry poškozený pociťuje újmu obviněného způsobenou trestním 
stíháním jako újmu vlastní. Na tomto místě je třeba též zdůraznit, že souhlas 
poškozeného s trestním stíháním nelze prezumovat pouze z jeho faktického 
jednání, jakým je např. podání trestního oznámení, vznesení požadavku na 
náhradu škody v adhezním řízení, nevyužití práva na odmítnutí svědecké 
výpovědi, ale ani z pouhé skutečnosti, že ve své svědecké výpovědi usvědčuje 
obviněného ze spáchaného jednání. Nelze přitom zapomínat, že takovýto poškozený 
má právo již dříve udělený souhlas s trestním stíháním až do závěrečné porady 
odvolacího soudu vzít kdykoli zpět. Uvedená skutečnost proto předpokládá, že 
poškozený je o takovémto svém právu na počátku trestního řízení poučen a svůj 
případný souhlas s trestním stíháním vyjádří výslovným projevem vůle, a to buď 
písemným anebo učiněným před orgánem přípravného řízení do protokolu. Pokud se 
tak nestalo, mělo se mu tohoto poučení dostat alespoň v dalším průběhu řízení 
včetně řízení před soudem ( viz § 46 tr. ř. ) a taktéž vyjádření projevu vůle 
poškozeného mělo být patřičně  zaznamenáno a podle jeho obsahu na něj reagováno 
případným rozhodnutím o zastavení trestního stíhání obviněných. 

Jestliže tedy orgány přípravného řízení poškozeného V. T. o jeho právu 
nepoučily a v naznačeném směru nezjišťovaly jeho vztah vůči obviněným včetně 
jeho případného souhlasu s trestním stíháním a bez dalšího proti obviněným 
vedly trestní stíhání pro výše uvedený trestný čin a pokud soudy prvního i 
druhého stupně na jejich pochybení odpovídajícím způsobem nereagovaly, když pro 
tuto procesní vadu měla být předmětná věc vrácena do stadia přípravného řízení, 
došlo tímto postupem v konečném důsledku k porušení zákona v neprospěch 
obviněných bratrů T. Již z tohoto důvodu bylo nutné napadené rozhodnutí 
odvolacího soudu i jemu předcházející odsuzující rozsudek krajského soudu 
zrušit.

Pokud jde o další pochybení vytýkaná stěžovatelem, spočívající v nevyhovění 
návrhu obviněných na doplnění dokazování trestním spisem Krajského soudu v Brně 
sp. zn.  43 T 6/2000 ve věci obviněného I. V. a v nesprávném právním posouzení 
skutkových zjištění, je třeba nejprve poukázat na závěry soudu prvního stupně 
obsažené v jeho odsuzujícím rozsudku. V něm soud dospěl po zhodnocení 
provedených důkazů k tomu, že oba obvinění na základě vzájemné dohody jako 
jednatelé společnosti T. čerpali z běžného účtu této společnosti celkovou 
částku 3, 9 mil. Kč a následně použili peníze pro vlastní potřebu, ačkoliv 
věděli, že uvedená částka je úvěrově vázána na nákup strojů, zařízení a 
technologie na pěstování a zpracování hlívy ústřičné ve prospěch V. T. a za 
tímto účelem byla převedena na shora uvedený účet a V. T. tak způsobili škodu 
ve výši 3, 9 mil. Kč. V tomto jednání pak soud spatřoval spolupachatelství 
trestného činu  zpronevěry podle § 248 odst. 1, 4 tr. zák.

Soud druhého stupně na odvolací námitky obviněných reagoval tak, že napadený 
rozsudek dostatečně respektuje povinnost nalézacího soudu zjistit skutečný stav 
věci, a proto nevyhověl návrhům obviněných na doplnění dokazování. Podle jeho 
názoru protiprávní jednání obviněných bylo v potřebné míře zadokumentováno a 
není o něm pochyb. Případná trestní odpovědnost I. V. nezpochybňuje odpovědnost 
obviněných bratrů T. Pokud obvinění namítají nenaplnění subjektivní stránky 
trestného činu zpronevěry, pak je toto jejich tvrzení zcela neopodstatněné, 
neboť prokazatelně oba věděli, proč V. T. získává úvěr a na co, a tudíž dobře 
věděli i to, že peníze z účtu společnosti T. vybírají protiprávně. Předmětné 
peníze se totiž ani po převodu na její účet nikdy nestaly majetkem společnosti 
a byly i nadále ve vlastnictví poškozeného s tím, že tento měl do společnosti 
T. vstoupit jako společník s podílem na zisku. Z těchto důvodů pokládal 
odvolací soud námitky obviněných za zcela nedůvodné, neboť tito svým jednáním 
zcela nepochybně naplnili všechny zákonné znaky trestného činu zpronevěry.

Je třeba uvést, že konstatování odvolacího soudu, že o podané obžalobě na I. V. 
nemá pochybnosti, a jeho případná trestní odpovědnost nezpochybňuje vinu 
obviněných J. a L. T., aniž provedl spisem Krajského soudu v Brně sp. zn. 43 T 
6/2000 důkaz, bylo jednou z okolností, která se ve svém důsledku spolupodílela 
na diametrálně odlišném posouzení otázky, jaké povahy bylo převedení finanční 
částky 3, 9 mil. Kč z běžného účtu V. T. na účet společnosti T. včetně otázky 
vlastnického práva k těmto finančním prostředkům, v obou předmětných trestních 
věcech. Z obžaloby, která byla na I. V. dne 10. 3. 2000 podána u Krajského 
soudu v Brně, u něhož byla věc zaevidována pod sp. zn. 43 T 6/2000, bylo možné 
s ohledem na popis skutku zjistit, že jednání obviněných bratrů T. navazuje na 
jednání obviněného I. V., přičemž bylo i jejich předchozím jednáním vzájemně 
propojeno, v obou věcech vystupuje v podstatě stejný okruh osob a tím i svědků 
a oběma podanými obžalobami byl za poškozeného označen V. T. Pokud tedy 
odvolacímu soudu byl znám obsah obžaloby podané na I. V., přičemž obhájce 
obviněného L. T. navrhoval provedení důkazu spisem v této věci, měly být v 
odvolacím řízení stěžejní materiály ze spisu sp. zn. 43 T 6/2000 přečteny jako 
listinné důkazy a při konfrontaci s důkazy obsaženými v samotném procesním 
spise měl být napadený rozsudek Krajského soudu v Brně zrušen  a věc měla být 
vrácena tomuto soudu mj. s pokynem, aby podle § 23 odst. 3 tr. ř. z důvodů 
uvedených v § 20 odst. 1 tr. ř. byly věci obviněných bratrů T. a obviněného I. 
V. spojeny ke společnému projednání a rozhodnutí s odůvodněním, že jejich 
trestné činy spolu souvisí. Pokud by se tak stalo, lze předpokládat, že by to 
usnadnilo nejen dokazování  a objasnění celkových skutkových zjištění, ale i 
právní posouzení jednání obviněných bratrů T. To by pak zřejmě bylo konformní s 
těmi závěry, které v tomto rozsudku vyslovil Nejvyšší soud a v samostatném 
řízení ve věci obviněného I. V. je naznačil          i jiný senát Krajského 
soudu v Brně.

Dále je nutno zdůraznit, že Nejvyšší soud se musel ztotožnit s výhradami 
stěžovatele a nemohl dát za pravdu závěrům vysloveným ve věci obviněných bratrů 
T. soudy obou stupňů. V souvislosti s projednávaným jednáním obviněných a soudy 
uváděným následkem tohoto jednání mělo pro jeho právní posouzení zásadní význam 
vyřešení otázky, zda finanční prostředky, převedené na účet společnosti T., 
byly ve vztahu k této společnosti věcí cizí a byly jí pouze svěřeny, a na 
základě jaké právní skutečnosti se tak stalo. Nejvyšší soud připomíná, že 
trestného činu zpronevěry podle  § 248 odst. 1 tr. zák. se dopustí ten, kdo si 
přisvojí cizí věc, která mu byla svěřena, a způsobí tak na cizím majetku škodu 
nikoli nepatrnou. Z uvedených znaků je patrné, že pachatel si musí přisvojit 
věc, která mu nepatří a byla mu svěřena, tedy odevzdána do faktické moci s tím, 
aby s ní nakládal určitým způsobem. Pachatel si přisvojí věc, která mu byla 
svěřena, jestliže s ní naloží v rozporu s účelem, k němuž mu byla cizí věc dána 
do opatrování nebo do dispozice, a to způsobem, který maří účel svěření, např. 
znemožňuje svěřiteli trvale navrátit věc jejímu původnímu určení, a přitom sobě 
nebo jinému obstará z věci trvalý prospěch. Při svěření věci právnické osobě se 
trestného činu zpronevěry může dopustit ten, kdo jejím jménem jedná ( viz § 90 
odst. 2 tr. zák. )  

Z obsahu spisového materiálu jednoznačně vyplývá, že poškozený V. T. si jako 
samostatně hospodařící rolník vzal od A. úvěr na zbudování prostor a provoz pro 
pěstování hlívy ústřičné, který měl být provozován současně s tzv. žampionárnou 
I. V. v bývalém dole v Š., kde byl V. T. v pracovním poměru, přičemž měl tzv. 
žampionárnu zároveň jako soukromý podnikatel v nájmu. I. V. přislíbil, že 
provoz pro pěstování žampionů vloží do společnosti T. a společně tam vybudují i 
provoz pro pěstování hlívy ústřičné. Poškozený V. T. měl rovněž přislíbeno, že 
až dostane úvěr, stane se společníkem ve společnosti T. se 40% podílem na 
zisku. Mezi poškozeným jako podnikatelem a společností T. pak byla dne 28. 8. 
1995 podepsána inominátní smlouva označená jako smlouva o poskytnutí zálohy na 
dodávku zboží uzavřená podle § 269 odst. 2 zákona č. 513/1991 Sb., ( obchodní 
zákoník ), podle níž měl poškozený poskytnout společnosti T. zálohu na dodávku 
zboží, technologie a stavebních prací do výše 4 mil. Kč. Tato záloha měla být 
poskytnuta z úvěru dotovaného Podpůrným a garančním rolnickým a lesnickým 
fondem ( dále jen PGRLF ) účelově vázaného k výstavbě provozu pro pěstování 
hlívy ústřičné. I. V., který měl dispoziční právo k účtu V. T., pak s jeho 
souhlasem převedl předmětné finanční prostředky z účtu vedeného u A. na účet 
společnosti T. vedeného u Č. s. pomocí příkazů k úhradě a bance předložených 
faktur, kterými T. fakturovala V. T. služby a zboží. Poté, co předmětné 
finanční prostředky byly převedeny na účet společnosti T., obvinění J. T. a L. 
T., kteří byli jednateli společnosti T., je částečně vybrali v hotovosti a 
částečně převedli na účet L. T.             

Pokud krajský soud ve výroku o vině uvedl, že obvinění čerpali z běžného účtu 
společnosti T., jejímiž byli jednateli, částku 3, 9 mil. Kč, ačkoli věděli, že 
uvedená částka je úvěrově vázána na nákup strojů, technologie a zařízení na 
výrobu hlívy ústřičné ve prospěch V. T. a za tímto účelem byla převedena na 
účet společnosti T., popsal skutečnost, kdy předmětné finanční prostředky  byly 
převedeny na účet společnosti T., ale v té době  neměly povahu cizí věci 
společnosti T. pouze svěřené. Obvinění od toho okamžiku totiž s těmito 
prostředky nakládali jako s majetkem společnosti T.. Pro vyslovení takovéhoto 
závěru jsou významné důvody, jakož i způsob převedení předmětné částky na účet 
společnosti T. K převodu těchto finančních prostředků došlo na základě výše 
uvedené smlouvy o poskytnutí zálohy na dodávky zboží, uzavřené a podepsané dne  
28. 8. 1995 V. T. a za společnost T. I. V. Mezi V. T. a společností T. tudíž od 
tohoto momentu existoval obchodně právní vztah, jehož předmětem bylo poskytnutí 
zálohy na dodávku zboží, technologie a na stavební práce do výše 4 mil. Kč V. 
T. společnosti T., přičemž tato záloha měla být poskytnuta z úvěru dotovaného 
PGRLF Praha, AGB Brno, účelově vázaného k výstavbě provozu pěstování hlívy 
ústřičné. Převod jednotlivých částek měl být proveden na základě faktur 
vystavených společností T. na uvedené zboží předložených do AGB Brno, která na 
základě příkazu převede příslušné částky na účet společnosti T. Po převedení 
finanční částky se společnost T. zavazovala dodat zboží, technologii a uhradit 
provádějícím firmám stavební práce a to neprodleně. Z obsahu uzavřené smlouvy 
nelze nikterak dovodit, že by měla charakter smlouvy o zprostředkování ve 
smyslu § 642 a násl. obch. zák. či smlouvy mandátní ve smyslu § 566 a násl. 
obch. zák. či jiné smlouvy, se kterou by bylo spojeno to, že společnost T. 
převzala do své dispozice předmětnou částku jako prostředky, které by nadále 
byly ve vlastnictví V. T., a které by proto byly z hlediska společnosti T. 
cizím majetkem. Jestliže byly předmětné finanční prostředky převedeny v souladu 
s touto smlouvou na účet společnosti T., ať už jako záloha či úhrada ceny za 
zboží a služby jenž měla společnost T. dodat V. T., přešly tyto finanční 
prostředky nejenom do dispozice, ale i do vlastnictví společnosti T., a nadále 
již nebyly vlastnictvím V. T. bez ohledu na skutečnost, že posledně 
jmenovanému  nebylo dodáno veškeré zboží a služby, a že tudíž společnost T. 
nesplnila řádně svůj závazek. Jednání odpovědných osob jednajících za 
společnost T. by při naplnění ostatních zákonem stanovených podmínek mohlo mít 
charakter podvodného vylákání zálohy či úhrady pod předstíranou záminkou dodání 
zboží a služeb, při současném úmyslu zboží a služby nedodat či předstírat 
jejich dodání a obohatit tak obchodní společnost T. ( viz ustanovení § 250 tr. 
zák. ). Je však nutno podotknout, že na I. V. byla právě v této souvislosti 
podána již výše citovaná obžaloba pro trestný čin podvodu podle § 250 odst. 1, 
4 tr. zák., jehož se měl dopustit vůči poškozenému V. T., které byl ale I. V. 
zproštěn podle § 226 písm. b) tr. ř. rozsudkem Krajského soudu v Brně ze dne 
27. 5. 2003         sp. zn. 43 T 6/2000, který nabyl právní moci ve výroku o 
vině dne 24. 7. 2003. 

Pokud tedy soudy v projednávané věci měly zato, že předmětné peníze na účtu 
společnosti T. zůstaly nadále vlastnictvím poškozeného V. T., neměly pro toto 
tvrzení žádnou oporu v provedených důkazech. Jejich závěr byl nesprávný, neboť 
nic nenasvědčovalo tomu, že by společnost T. nemohla s předmětnými finančními 
prostředky nacházejícími se na jejím bankovním účtu neomezeně disponovat. Tento 
právní názor je v souladu s již dříve vydanými rozhodnutími Nejvyššího soudu 
sp. zn. 4 Tz 54/99  a sp. zn. 5 Tdo 216/2003, jakož i s nálezem Ústavního soudu 
sp. zn. IV. ÚS 438/2000. Proto pokud zjištěné jednání obviněných spočívalo v 
tom, že tito nakládali s finančními prostředky společnosti T. nacházejícími se 
na jejím účtu jako její jednatelé, nemohli se tím dopustit trestného činu 
zpronevěry podle § 248 odst. 1, 4 tr. zák. vůči poškozenému V. T., jak to 
tvrdila obžaloba. Rozsudek Krajského soudu v Brně byl v tomto směru založen na 
nepřesném skutkovém zjištění, k němuž vedlo neúplné dokazování, jakož i 
nesprávné vyhodnocení provedených důkazů ( viz § 2 odst. 5, 6 tr. ř. ), neboť 
jednání obviněných vůči V. T. znaky trestného činu zpronevěry nevykazovalo. 
Vrchní soud pak nedostál své přezkumné povinnosti vyplývající z ustanovení § 
254 odst. 1 tr. ř., když toto pochybení soudu prvního stupně nezjistil a 
nenapravil. Konkrétně pak nedoplnil dokazování event. nezopakoval důkazy již 
provedené a s chybnými závěry prvostupňového soudu ohledně skutkových zjištění 
a tím i viny obviněných se ztotožnil, přičemž ze svého pohledu uvedl do souladu 
se zákonem pouze formální vadu ve výroku, jímž byl poškozený V. T. odkázán se 
zbytkem svého nároku na náhradu škody na občanskoprávní řízení.   

Proto Nejvyšší soud podle § 268 odst. 2 tr. ř. vyslovil, že usnesením Vrchního 
soudu v Olomouci ze dne 14. 11. 2000, sp. zn. 4 To 107/2000, a v řízení 
předcházejícím byl  porušen  zákon  v ustanoveních § 2 odst. 5, 6, § 163a odst. 
1 a § 254 odst. 1 tr. ř., v tehdy platném znění, v neprospěch obviněných J. a 
L. T.  Podle § 269 odst. 2 tr. ř. Nejvyšší soud napadené usnesení zrušil, dále 
zrušil rozsudek Krajského soudu v Brně ze dne 6. 4. 2000, sp. zn. 10 T 12/98, a 
to včetně všech dalších rozhodnutí na zrušená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu. Podle § 270 
odst. 1 tr. ř. pak byla věc přikázána krajskému státnímu zástupci v Brně, aby 
ji v potřebném rozsahu znovu projednal a rozhodl, a to na základě poznatků a 
pokynů uvedených níže, když další pokračování v trestním stíhání obviněných pro 
jednání vůči V. T. není důvodné a lze předpokládat, že by nebylo ani přípustné. 
Tento předpoklad Nejvyšší soud zakládá na poznatku, že stížnost pro porušení 
zákona ve prospěch obviněných byla v tomto případě podána též z podnětu V. T. a 
lze tak očekávat, že po poučení o jeho právech vyplývajících z ustanoveních § 
163, § 163a nyní účinného trestního řádu by z jeho strany nebyl vyjádřen 
souhlas s dalším trestním stíháním obviněných. 

Uvedené však neznamená, že veškeré jednání obviněných popsané v předmětném 
skutku je bez dalšího beztrestné, event. závislé na projeveném souhlasu V. T. s 
jejich trestním stíháním. Je tomu tak proto, že způsob, jakým obvinění 
naložili  s předmětnými finančními prostředky převedenými na účet společnosti 
T., může zakládat při splnění dalších zákonných podmínek trestný čin zpronevěry 
podle § 248 tr. zák., popř. trestný čin porušování povinnosti při správě cizího 
majetku podle § 255 tr. zák., a to vůči poškozené společnosti T. 

Totožnost skutku je v tomto případě zachována totožností části jednání 
obviněných, které spočívalo mj. v tom, že obvinění čerpali z běžného účtu 
společnosti T. jednak výběrem v hotovosti a jednak převodním příkazem na účet 
L. T. celkovou částku 3, 9 mil. Kč a následně peníze použili pro vlastní 
potřebu. I pro tuto část skutkového děje bylo obviněným původně sděleno 
obvinění, objevilo se v podané obžalobě i v odsuzujícím rozsudku, ale 
vyšetřování a následné dokazování bylo vedeno téměř výhradně směrem k 
poškozenému V. T., a nikoli vůči poškozené společnosti T. Popis skutku proto 
bude nutné zpřesnit tak, aby vystihoval s potřebnou mírou konkrétnosti jednání 
obviněných vztahujících se k převedení výše zmíněné finanční částky z 
bankovního účtu společnosti T. na obviněné, a zejména pak pokud jde o další 
nakládání s těmito prostředky, s nimiž obvinění s největší pravděpodobností  
nakládali nikoli jako s prostředky jmenované právnické osoby, ale jako s 
prostředky svými.

Je třeba si uvědomit, že  společnost T.,  jako samostatná  právnická osoba,  
měla svůj majetek odlišný od majetku svých společníků a s tímto svým majetkem 
podnikala a hospodařila. Společníci obchodní společnosti nejsou podílovými 
vlastníky majetku společnosti a jejich vztah ke společnosti je vymezen souborem 
práv a povinností společníka ve smyslu příslušných ustanovení obchodního 
zákoníku. Proto se společníci a v tomto konkrétním případě i jednatelé 
společnosti s ručením omezeným v jedné osobě mohli při nakládání s majetkem 
obchodní společnosti dopustit ke škodě tohoto majetku též některého z trestných 
činů, jejichž znakem je způsobení škody na cizím majetku, tedy i trestného činu 
podle ustanovení § 248 tr. zák. případně podle § 255 tr. zák., neboť tyto 
skutkové podstaty chrání  vnitřní vztah mezi obchodní společností jako 
právnickou osobou a fyzickými osobami, kterým je svěřeno nakládání s majetkem 
obchodní společnosti a tedy správa či opatrování majetku společnosti. Jednatelé 
obchodní společnosti jsou totiž podle obchodního zákoníku osobami oprávněnými s 
majetkem společnosti nakládat, z čehož vyplývá, že jim je v tomto smyslu 
majetek společnosti svěřen, ( dán do faktické dispozice ), za účelem dosahování 
zisku.  

Pro úplnost Nejvyšší soud zdůrazňuje, že ustanovení o trestném činu porušování 
povinnosti při správě cizího majetku podle § 255 tr. zák. je v takovýchto 
případech ve vztahu k trestnému činu zpronevěry podle § 248 tr. zák. v poměru 
subsidiarity. Jestliže si pachatel přisvojí věc z cizího majetku, který byl 
povinen opatrovat nebo spravovat, dopustí se trestného činu zpronevěry. Věcí je 
totiž nutno rozumět ovladatelný hmotný předmět ( např. peníze v hotovosti, 
cenné papíry, drahé kovy ) či ovladatelnou přírodní sílu ( viz § 89 odst. 13 
tr. zák. ), nikoliv však vklady na účtu u banky, neboť tyto mají charakter 
pohledávky majitele účtu vůči bance. Proto je v těchto případech zastáván 
názor, že neoprávněné bezhotovostní převody finančních prostředků z účtu na 
účet je možné kvalifikovat pouze jako trestný čin porušování povinnosti při 
správě cizího majetku, neboť toto ustanovení na rozdíl od ustanovení o trestném 
činu zpronevěry poskytuje ochranu všem majetkovým hodnotám. Pojmem majetek je 
pak třeba chápat souhrn majetkových hodnot, tj. věcí, pohledávek a jiných práv 
a penězi ocenitelných  hodnot ( viz  § 118 obč. zák.,  § 6 odst. 1 obch. 
zák. )       

K předběžným závěrům svědčícím o důvodném podezření obviněných ze spáchání 
některého z výše uvedených trestných činů, případně obou z nich dospěl Nejvyšší 
soud z poznatků obsažených ve spise, kde je na č. l. 83 založen výdajový 
pokladní doklad Č. s., a. s. pobočky v H., na 900 000,- Kč ze dne 5. 9. 1995 s 
podpisy obou obviněných, podle něhož jim měla být uvedená částka vyplacena v 
hotovosti. Na č. l. 84 spisu se nachází příkaz k úhradě z téhož dne s podpisy 
obou obviněných, jehož prostřednictvím mělo dojít k převodu 3 mil. Kč z účtu 
společnost T. Nutno podotknout, že oba obvinění byli v kritické době jednateli 
společnosti T., za níž mohli oba jednat samostatně v plném rozsahu. Z obsahu 
spisu dále jednoznačně vyplývá, že společnost T. měla se společností  H + N, s. 
r. o. uzavřenu inominátní smlouvu podle obchodního zákoníku nazvanou smlouvou o 
sdružení finančních prostředků ze dne 29. 3. 1995. Předmětem této smlouvy bylo 
sdružení finančních prostředků za účelem financování výstavby čerpací stanice 
pohonných hmot v k. ú. M. N. V., na níž měla společnost T., jejímž jménem 
jednal I. V., poskytnout společnosti H + N, s. r. o. částku ve výši 4 mil. Kč s 
tím, že společnost T. se následně stane společníkem H + N, s. r. o. K této 
smlouvě byl podle obsahu spisového materiálu stranami smlouvy sjednán dodatek 
ze dne 1. 5. 1995, jímž  byla uvedená smlouva v plném rozsahu zrušena. Za 
společnost T. zde jednali oba bratři T. Téhož dne měla společnost T. jednající 
bratry T. a společnost H + N, s. r. o. uzavřít smlouvu o půjčce mezi uvedenými 
subjekty, kdy T. měla  společnosti H +N, s. r. o. poskytnout půjčku ve výši 4 
720 000,- Kč. Ve spise se dále nachází smlouva ze dne 5. 9. 1995 o postoupení 
pohledávky společnosti T. za společností H + N, s. r. o. z titulu smlouvy  o 
půjčce ze dne 1. 5. 1995 ve výši 4 720 000,- Kč, která tak byla postoupena 
společností T., jejímž jménem jednal J. T., jako postupitel, na L. T., jako 
postupníka, za částku 1 461 061,- Kč. Obvinění v dosavadním řízení v rámci své 
obhajoby mj. poukazovali na nejrůznější údajné pohledávky svých osob za 
společností T. ( viz č. l. 162 spisu  - údajná pohledávka 5 mil. Kč z titulu 
sankcí majících původ v opožděných platbách společnosti T. J. T. za dodávky 
nafty ), které ale prozatím nebyly dostatečně věrohodně prokázány ani 
vyvráceny. Z obsahu spisu rovněž vyplývá, že L. T. uzavřel jako fyzická osoba 
se společností H + N, s.  r. o. dne 1. 9. 1995 smlouvu o půjčce, kdy jmenované 
společnosti půjčil částku 3 mil. Kč.  Podle výpovědi J. T. z přípravného řízení 
měli obvinění použít jak částku 900 000,- Kč a tak částku 3 mil. Kč, původně se 
nacházející na účtu společnosti T., na výstavbu benzínového čerpadla ( č. l. 
162 spisu ). K tomu L. T., jenž v přípravném řízení odmítl vypovídat, u 
hlavního líčení na č. l. 478 spisu uvedl, že předmětné peníze použili na stavbu 
čerpací stanice a platili je za firmu T.         

V přípravném řízení bude proto třeba zejména objasnit, zda obvinění poskytli  
společnosti H + N, s. r. o. částku 900 000,- Kč pocházející z majetku 
společnosti T., jako jednatelé společnosti T., či zda tak učinili svým jménem 
jako fyzické osoby. Dále z jakého důvodu poskytl L. T. jmenované společnosti H 
+ N, s. r. o. půjčku 3 mil. Kč jako fyzická osoba, kdy přesně byla tato částka 
předána společnosti H + N, s. r. o.  a z jakých prostředků tato částka 
pocházela. Zda společnost T. skutečně společnosti  H + N, s. r. o. poskytla 
plnění na základě smlouvy o půjčce ze dne 1. 5. 1995, a pokud ne, jaký význam 
pak měla smlouva o postoupení pohledávky společnosti T. za společností  H + N, 
s. r. o. mezi společností T. a L. T. Jestli skutečně existovaly pohledávky 
obviněných za společností T., z jakých právních titulů a v jaké výši. V této 
souvislosti bude potřebné podrobit znaleckému zkoumání účetnictví společnosti 
T. a společnosti H + N, s. r. o., především pak provést analýzu účetních 
dokladů, pokud se zachovaly, ve vztahu k pohybu finančních prostředků mezi 
společností T. a společností  H + N, s. r. o., mezi společností T. a 
jednotlivými obviněnými a mezi obviněnými a společností H + N, s. r. o. K 
objasnění uvedených otázek bude vhodné použít i některé  materiály a z nich 
vyplývající poznatky obsažené v trestním spise Krajského soudu v Brně  sp. zn. 
43 T 6/2000 vedeného na I. V. Po doplnění důkazního materiálu v uvedených 
směrech bude na státním zástupci, aby posoudil, zda je třeba obviněné opětovně 
postavit před soud, tentokrát pro jednání spočívající zjednodušeně řečeno v 
nedovoleném odčerpání finančních prostředků z majetku společnosti T. a tím i 
jejím poškození a v eventuálním obohacení  obviněných, event. zda je třeba ve 
věci rozhodnout jinak.

K přikázání věci státnímu zástupci se Nejvyšší soud přiklonil z důvodu 
modifikace skutku pro nějž budou obvinění i nadále stíháni, dále z důvodu 
značného časového odstupu od data jednání obviněných, když ve věci nejsou 
objasněny některé základní skutkové okolnosti a v řízení před soudem by jejich 
objasnění bylo na újmu rychlosti řízení v situaci, kdy je nutné znalecky 
analyzovat účetnictví dvou obchodních společností a vyžádat rovněž i veškerou 
dotčenou ostatní dochovanou dokumentaci o činnosti uvedených společností i 
obviněných  a operativně i jinak s předkládanými dokumenty pracovat, např. 
zkoumáním jejich pravosti, apod. Při dalším postupu bude třeba mít na paměti, 
že Nejvyšším soudem bylo vysloveno, že zákon byl porušen v neprospěch 
obviněných, a proto nemůže podle § 273 tr. ř. v novém řízení dojít ke změně 
rozhodnutí v jejich neprospěch. Podle § 270 odst. 4 tr. ř. je státní zástupce 
vázán právním názorem, který ve věci vyslovil Nejvyšší soud, a je povinen 
provést nařízené procesní úkony.     

P o u č e n í :    Proti tomuto rozhodnutí není opravný prostředek přípustný. 

V  Brně dne 15. června 2004     

Předseda senátu: 

JUDr. František Hrabec   

	

	
