Soud: Nejvyšší soud

Spisová značka: 4 Tz 77/2007

Datum rozhodnutí: 06.11.2007

Typ rozhodnutí: ROZSUDEK




4 Tz 77/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 6. listopadu 
2007 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  M.  B., proti usnesení 
Krajského soudu v Hradci Králové ze dne 29. 11. 1995, sp. zn. 7 To 447/1995, a 
podle § 268 odst. 2, § 269 odst. 2, § 270 odst. 1  tr. řádu rozhodl   t a k t o 
:

Usnesením Krajského soudu v  Hradci Králové ze dne 29. 11. 1995, sp. zn.  7 To 
447/1995,   b y l    p o r u š e n    z á k o n   v ustanoveních § 254 odst. 1 
tr. řádu v tehdy platném znění, § 256 tr. řádu, a v řízení předcházejícím v 
ustanoveních § 2 odst. 5, 6 tr. řádu  v neprospěch obviněného M. B.

Napadené usnesení   s e    z r u š u j e .

Zrušuje se také rozsudek Okresního soudu v Trutnově ze dne 14. 6. 1995, 
sp.          zn. 1 T 87/1995.

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu v Trutnově  s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Trutnově ze dne 14. 6. 1995, č.j. 1 T 87/95-24, byl 
obviněný M. B. uznán vinným trestným činem  nenastoupení služby v ozbrojených 
silách podle § 269 odst. 1 tr. zákona za skutek spočívající v tom, že dne 22. 
4. 1994 v Ú., okr. T., na Městském úřadě, ač s ním bylo opakovaně jednáno, jako 
odvedenec odmítl převzít povolávací rozkaz vydaný Okresní vojenskou správou T., 
dle kterého se měl do 3. ledna 1995 do 12.00 hod. dostavit k nastoupení 
základní služby k vojenskému útvaru  v U. H., a do dnešního dne se tam 
nedostavil.

Za to mu byl v sazbě § 269 odst. 1 tr. zákona uložen trest odnětí svobody v 
trvání jednoho roku. Podle § 58 odst. 1 písm. a) a § 59 odst. 1 tr. zákona byl 
výkon tohoto trestu podmíněně odložen na zkušební dobu v trvání jednoho roku.

Proti tomuto rozsudku podal obviněný M. B. v zákonné osmidenní lhůtě odvolání, 
které projednal ve veřejném zasedání konaném dne 29. 11. 1995 Krajský soud v 
Hradci Králové, a  usnesením sp. zn. 7 To 447/95, je podle § 256 tr. řádu 
zamítl jako nedůvodné.

Proti posledně citovanému usnesení Krajského soudu v Hradci Králové  podal 
ministr spravedlnosti podle § 266 odst. 1 tr. řádu stížnost pro porušení zákona.

Podle názoru stěžovatele byl napadeným usnesením porušen zákon v neprospěch 
obviněného M. B. v ustanoveních § 254 odst. 1 tr. řádu,  v tehdy platném 
znění,  a § 256 tr. řádu, jakož v řízení  předcházejícím  rovněž v ustanoveních 
§ 2 odst. 6 tr. řádu   a  § 269 odst. 1 tr. zákona.

V rámci řízení před soudem prvního a druhého stupně byly sice provedeny téměř 
všechny dostupné důkazy nutné ke zjištění skutkového stavu, přičemž dokazování 
bylo doplněno odvolacím soudem, který se tak vypořádal s námitkou obviněného, 
že mu povolávací rozkaz nebyl doručen v souladu s ustanovením § 52 odst. 2 
tehdy platného zákona č. 92/1949 Sb. (branný zákon). Nelze se však ztotožnit se 
způsobem hodnocení důkazů soudy obou stupňů, a to především při řešení 
předběžné otázky, zda vůbec došlo k řádnému doručení povolávacího rozkazu  
obviněnému.

Ministr spravedlnosti ve své stížnosti pro porušení zákona  zrekapituloval 
průběh a výsledky dokazování. Vyslovil názor, že byť z provedených důkazů 
plyne, že obviněný byl v souladu se Směrnicí pro předurčování branců, výběr, 
určování a povolávání odvedenců do útvarů a funkcí, vydanou Ministerstvem 
obrany České republiky pod č.j. 1180-OMS-1993 (dále jen Směrnice) seznámen s 
obsahem povolávacího rozkazu, který odmítl převzít s vědomím možných následků 
takového jednání, ani jedním ze soudů však nebylo zkoumáno, zda předmětný 
povolávací rozkaz bylo možno považovat tímto aktem za řádně doručený, resp. zda 
nastal účinek takovéhoto doručení. Poukázal na to, že trestní odpovědnost 
obviněného podle ustanovení § 269 odst. 1 tr. zákona totiž nezakládalo samo 
odmítnutí převzetí povolávacího rozkazu, nýbrž teprve nenastoupení vojenské 
základní služby do 24 hodin po uplynutí lhůty stanovené v povolávacím rozkaze, 
který byl povolanci doručen, resp. ohledně něhož  účinek doručení nastal.

Obviněný byl sice seznámen s obsahem povolávacího rozkazu, avšak  z provedených 
důkazů nevyplynulo, že by byl obviněný při doručování upozorněn, byť jen 
poučením např. na obálce, na skutečnost, že dnem bezdůvodného odmítnutí 
převzetí povolávacího rozkazu je povolávací rozkaz doručen, resp. nastává 
právní účinek, jako by doručen byl (§ 24 odst. 3 tehdy platného správního 
řádu). Při doručování povolávacího rozkazu nebylo postupováno v souladu s tehdy 
platnou zákonnou úpravou, povolávací rozkaz proto nebylo možno považovat za 
řádně doručený, a v důsledku toho nelze dospět ani k závěru, že nerespektováním 
takového povolávacího rozkazu naplnil obviněný zákonné znaky skutkové podstaty 
trestného činu nenastoupení služby v ozbrojených silách podle § 269 odst. 1 tr. 
zákona, neboť pouze neuposlechnutí řádně doručeného povolávacího rozkazu mohlo 
zakládat trestní odpovědnost obviněného.

Stěžovatel poukázal na závady týkající se konání úkonu „seznámení s výsledky 
vyšetřování“. Upozornění na možnost prostudování spisů bylo totiž údajně 
policejním orgánem ve smyslu ustanovení § 166 odst. 1 all. 2 tr. řádu nejméně 
tři dny před samotným prostudováním spisu, které se konalo dne 1. 2. 1995. V 
přezkoumávaném spise se však takovéto upozornění nenachází. Pouhým zápisem na 
č. l. 13 spisu (předtisk protokolu o seznámení s výsledky vyšetřování) 
„vyrozuměn písemně dne 24. 1. 1995“ bez dalšího, tedy  i bez např. doručenky, 
záznamu o obeslání, úředního záznamu či upozornění na seznámení v protokole, 
nelze takovýto nedostatek, tedy neprokázání upozornění na možnost prostudovat 
spis, zhojit. Třídenní lhůtu lze sice podle ustanovení § 166 odst. 1 all. 3 tr. 
řádu se souhlasem obviněného zkrátit, avšak na č. l. spisu ani nikde jinde ve 
spise není souhlas obviněného se zkrácením lhůty zaznamenán.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky  podle  § 268 odst. 2 tr. řádu vyslovil, že 
napadeným usnesením a v řízení, jež mu předcházelo,  byl porušen zákon v 
namítaném rozsahu v neprospěch obviněného M. B., aby podle ustanovení § 269 
odst. 2 tr. řádu napadené rozhodnutí zrušil, jakož i rozsudek Okresního soudu v 
Trutnově ze dne 14. 6. 1995, sp. zn. 1 T 87/95, a i veškerá další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Dále navrhl, aby Nejvyšší soud postupoval podle 
ustanovení § 270 odst. 1, případně podle § 271 odst. 1   tr. řádu.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 254 odst. 1 tr. řádu, v tehdy platném znění, nezamítne-li odvolací soud 
odvolání podle § 253 tr. řádu, přezkoumá zákonnost a odůvodněnost všech výroků 
rozsudku, proti nimž může odvolatel podat odvolání i správnost postupu řízení, 
které předcházelo rozsudku, přihlížeje přitom i k vadám, které nebyly odvoláním 
vytýkány.

Podle § 256 tr. řádu odvolací soud odvolání zamítne, shledá-li, že není důvodné.

Podle § 2 odst. 5 tr. řádu orgány činné v trestním řízení  postupují  v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

	

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Z obsahu trestního spisu vyplývá, že otázka doručení povolávacího rozkazu 
obviněnému B. byla soudy obou stupňů nesprávně posouzena, přičemž právní 
posouzení nemělo ani základ v náležitě provedeném dokazování v rámci zjištění 
skutkového stavu. Vady v postupu nalézacího soudu při zjišťování skutkového 
stavu a při právním posouzení neodstranil v dostatečné míře ani soud druhého 
stupně, který sice na podkladě řádného opravného prostředku doplnil dokazování, 
nicméně v nedostatečném rozsahu a s nesprávnými právními závěry.

Z obsahu spisu vyplývá, že sám obviněný v průběhu řízení (viz protokol o 
výslechu obviněného na OOP V Ú. ze dne 24. 1. 1995) vypověděl, že povolávací 
rozkaz viděl, byl mu dán do ruky a mohl si přečíst jeho obsah, leč odmítl tento 
rozkaz převzít, a toto odepření potvrdil svým podpisem. Protože doručení je 
institutem, který slouží k informovanosti účastníka řízení a dalších osob 
zúčastněných na řízení o důležitých úkonech v řízení, je nutno mít za to, že 
smyslu doručení v daném případě dosaženo bylo a že povolávací rozkaz de facto 
obviněnému doručen byl. Námitky obviněného obsažené v jeho odvolání a námitky 
ministra spravedlnosti v nynější stížnosti pro porušení zákona směřují proti 
správnosti posouzení takto provedeného doručení i de iure.

Výše uvedený způsob seznámení obviněného s povolávacím rozkazem dne 7. 12. 1994 
potvrdil při svém výslechu dne 24. 1. 1995 pouze  obviněný. V průběhu celého 
řízení však nebyl jako svědek vyslechnut náčelník Okresní vojenské správy v T.  
pplk. Mgr. L. K., který osobně povolávací rozkaz obviněnému doručoval. Ve spise 
je založeno pouze jím podepsané trestní oznámení ze dne 8. 12. 1994, které o 
události dne 7. 12. 1994 uvádí pouze, že „7. 12. 1994 odmítl převzít povolávací 
rozkaz“, aniž by bližší okolnosti byly jakkoli specifikovány.

Z protokolu o hlavním líčení před soudem prvního stupně ze dne 31. 5. 1995 
vyplývá, že toto hlavní líčení bylo odročeno za účelem předvolání svědka pplk. 
Mgr. L. K., náčelníka Vojenské správy T. na den 14. 6. 1995, avšak z protokolu 
o hlavním líčení ze dne 14. 6. 1995 je patrno, že byl proveden pouze výslech 
svědka Mgr. P. D., který ovšem doručení povolávacího rozkazu obviněnému dne 7. 
12. 1994  přítomen nebyl a přímé svědectví o okolnostech doručení poskytnout 
nemohlo. Svědek K. vyslechnut nebyl, ačkoli právě kvůli jeho svědectví bylo 
hlavní líčení na den 14. 6. 1995 odročováno. Přesto rozsudek soudu prvního 
stupně ze dne 14. 6. 1995 obsahuje ve druhém odstavci odůvodnění tvrzení soudu 
o tom, že „uvedený skutkový děj potvrdily výpovědi svědků D. a K. a listinné 
důkazy ...“.

Zmíněnou zjevnou vadu z  postupu soudu prvního stupně neodstranil ani soud 
odvolací, když naopak konstatoval, že napadený rozsudek vzešel z řízení, v němž 
bylo postupováno podle trestního řádu, a v němž nedošlo k žádným podstatným 
vadám, zejména pokud by mohly mít vliv na objasnění věci nebo na možnost práva 
obhajoby. S tímto závěrem soudu druhého stupně se s ohledem na výše uvedené 
Nejvyšší soud nemůže ztotožnit, neboť skutečnost, že v protokolu o hlavním 
líčení chybí jakákoli zmínka o svědecké výpovědi svědka K., zatímco naopak 
odůvodnění rozsudku se mimo jiné na tuto svědeckou výpověď odkazuje, jistě 
nelze považovat za vadu nepodstatnou, která by neměla vliv na objasnění věci. 
To tím spíše, že taková svědecká výpověď jako jediná (kromě prohlášení 
obviněného samotného) mohla osvědčit skutečnost, že seznámením obviněného s 
obsahem povolávacího rozkazu bylo účelu doručení dosaženo, a že tedy, byť s 
formálními chybami, byl povolávací rozkaz obviněnému skutečně doručen. 

Odvolací soud se  nevypořádal ani s námitkou obviněného obsaženou v jeho řádném 
opravném prostředku, totiž, že povolávací rozkaz nelze mít za řádně doručený z 
hlediska požadavků branného zákona, a že tedy nebyl naplněn znak skutkové 
podstaty trestného činu podle § 269 tr. zákona. Obviněný ve svém odvolání 
poukazoval jednak na znění § 52 odst. 2 branného zákona, podle kterého se 
povolávací rozkazy doručují poštou nebo prostřednictvím orgánů obcí pověřených 
výkonem státní správy, jednak na skutečnost, že v jeho případě se obviněnému 
snažil povolávací rozkaz předat osobně pracovník vojenské správy (přičemž sama 
tato skutečnost nebyla v rámci skutkových zjištění zpochybněna). Odvolací soud 
na základě této námitky doplnil dokazování o konstatování Směrnice pro 
předurčování branců, výběr, určování a povolávání odvedenců do útvarů a funkcí 
vydané Ministerstvem obrany pod č. j. 1180-OMS-1993, kde si odvolací soud 
povšimnul zejména ustanovení čl. 48, kde je uveden postup v případě, že 
odvedenec povolávací rozkaz z různých důvodů nepřevzal, nebo jej odmítl převzít 
v úmyslu vyhnout se  plnění služebních povinností anebo nenastoupil službu v 
ozbrojených silách v termínu stanoveném v povolávacím rozkaze.

Naproti tomu ani v odůvodnění  usnesení o zamítnutí odvolání se soud druhého 
stupně nezabýval obsahem čl. 44 téže směrnice, který upravuje způsob doručování 
povolávacích rozkazů (tedy onu relevantní námitku odvolatele) odlišně od 
branného zákona, a to tak, že „povolávací rozkazy k nástupu základní (náhradní) 
služby se odvedencům doručují poštou jako doporučená zásilka nebo 
prostřednictvím příslušného obecního úřadu pověřeného výkonem státní správy, 
popřípadě pracovníkem okresní vojenské správy, a to vždy proti podpisu.“

Je tedy zjevné, že pokud jde o odvolací námitku obviněného týkající se způsobu 
doručení (resp. doručení osobou, která není zákonem k doručení pověřena), tuto  
odvolací soud  pominul a zabýval se otázkou jinou. Tento soud  rovněž neřešil 
otázku, zda  výše uvedenou Směrnici vydanou ministerstvem obrany lze či nelze 
považovat za obecně závazný právní předpis, kterým by byl obviněný povinen se 
řídit, resp. zda měl a mohl obsah této směrnice znát a respektovat natolik, aby 
věděl, že i odepření převzetí povolávacího rozkazu pracovníkovi vojenské správy 
má stejné právní účinky, jako kdyby odepřel převzít doručení povolávacího 
rozkazu té osobě, která je branným zákonem k doručování povolávacích rozkazů 
určena, tedy zda je tato směrnice charakteru „lex specialis“ k brannému zákonu, 
zda má před ním přednost apod.

Je nutno přisvědčit závěru, že byť z provedených důkazů plyne, že obviněný byl 
v souladu se Směrnicí seznámen s obsahem povolávacího rozkazu, který odmítl 
převzít s vědomím možných následků takového jednání, ani jedním ze soudů nebylo 
zkoumáno, zda předmětný povolávací rozkaz bylo možno považovat tímto způsobem 
za řádně doručený, resp. zda nastal účinek takového doručení. Za podstatný 
považuje Nejvyšší soud závěr, že trestní odpovědnost obviněného podle 
ustanovení § 269 odst. 1 tr. zákona  nezakládalo samo odmítnutí převzetí 
povolávacího rozkazu, nýbrž teprve nenastoupení vojenské základní služby do 24 
hodin po uplynutí lhůty stanovené v povolávacím rozkaze, který byl odvedenci 
doručen, resp. ohledně něhož by účinek doručení nastal.

S ohledem na to, že samotný branný zákon sám nestanoví bližší než výše uvedené 
podrobnosti doručování povolávacích rozkazů, bylo při právním posouzení otázky 
doručení (resp. právních účinků odmítnutí převzetí) nutno vycházet z právní 
úpravy dle tehdy platného správního řádu, tedy v konkrétním případě z 
ustanovení § 24 odst. 2 , odst. 3  zák. č. 71/1967 Sb., správního řádu v tehdy 
platném znění.

Soudy obou stupňů dospěly k závěru, že v daném případě nastala fikce doručení 
uvedená v § 24 odst. 3, část  věty před středníkem, tedy že „odepřel-li adresát 
bezdůvodně písemnost přijmout, je doručena dnem, kdy její přijetí bylo 
odepřeno“. Nezabývaly se již však posouzením otázky, zda nastala i skutečnost 
obsažené v tomtéž ustanovení v části věty za středníkem, tedy že „na to musí 
doručovatel adresáta upozornit“.

Soudy obou stupňů se jednak  otázkou poučení adresáta o fikci doručení  
nezabývaly (ve spise není žádný doklad, který by takové poučení osvědčoval), 
jednak  neřešily otázku, zda pracovník vojenské správy by s ohledem na výše 
uvedené ustanovení branného zákona  o osobách určených k doručování 
povolávacích rozkazů, mohl být považován za onoho „doručovatele“, na kterého by 
bylo možno ustanovení § 24 odst. 3 správního řádu vztáhnout.

Protože ani správní řád samotný nestanoví bližší podrobnosti poučení zmíněného 
v části věty za středníkem z ust. § 24 odst. 3 spr. řádu, měly soudy obou 
stupňů vědět a vzít v potaz, že v takovém případě je nutno vycházet z 
poštovního řádu, dle kterého jde o písemné poučení, které doručovatel předá 
adresátu odpírajícímu převzít písemnost. Nic takového se však v daném případě 
nestalo, resp. nic takového nebylo v průběhu dokazování   zjišťováno.

Nejvyšší soud vzhledem k výše uvedeným skutečnostem konstatuje, že řízení v 
předmětné trestní věci bylo zatíženo u soudů obou stupňů podstatnými vadami, a 
to jak v oblasti zjištění skutkových okolností, o kterých by nebyly vážné 
pochyby, tak v nesprávném právním posouzení tzv. fikce doručení povolávacího 
rozkazu obviněnému B.

Nejvyšší soud tedy podle § 268 odst. 2 tr. řádu vyslovil, že pravomocným 
usnesením Krajského soudu v Hradci Králové ze dne 29. 11. 1995, č.j. 7 To 
447/1995-34, byl porušen zákon  v ustanoveních § 254 odst. 1 tr. řádu v tehdy 
platném znění, § 256 tr. řádu, a v řízení předcházejícím v ustanoveních § 2 
odst. 5, odst. 6 tr. řádu v neprospěch obviněného M. B.

Podle § 269 odst. 2 tr. řádu napadené usnesení  zrušil. Rovněž zrušil i 
rozsudek Okresního soudu v Trutnově ze dne 14. 6. 1995, sp. zn. 1 T 87/1995. 
Zrušena byla též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Věc byla podle § 270 odst. 1 tr. ř. přikázána Okresnímu soudu v Trutnově, aby 
ji v potřebném rozsahu znovu projednal a rozhodl.

Úkolem Okresního soudu v Trutnově bude nově ve věci rozhodnout po doplnění 
dokazování a po novém právním posouzení naplnění znaků skutkové podstaty 
předmětného trestného činu, přičemž podle § 270 odst. 4 tr. řádu bude Okresní 
soud v Trutnově vázán právním názorem, který ve věci vyslovil Nejvyšší soud a 
je povinen provést procesní úkony, které Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 6. listopadu 2007

Předsedkyně senátu:

JUDr. Danuše  N o v o t n á   
