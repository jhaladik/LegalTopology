Soud: Nejvyšší soud

Spisová značka: 4 Tz 99/2004

Datum rozhodnutí: 10.06.2004

Typ rozhodnutí: Rozsudek




4 Tz 99/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  10. 
června 2004 v senátě složeném z předsedy JUDr. J. P. a soudců JUDr. P. Š. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného M. T., proti pravomocnému trestnímu 
příkazu Obvodního soudu pro Prahu 1 ze dne 20. 3. 2003, sp. zn. 7 T 17/2002 a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným trestním příkazem Obvodního soudu pro Prahu 1 ze dne 20. 3. 2003,   
sp. zn. 7 T 17/2002,  b y l   p o r u š e n   z á k o n  v ustanoveních § 36, § 
45a odst. 1 tr. zák. a § 314e odst. 4 písm. d) tr. ř., ve znění účinném do 31. 
12. 2003 a v řízení předcházejícím v ustanovení § 2 odst. 5, odst. 6 tr. ř. v 
neprospěch obviněného M. T.

Napadený trestní příkaz   s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz navazující, 
pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 6 ze dne 22. 3. 2002, sp. zn. 1 T 50/2002, 
byl obviněný M. T. uznán vinným trestným činem krádeže podle § 247 odst. 1 
písm. e) tr. zák., kterého se dopustil jednáním ze dne 20. 3. 2002, za což mu 
byl uložen podle § 45a odst. 1 tr. zák. trest obecně prospěšných prací ve 
výměře 300 hodin. Rozsudek nabyl právní moci dne 22. 3. 2002.

Trestním příkazem Obvodního soudu pro Prahu 1 ze dne 20. 3. 2003, sp. zn. 7 T 
17/2002, byl obviněný M. T. uznán vinným trestným činem krádeže podle  § 247 
odst. 1 písm. e) tr. zák., kterého se dopustil jednáním ze dne 15. 1. 2002, za 
což mu byl uložen podle § 45 odst. 1, odst. 2 a § 45a odst. 1 tr. zák. s 
přihlédnutím k § 314e odst. 2 písm. b) tr. ř. trest obecně prospěšných prací ve 
výměře 400 hodin. Trestní příkaz byl obviněnému M. T. doručen dne 21. 8. 2003 a 
právní moci nabyl dne 30. 8. 2003. 

Proti trestnímu příkazu Obvodního soudu pro Prahu 1 ze dne 20. 3. 2003, sp. zn. 
7 T 17/2002, podal ministr spravedlnosti České republiky stížnost pro porušení 
zákona ve prospěch obviněného M. T. Vytkl v ní, že zákon byl porušen v 
ustanoveních           § 35 odst. 2, § 36, § 45a odst. 1 tr. zák. a v 
ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Obvodní soud pro Prahu 1 se neřídil ustanoveními § 36 tr. zák. a § 45a odst. 1 
tr. zák., neboť napadeným trestním příkazem byla překročena hranice 400 hodin 
stanovená jako maximální výměra pro trest obecně prospěšných prací, a to 
vzhledem k dříve uloženému trestu obecně prospěšných prací rozsudkem Obvodního 
soudu pro Prahu 6 ze dne 22. 3. 2002, sp. zn.  1 T 50/2002. Ministr 
spravedlnosti dále namítá, že napadeným trestním příkazem měl být správně 
uložen souhrnný trest podle § 35 odst. 2 tr. zák. ve vztahu k rozsudku 
Obvodního soudu pro Prahu 6 ze dne 22. 3. 2002, sp. zn. 1 T 50/2002, neboť 
skutek souzený napadeným trestním příkazem se stal dříve, než byl odsuzující 
rozsudek Obvodního soudu pro Prahu 6 vydán.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Obvodního soudu pro Prahu 1 ze dne 20. 3. 2003, sp. zn. 7 T 17/2002, byl 
porušen zákon v neprospěch obviněného M. T. ve vytýkaném směru, aby podle § 269 
odst. 2 tr. ř. zrušil napadený trestní příkaz  a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
trestním příkazem Obvodního soudu pro Prahu 1 ze dne 20. 3. 2003, sp. zn. 7 T 
17/2002, měl být uložen souhrnný trest ve vztahu k rozsudku Obvodního soudu pro 
Prahu 6 ze dne 22. 3. 2002, sp. zn. 1 T 50/2002.

Obviněný M. T. byl rozsudkem Obvodního soudu pro Prahu 6 ze dne 22. 3. 2002, 
sp. zn. 1 T 50/2002, uznán vinným trestným činem krádeže podle § 247 odst. 1 
písm. e) tr. zák., kterého se dopustil jednáním ze dne 20. 3. 2002, trestním 
příkazem Obvodního soudu pro Prahu 1 ze dne 20. 3. 2003, sp. zn. 7 T 17/2002, 
doručeným obviněnému M. T. dne 21. 8. 2003, byl uznán vinným trestným činem 
krádeže podle § 247 odst. 1 písm. e) tr. zák., kterého se dopustil jednáním ze 
dne 15. 1. 2002. Z uvedeného je zřejmé, že posléze uvedený trestný čin byl 
obviněným M. T. spáchán dříve, než byl vyhlášen odsuzující rozsudek Obvodního 
soudu pro Prahu 6, a proto jsou oba trestné činy ve vztahu souběhu.

Za této situace je třeba přisvědčit námitce uvedené ve stížnosti pro porušení 
zákona, že trestním příkazem Obvodního soudu pro Prahu 1 ze dne 20. 3. 2003, 
sp. zn. 7 T 17/2002, měl být obviněnému M. T. správně uložen souhrnný trest za 
oba uvedené trestné činy při současném zrušení výroku o trestu z rozsudku 
Obvodního soudu pro Prahu 6 ze dne 22. 3. 2002, sp. zn. 1 T 50/2002, podle 
zásad uvedených v ustanovení § 35 odst. 2 tr. zák.

S ohledem na skutečnost, že původní trest byl obviněnému M. T. uložen 
rozsudkem, Obvodní soud pro Prahu 1 měl ve věci rozhodoval také rozsudkem, 
vydání trestního příkazu bylo s ohledem na ustanovení § 314e odst. 4 písm. d) 
tr. ř., ve znění účinném do 31. 12. 2004, vyloučeno.

Dále je třeba uvést, že podle § 36 tr. zák. platí, že pokud soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán,  a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

V případě projednávané trestní věci byl obviněný M. T. nejprve odsouzen 
rozsudkem Obvodního soudu pro Prahu 6 ze dne 22. 3. 2002, sp. zn. 1 T 50/2002, 
k trestu obecně prospěšných prací ve výměře 300 hodin a poté byl odsouzen 
trestním příkazem Obvodního soudu pro Prahu 1 ze dne 20. 3. 2003, sp. zn. 7 T 
17/2002, k dalšímu trestu obecně prospěšných prací, tentokrát ve výměře 400 
hodin.

Jak vyplývá z podnětu ze sdělení Probační a mediační služby, střediska Praha 6, 
ze dne 6. 2. 2004, v době rozhodnutí Obvodního soudu pro Prahu 1 o uložení 
dalšího trestu obecně prospěšných prací nezahájil obviněný M. T. výkon trestu 
obecně prospěšných prací, který mu byl uložen rozsudkem Obvodního soudu pro 
Prahu 6 ze dne 22. 3. 2002, sp. zn. 1 T 50/2002.

Za této situace je zřejmé, že trest obecně prospěšných prací uložený obviněnému 
M. T. trestním příkazem Obvodního soudu pro Prahu 1 ze dne 20. 3. 2003, sp. zn. 
7 T 17/2002, ve výměře 400 hodin spolu s dosud nevykonanou částí dříve 
uloženého trestu obecně prospěšných prací, která činila 300 hodin, přesahoval 
právě o 300 hodin nejvyšší výměru dovolenou trestním zákonem pro trest obecně 
prospěšných prací, která je stanovena na 400 hodin.

Z uvedeného vyplývá, že Obvodní soud pro Prahu 1 trestním příkazem ze dne 20. 
3. 2003, sp. zn. 7 T 17/2002, porušil zákon též v ustanovení § 36 tr. zák. a § 
45a odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému M. T.

Z obsahu trestního spisu vedeného u Obvodní soud pro Prahu 1 pod sp. zn. 7 T 
17/2002 konečně vyplývá, že Obvodní soud pro Prahu 1 v této trestní věci 
neshromáždil všechny podklady potřebné pro rozhodnutí ve věci týkající se 
předchozí trestné činnosti obviněného a nezjistil údaje o tom, zda obviněný 
vykonal dříve uložený trest obecně prospěšných prací. Na základě výslechu 
obviněného M. T. provedeného dne 17. 1. 2002 bylo Obvodnímu soudu pro Prahu 1 
bylo známo, že obviněný je stíhán pro další majetkovou trestnou činnost. 
Obvodní soud pro Prahu 1 si však před vydáním napadeného trestního příkazu ani 
kdykoli později před jeho doručením obviněnému nevyžádal aktuální opis z 
rejstříku trestů obviněného a spokojil se pouze z opisem z rejstříku trestů ze 
dne 2. 12. 2002 (č. l. 45 trestního spisu), kde bylo jako poslední vyznačeno 
odsouzení obviněného rozhodnutím Obvodního soudu pro Prahu 1 ze dne 15. 10. 
1999, sp. zn. 1 T 223/99. V důsledku této skutečnosti Obvodní soud pro Prahu 1 
nezjistil předchozí odsouzení obviněného M. T. rozsudkem Obvodního soudu pro 
Prahu 6 ze dne 22. 3. 2002, sp. zn. 1 T 50/2002, které bylo do rejstříku trestů 
vyznačeno až podle trestního listu vyhotoveného na základě referátu pro výkon 
předmětného rozsudku ze dne 12. 12. 2002. Obvodní soud pro Prahu 4 tak 
nezjistil skutkový stav věci v rozsahu, který byl nezbytný pro jeho rozhodnutí, 
důkazy chybně zhodnotil, v důsledku čehož byl napadeným trestním příkazem 
porušen zákon i v ustanovení § 2 odst. 5, odst. 6 tr. ř. v neprospěch 
obviněného M. T.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného trestního příkazu. Podle § 266 odst. 2 tr. ř. však 
lze proti výroku o trestu podat stížnost pro porušení zákona jen tehdy, 
jestliže trest je ve zřejmém nepoměru k stupni nebezpečnosti činu pro 
společnost nebo k poměrům pachatele nebo jestliže uložený druh trestu je v 
zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 300 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Obvodního soudu pro Prahu 1 ze dne 20. 3. 2003, sp. zn. 7 T 
17/2002,  byl porušen zákon v ustanoveních § 36, § 45a odst. 1 tr. zák. a § 
314e odst. 4 písm. d) tr. ř., ve znění účinném do 31. 12. 2004 a v řízení 
předcházejícím v ustanovení § 2 odst. 5, odst. 6 tr. ř. v neprospěch obviněného 
M. T., podle § 269 odst. 2 tr. ř. napadený trestní příkaz zrušil v celém 
rozsahu, neboť výrok o vině v trestním příkazu nemůže sám o sobě zůstat 
pravomocný se zřetelem na důsledky případně podaného odporu proti výroku o 
trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud dále zrušil        i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 1, aby věc 
v potřebném rozsahu znovu projednal a rozhodl, tedy aby postupoval podle § 35 
odst. 2  tr. zák. a § 314e odst. 4 písm. c) tr. ř. a uložil obviněnému 
rozsudkem souhrnný trest ve vztahu k rozsudku Obvodního soudu pro Prahu 6 ze 
dne 22. 3. 2002, sp. zn. 1 T 50/2002 a při rozhodování o trestu obviněného aby 
respektoval další zákonná ustanovení, včetně ustanovení § 45a odst. 1 tr. zák. 
upravující maximální výši trestní trestu obecně prospěšných prací. Nejvyšší 
soud v této souvislosti zdůrazňuje, že v novém řízení nemůže dojít ke změně 
rozhodnutí v neprospěch obviněného M. T., a tedy ani k uložení přísnějšího 
trestu, neboť Nejvyšší soud vyslovil, že zákon byl porušen v neprospěch 
obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 10. června 2004

Předseda senátu:

JUDr. J. P.
