Soud: Nejvyšší soud

Spisová značka: 4 Tz 34/2024

Datum rozhodnutí: 31.07.2024

Typ rozhodnutí: ROZSUDEK


Heslo: Ochranné léčení

Dotčené předpisy: § 99 tr. zákoníku

Kategorie rozhodnutí: C




4 Tz 34/2024 




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 31. 7. 2024 v senátu 
složeném z předsedkyně senátu JUDr. Marty Ondrušové a soudců JUDr. Františka 
Hrabce a JUDr. Jiřího Pácala stížnost pro porušení zákona, kterou podal ministr 
spravedlnosti ve prospěch obviněného D. B., proti pravomocnému usnesení 
Okresního soudu v Mostě ze dne 11. 11. 2020, č. j. 5 Nt 27001/2020-26, a 
rozhodl takto:


I.	Podle § 268 odst. 2 tr. ř. se vyslovuje, že usnesením Okresního soudu 
v Mostě ze dne 11. 11. 2020, č. j. 5 Nt 27001/2020-26, byl porušen zákon v 
ustanoveních § 2 odst. 5, 6 tr. ř., § 96 odst. 1 tr. zákoníku, § 99 odst. 2 
písm. a) tr. zákoníku a čl. 8 odst. 2 Listiny základních práv a svobod, a to v 
neprospěch obviněného D. B.

II.	Podle § 269 odst. 2 tr. ř. se zrušuje usnesení Okresního soudu v 
Mostě ze dne 11. 11. 2020, č. j. 5 Nt 27001/2020-26. Zrušují se též všechna 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu.


Odůvodnění:

1.	Dne 15. 5. 2024 byla doručena Nejvyššímu soudu stížnost pro porušení 
zákona, č. j. MSP-785/2022-ODKA-SPZ/15, kterou podal ministr spravedlnosti 
(dále také jako „ministr“) podle § 266 odst. 1, 2 tr. ř. ve prospěch obviněného 
D. B. (dále jen „obviněný“). Stížností ministr napadá pravomocné usnesení 
Okresního soudu v Mostě (dále jen „soud“, příp. „okresní soud“) ze dne 11. 11. 
2020, č. j. 5 Nt 27001/2020-26 (dále jen „usnesení“, příp. „napadené 
usnesení“), které nabylo právní moci téhož dne.

2.	Ministr v podané stížnosti předně zrekapituloval stěžejní 
skutečnosti. Uvedl, že usnesením státní zástupkyně Okresního státního 
zastupitelství v Mostě ze dne 19. 8. 2020, č. j. 2 ZT 106/2020-28 (dále jen 
„usnesení OSZ Most“) bylo podle § 172 odst. 1 písm. e) tr. ř. zastaveno trestní 
stíhání obviněného pro zločin násilí proti úřední osobě podle § 325 odst. 1 
písm. a), odst. 2 písm. b) tr. zákoníku a pro přečin výtržnictví podle § 358 
odst. 1 tr. zákoníku, kterých se měl dopustit tím, že dne 25. 3. 2020 přibližně 
ve 20:30 hodin v XY, ulice XY, poblíž čísla popisného XY, okres XY, na točně 
tramvaje MHD, při provádění služebního zákroku službu konajícím uniformovaným 
policistou praporčíkem R. K., vystupujícím pod služebním číslem XY, 
provádějícím zde zákrok podle § 2 a § 10 zákona č. 273/2008 Sb., o Policii 
České republiky, kdy při tomto obviněný při umisťování do sanitního vozu z 
důvodu převozu obviněného k ošetření do nemocnice v XY fyzicky napadl 
poškozeného praporčíka K., a to tak, že jej úmyslně kopl do zápěstí pravé ruky, 
čímž mu způsobil objektivně prokázané poranění spočívající v podvrtnutí pravého 
zápěstí, s odpovídající dobou léčení a omezením v obvyklém způsobu života po 
dobu delší než týden a kratší než 6 týdnů a pracovní neschopnost trvající od 
27. 3. 2020 do 17. 4. 2020, neboť obviněný nebyl v době činu pro nepříčetnost 
trestně odpovědný. Toto usnesení OSZ Most nabylo právní moci dne 1. 9. 2020.

3.	Napadeným usnesením okresního soudu ze dne 11. 11. 2020, č. j. 5 Nt 
27001/2020-26, pak bylo rozhodnuto o tom, že se podle § 99 odst. 2 písm. a) tr. 
zákoníku obviněnému ukládá ochranné léčení protialkoholní v ústavní formě. Toto 
usnesení nabylo právní moci téhož dne.

4.	Ministr v podané stížnosti připomněl znění relevantní právní úpravy, 
a to čl. 8 odst. 2 a čl. 11 odst. 1 Listiny základních práv a svobod (dále také 
jen „Listina“), § 2 odst. 5, 6 tr. ř., jakož i § 96 odst. 1, 2 tr. zákoníku a § 
99 odst. 1, 2, 4 a 6 tr. zákoníku.

5.	Následně ministr konstatuje, že napadeným usnesením bylo obviněnému 
uloženo ochranné léčení protialkoholní v ústavní formě, aniž byly splněny 
zákonné předpoklady stanovené v § 99 odst. 2 písm. a) tr. zákoníku, respektive 
v § 99 odst. 1 tr. zákoníku, pro jeho uložení. Akcentuje, že soud před vydáním 
napadeného usnesení v rozporu s § 99 odst. 4 tr. zákoníku nezohlednil léčebné 
možnosti zdravotnického zařízení, v němž mělo být ochranné léčení obviněného 
vykonáno, a taktéž nevzal v potaz individuální případ obviněného coby cizince 
bez znalosti českého jazyka. Napadeným usnesením byl podle něj porušen zákon v 
neprospěch obviněného, a to v § 2 odst. 5, 6 tr. ř., § 96 odst. 1, 2 a § 99 
odst. 2 písm. a), odst. 4 tr. zákoníku a v čl. 8 odst. 2 a čl. 11 odst. 1 
Listiny.

6.	Stran nenaplnění zákonných předpokladů pro uložení ochranného léčení 
ministr nejprve připomíná, že ochranné léčení představuje jedno z možných 
opatření pro pachatele trestného činu nebo činu jinak trestného, přičemž jeho 
účelem je terapeutické působení na pachatele, jehož cílem je vyléčení pachatele 
trestného činu nebo činu jinak trestného, popř. alespoň snížení nebezpečí 
dalšího porušení nebo ohrožení zájmů chráněných trestním zákoníkem. V tomto 
směru pak odkazuje na komentářovou literaturu k trestnímu zákoníku. Zdůrazňuje, 
že s ohledem na zásah do základních práv a svobod, se kterým se uložení 
ochranného léčení v ambulantní či ústavní formě pojí, musí být předmětná 
zákonná úprava vykládána restriktivně (viz nález Ústavního soudu ze dne 30. 4. 
2019, sp. zn. II. ÚS 2843/18).

7.	Ministr dále připomíná, že jedním z předpokladů pro uložení 
ochranného léčení podle § 99 odst. 2 písm. a) tr. zákoníku, ale i podle § 99 
odst. 1 tr. zákoníku, je konstatování nebezpečnosti pobytu pachatele na 
svobodě. Ke zjištění, zda je tento předpoklad naplněn, nepostačuje pouhá 
skutečnost, že pachatel spáchal protiprávní jednání, nýbrž je povinností soudu 
zkoumat všechny v úvahu přicházející důkazy, přičemž ani závěr znalce 
psychiatra není sám o sobě dostatečným podkladem k rozhodnutí soudu o uložení 
ochranného opatření. Pro závěr o nebezpečnosti pobytu pachatele na svobodě je 
mj. nezbytné zkoumat stupeň jeho duševní poruchy, jeho recidivní projevy a 
obecnou nebezpečnost jeho pobytu na svobodě, přičemž pouhá potenciální 
nebezpečnost nepostačuje. Ministr zdůrazňuje, že podmínka nebezpečnosti pobytu 
pachatele na svobodě je splněna pouze za předpokladu, je-li vysoce 
pravděpodobné, že pachatel znovu spáchá závažnější útok na zájmy chráněné 
trestním zákoníkem. Nebezpečnost je pak zapotřebí posuzovat podle stavu 
trvajícího v době rozhodování soudu o uložení ochranného opatření.

8.	Akcentuje, že nebezpečnost pachatele je rovněž podle § 96 odst. 1 tr. 
zákoníku jedním z hledisek pro posouzení přiměřenosti uložení ochranného 
léčení, načež cituje závěry z usnesení Nejvyššího soudu ze dne 27. 2. 2013, sp. 
zn. 7 Tdo 98/2013. K otázce nebezpečnosti pobytu pachatele na svobodě, který se 
dopustil toliko jediného jednání, které by jinak naplňovalo znaky trestného 
činu, odkazuje na usnesení Nejvyššího soudu ze dne 15. 12. 2010, sp. zn. 7 Tdo 
1526/2010.

9.	Ohledně posouzení předmětné věci ministr vyjadřuje své přesvědčení, 
že soud uložil obviněnému ochranné léčení podle nesprávného ustanovení 
trestního zákoníku. Trestní stíhání obviněného bylo totiž usnesením OSZ Most 
pravomocně zastaveno, a to z důvodu, že obviněný nebyl v době činu pro 
nepříčetnost trestně odpovědný. Za tohoto stavu podle něj nemohl soud uložit 
ochranné léčení podle § 99 odst. 2 písm. a) tr. zákoníku, neboť obviněný nebyl 
pachatelem trestného činu a ani jej nespáchal ve stavu vyvolaném duševní 
poruchou. Naopak podle něj bylo obviněnému možno uložit toliko podle § 99 odst. 
1 tr. zákoníku jakožto pachateli činu jinak trestného. Zároveň připomíná, že z 
napadeného usnesení nelze zjistit, na základě jakých skutečností a jakými 
úvahami se soud řídil při ukládání ochranného opatření, neboť napadené 
rozhodnutí neobsahuje v souladu s § 136 odst. 3 tr. ř. odůvodnění. Je toho 
názoru, že s ohledem na důkazy, které byly provedeny ve veřejném zasedání, se 
lze důvodně domnívat, že za rozhodující pro uložení ochranného léčení považoval 
soud výslech znalkyně z oboru zdravotnictví, odvětví psychiatrie, MUDr. Lucie 
Rolko, zachycený na protokolu o výslechu ze dne 24. 6. 2020, č. j. 
KRPU-54989/TČ-2020-040871-SM-COV (dále také jen „protokol o výslechu“), tedy v 
přípravném řízení. V něm znalkyně uvedla, že je pobyt obviněného na svobodě 
nebezpečný v souvislosti s jeho závislostí na alkoholu, přičemž v této 
souvislosti navrhla ochranné léčení protialkoholní formou ústavní.

10.	K předmětnému protokolu o výslechu znalkyně ministr uvádí, že 
představuje v předmětné věci jediný důkaz svědčící ve prospěch závěru o 
nutnosti uložení ochranného léčení. Ostatní ve věci shromážděné důkazy však 
podle něj tomuto závěru nepřisvědčují. Především konstatuje, že znalkyně ve 
svém písemném vyhotovení znaleckého posudku ze dne 12. 5. 2020 uvedla, že 
nenavrhuje ochranné léčení protialkoholní ani psychiatrické (k tomu viz č. l. 
137 trestního spisu Policie ČR, Krajského ředitelství policie Ústeckého kraje, 
Územního odboru Most, 1. oddělení obecné kriminality, sp. zn. KRPU-54989/TČ/
2020-040871-SM-COV, dále jen „spis policejního orgánu“). Svůj závěr v následném 
výslechu před policejním orgánem dne 24. 6. 2020 změnila již citovaným 
způsobem, avšak bez jakéhokoliv odůvodnění, a to aniž by z její strany došlo k 
dalšímu vyšetření obviněného, jež by mohlo změnu závěru zapříčinit. Ministr 
proto uvádí, že se lze jen domnívat, že ke změně závěru znalkyni přiměl dotaz 
vyšetřovatele, jenž zněl: „Zda navrhujete ochranné léčení protialkoholní nebo 
psychiatrické (bez ohledu na to, zda se jedná o cizince s jazykovou bariérou či 
zda je pojištěný)?“ Odpověď znalkyně proto byla podle ministra formulována na 
základě hypotetického dotazu vyšetřovatele a nebylo ji možno považovat za 
přiléhavou ke konkrétnímu případu obviněného.
11.	Současně ministr připomíná, že v době, kdy soud rozhodoval o uložení 
ochranného léčení, uběhlo od jednání, pro něž byl obviněný dříve trestně 
stíhán, téměř 8 měsíců. Z opisu z rejstříku trestů ani jiných dokumentů potom 
nevyplývalo, že by se obviněný v mezičase opětovně dostal do stavu deliria, v 
němž by byl nebezpečný pro okolí. Soud při veřejném zasedání ani nezjišťoval, 
zda obviněný pokračoval nebo pokračuje v konzumaci většího množství alkoholu, s 
čímž znalkyně spojovala jeho nebezpečnost. Rovněž se nezabýval rozporem mezi 
závěry znalkyně učiněnými v písemném vyhotovení znaleckého posudku a při 
výslechu před policejním orgánem. Je přesvědčen, že za tohoto stavu měla být 
znalkyně soudem předvolána k výslechu, aby byl rozpor v jejích závěrech 
odstraněn.

12.	Ministr tak shrnuje, že závěr o naplnění předpokladu nebezpečnosti 
pobytu obviněného na svobodě učinil okresní soud toliko na podkladě výslechu 
znalkyně, jenž však byl v části návrhu na uložení ochranného léčení vzhledem k 
hypotetickému dotazu vyšetřovatele zcela nepřiléhavý. Zdůrazňuje, že jednání 
obviněného bylo ojedinělým excesem a ze shromážděného důkazního materiálu nic 
nenasvědčovalo tomu, že by hrozilo jeho opakování. Nebezpečí, které existovalo 
v době rozhodování soudu, tak bylo podle ministra zcela neurčité a dosáhlo 
toliko potenciality. Za tohoto stavu podle něj nemohl soud dospět k závěru o 
naplnění předpokladu nebezpečnosti pobytu obviněného na svobodě, neboť 
neexistoval vysoký stupeň pravděpodobnosti, že se obviněný znovu dopustí útoku 
na zájmy chráněné trestním zákoníkem. Hrozící nebezpečí tudíž nebylo možno 
hodnotit jako konkrétní, aktuální či reálné.

13.	Stran nedostatečného zjištění léčebných možností ve zdravotnickém 
zařízení potom ministr uvádí, že se okresní soud dopustil dalšího pochybení, 
když při ukládání ochranného léčení nezkoumal, zda jsou v Psychiatrické 
nemocnici XY (dále jen „psychiatrická nemocnice“, příp. „PN“), v níž mělo být 
ochranné léčení vykonáno, či v jiném obdobném zdravotnickém zařízení dány 
léčebné možnosti pro výkon ochranného léčení obviněným. Z protokolu o výslechu 
obviněného ze dne 12. 5. 2020, č. j. KRPU-54989-69/TČ-2020-040871-SM-COV, na č. 
l. 40 trestního spisu PČR vyplývá, že obviněný českému jazyku rozuměl toliko 
částečně, a z tohoto důvodu v trestním řízení zažádal o přítomnost tlumočníka. 
Nedostatek jazykových znalostí na straně obviněného potom představoval v 
předmětné věci zásadní skutečnost, neboť ochranné léčení protialkoholní probíhá 
zásadně prostřednictvím psychoterapie, při níž je znalost jazyka, v němž je 
terapie vedena, zcela nezbytná. Nadto nedostatečná znalost českého jazyka byla 
jedním z důvodů, proč znalkyně ve svém znaleckém posudku ochranné léčení u 
obviněného původně nenavrhovala. Ministr odkazuje konkrétně na č. l. 137 spisu 
policejního orgánu a dále akcentuje, že soud se těmito skutečnostmi nezabýval a 
rozhodl o uložení protialkoholního ochranného léčení v ústavní formě, přičemž 
obviněný byl následně pro jeho výkon umístěn do PN, v níž ochranné léčení 
cizinců bez znalosti českého jazyka doposud neproběhlo. K tomu ministr odkazuje 
na výpověď MUDr. Richtara při veřejném zasedání před Krajským soudem v Ústí nad 
Labem na č. l. 62 trestního spisu Okresního soudu v Litoměřicích, sp. zn. 24 Nt 
47/2021 (dále jen „spis Okresního soudu v Litoměřicích“). Protialkoholní 
ochranné léčení tak bylo v této PN vedeno toliko formou terapeutické komunity, 
jejíž základ představovala skupinová psychoterapie, pro níž byla nezbytná 
znalost českého jazyka na úrovni rodilého mluvčího a přítomnost tlumočníka 
nebylo možno s ohledem na důvěrnost terapeutického procesu připustit (viz 
zpráva PN ze dne 10. 12. 2020 na č. l. 42 trestního spisu Okresního soudu v 
Mostě, sp. zn. 5 Nt 27001/2020, dále jen „spis Okresního soudu v Mostě“).

14.	Ministr poukazuje na skutečnost, že PN ve své zprávě ze dne 10. 12. 
2020, tj. bezodkladně po nařízení výkonu ochranného léčení, upozornila okresní 
soud na nemožnost výkonu ochranného léčení v jejich zdravotnickém zařízení s 
ohledem na jazykovou bariéru obviněného. Soud v reakci na uvedenou zprávu 
sdělil PN, že napadené rozhodnutí již nabylo právní moci a ochranné léčení v 
ústavní formě tak musí být zahájeno. Dne 21. 4. 2021 PN ochranné léčení 
obviněného zahájila, přičemž dva měsíce poté podala u Okresního soudu v 
Litoměřicích návrh na ukončení výkonu ochranného léčení z důvodu, že jeho účelu 
nelze dosáhnout, neboť obviněný nemá pro léčbu formou skupinové terapie 
dostatečné jazykové znalosti. Svůj návrh PN následně vzala zpět a u Okresního 
soudu v Mostě podala dne 28. 7. 2021 podnět k zahájení řízení o předání 
obviněného k výkonu ochranného léčení do domovského státu. Podnět k ukončení 
ochranného léčení podal Okresnímu soudu v Litoměřicích dne 25. 8. 2021 rovněž 
obviněný. Návrh obviněného tento soud zamítl usnesením ze dne 30. 9. 2021, sp. 
zn. 24 Nt 47/2021, z důvodu, že účelu léčby nebylo dosud dosaženo, a tak nebylo 
možno jej s ohledem na znění § 99 odst. 6 tr. zákoníku ukončit. Proti tomuto 
usnesení podal obviněný stížnost, o níž rozhodl Krajský soud v Ústí nad Labem 
usnesením ze dne 6. 6. 2022, sp. zn. 6 To 384/2021, tak, že předmětné usnesení 
Okresního soudu v Litoměřicích zrušil a nově rozhodl o propuštění obviněného z 
ochranného léčení. Za podstatné pro změnu závěru o nutnosti trvání ochranného 
léčení shledal Krajský soud v Ústí nad Labem tu skutečnost, že po vydání 
předmětného usnesení Okresního soudu v Litoměřicích nastavila PN v případě 
obviněného zcela nestandardní individuální terapeutický přístup, přičemž k 
úspěšnosti jeho implementace přispěl i fakt, že si obviněný po dobu strávenou v 
PN osvojil potřebné jazykové znalosti.

15.	Z uvedeného tak vyplývá, že obviněný strávil v PN rok a necelé dva 
měsíce, přičemž téměř polovinu této doby žádná vlastní léčba obviněného 
neprobíhala. K jejímu zahájení totiž došlo až na základě shora citovaného 
usnesení Okresního soudu v Litoměřicích. Tímto usnesením tak byla PN prakticky 
donucena přijmout v případě obviněného zcela specifická opatření, aby bylo 
možno obviněného vůbec v budoucnu z ochranného léčení propustit. Psychiatrická 
nemocnice tak v případě obviněného zavedla individuální přístup, přestože ve 
svých opakovaných podáních soudům uváděla, že v tamním zdravotnickém zařízení 
probíhá léčba toliko formou skupinové psychoterapie. 

16.	Ministr tedy konstatuje, že v důsledku vadného postupu okresního 
soudu při rozhodování o uložení ochranného léčení bylo závažným způsobem 
zasaženo do práv a oprávněných zájmů obviněného. Pokud by se tento soud 
dostatečně zabýval léčebnými možnostmi ve spádové PN, jak bylo jeho zákonnou 
povinností podle § 99 odst. 4 tr. zákoníku, mohl již ex ante konstatovat, že 
ústavní ochranné léčení nelze v PN s ohledem na jazykovou bariéru obviněného 
vykonat. Uložením ochranného léčení tak byly na obviněného i na PN kladeny 
nepřiměřené požadavky a léčba obviněného tak byla v jejich důsledku podstatným 
způsobem prodloužena.

17.	Závěrem podané stížnosti proto ministr shrnuje, že napadeným 
usnesením byla porušena jak citovaná zákonná ustanovení, tak čl. 8 odst. 2 
Listiny, neboť obviněný byl omezen na osobní svobodě v rozporu se zákonem, a 
dále došlo k porušení čl. 11 odst. 1 Listiny, jelikož přímým následkem vydání 
napadeného rozhodnutí byl nezákonný zásah do majetkové sféry obviněného, neboť 
nebyl v době vydání napadeného usnesení zdravotně pojištěn, načež mu výkonem 
ochranného léčení vznikl značný dluh na zdravotním pojištění. Podle ministra 
tedy došlo k porušení zákona v neprospěch obviněného, a to konkrétně v § 2 
odst. 5, odst. 6 tr. ř., § 96 odst. 1, odst. 2, § 99 odst. 2 písm. a), odst. 4 
tr. zákoníku a čl. 8 odst. 2, čl. 11 odst. 1 Listiny. Ministr rovněž souhlasí s 
rozhodnutím věci v neveřejném zasedání.

18.	Státní zástupkyně Nejvyššího státního zastupitelství (dále jen 
„státní zástupkyně“) k předmětné stížnosti zaslala vyjádření ze dne 22. 5. 
2024, sp. zn. 1 NZZ 2031/2024, kdy předně zrekapitulovala obsah podané 
stížnosti ministra spravedlnosti a následně konstatovala, že se s podanou 
stížností a v ní obsaženou argumentací v zásadě, až na drobné odchylky, 
ztotožňuje.

19.	K ministrem uplatněné argumentaci státní zástupkyně doplňuje, že ze 
spisového materiálu vyplývá, že ochranné léčení protialkoholní v ústavní formě 
bylo obviněnému uloženo podle § 99 odst. 2 písm. a) tr. zákoníku, ačkoliv jeho 
trestní stíhání bylo zastaveno podle § 172 odst. 1 písm. e) tr. ř., neboť nebyl 
v době činu pro nepříčetnost trestně odpovědný. Připomíná proto, že v takovém 
případě mu mohlo být ochranné léčení uloženo toliko podle § 99 odst. 1 tr. 
zákoníku. Současně poukazuje na to, že usnesení, jímž bylo ochranné léčení 
uloženo, neobsahuje odůvodnění, protože se státní zástupkyně i obviněný vzdali 
práva stížnosti a souhlasili s vyhotovením zjednodušeného usnesení bez 
odůvodnění. Dále uvádí, že nelze přehlédnout, že i obhájce se připojil k návrhu 
státní zástupkyně na uložení ochranného léčení v dané formě. S ohledem na 
podobu usnesení není podle ní zřejmé, jaké úvahy vedly okresní soud k závěru, 
že je pobyt obviněného na svobodě nebezpečný a že v jeho případě není 
dostačující uložení ochranného léčení v ambulantní formě. Takové úvahy potom 
podle ní nevyplývají ani z návrhu státní zástupkyně na uložení ochranného 
léčení, neboť tento návrh se opírá výlučně o návrh znalkyně, který učinila při 
svém výslechu policejním orgánem dne 24. 6. 2020 a kterým zcela změnila svůj 
předchozí závěr, k němuž dospěla v rámci jí zpracovaného znaleckého posudku ze 
dne 28. 5. 2020. Znalkyně přitom obviněného vyslechla pouze jednou, a to dne 
21. 4. 2020. Z dokazování provedeného v průběhu veřejného zasedání přitom 
nevyplývá, že by bylo možno učinit závěr o reálném, konkrétním a aktuálně 
hrozícím nebezpečí, že obviněný opětovně spáchá útok na zájmy chráněné trestním 
zákoníkem, jak je vyžadováno judikaturou (viz usnesení Nejvyššího soudu ze dne 
20. 8. 1973, sp. zn. 6 To 22/73). Ve shodě s ministrem pak uvádí, že nebyly ani vysvětleny zásadní rozpory mezi rozdílnými závěry znalkyně. 
Zároveň konstatuje, že okresní soud zjevně neposuzoval stav obviněného v době 
rozhodování, k čemuž odkazuje na usnesení Nejvyššího soudu ze dne 30. 9. 2015, 
sp. zn. 4 Tdo 1127/2015. Stejně tak podle ní z provedeného dokazování 
nevyplývá, co vedlo okresní soud k závěru, že v případě obviněného nebude 
postačovat ambulantní ochranné léčení. Je proto toho názoru, že byl porušen 
zákon v neprospěch obviněného v § 2 odst. 5, odst. 6 tr. ř., v § 96 odst. 1, § 
99 odst. 2 písm. a) tr. zákoníku a v čl. 8 odst. 2 Listiny. S ohledem na to, že 
v dané věci nebyly splněny podmínky pro rozhodnutí o uložení ochranného léčení, 
není podle názoru státní zástupkyně namístě konstatovat i porušení § 96 odst. 2 
tr. zákoníku.

20.	Pokud jde o stěžovatelem tvrzené porušení § 99 odst. 4 tr. zákoníku, 
je podle státní zástupkyně evidentní, že okresní soud skutečně nijak neřešil, 
jakým způsobem může být ve spádovaném či jiném zdravotnickém zařízení prováděna 
protialkoholní léčba osoby s jazykovou bariérou, a že nehodnotil, zda by s 
ohledem na takové možnosti nebyla vhodnější ambulantní léčba, tedy pokud by 
vůbec byly splněny předpoklady pro uložení ochranného léčení. S ohledem na to, 
že v posuzované věci nebyly vůbec splněny podmínky pro uložení ochranného 
léčení, je podle státní zástupkyně nadbytečné konstatovat i porušení § 99 odst. 
4 tr. zákoníku, neboť jeho aplikace by byla až důsledkem porušení jiných 
zákonných ustanovení. I pokud by však podmínky pro uložení ochranného léčení 
splněny byly a bylo by i s ohledem na okolnosti případu namístě uložit jej 
ústavní formou, nemůžou být podle státní zástupkyně jazyková bariéra či absence 
zdravotního pojištění důvodem pro rezignaci na uložení ochranného léčení v 
ústavní formě, jak lze nabýt dojmu z obsahu podané stížnosti. K tomu v 
podrobnostech odkazuje na odbornou literaturu a uvádí, že existence jazykové 
bariéry by pouze znamenala, že je nezbytné, aby se soud před uložením 
ochranného léčení zabýval tím, jakým způsobem lze pachatele činu jinak 
trestného léčit či na něj působit i přes existující bariéru. Státní zástupkyně 
stejně tak nepovažuje za případné tvrzení, že zdravotnické zařízení bylo v 
případě obviněného zásadně donuceno přijmout zcela specifická opatření. V tomto 
směru odkazuje na § 84 odst. 2 zákona č. 373/2011 Sb., o specifických 
zdravotních službách, ve znění pozdějších předpisů, podle kterého může 
poskytovatel odmítnout pacienta, pokud by došlo k překročení únosného 
pracovního zatížení, když při úvaze o překročení únosného pracovního zatížení 
nemohou hrát roli náklady vynaložené na léčbu. 

21.	Pro úplnost potom k absenci zdravotního pojištění obviněného uvádí, 
že ta v obecné rovině rovněž nemůže být důvodem nenařízení ochranného léčení, 
jsou-li pro jeho uložení splněny zákonem stanovené podmínky. Podrobně se pak 
věnuje způsobu úhrady vzniklých nákladů. Jelikož by tedy v posuzované věci byl 
zásah do majetkových práv dotyčného až následkem nezákonného uložení ochranného 
léčení, není namístě v této souvislosti konstatovat porušení čl. 11 odst. 1 
Listiny.

22.	Státní zástupkyně své vyjádření uzavírá tím, že navrhuje, aby 
Nejvyšší soud podle § 268 odst. 2 tr. ř. vyslovil že napadeným usnesením byl v 
neprospěch obviněného porušen zákon v § 2 odst. 5, odst. 6 tr. ř., v § 96 odst. 
1, § 99 odst. 2 písm. a) tr. zákoníku a v čl. 8 odst. 2 Listiny. Dále navrhuje, 
aby podle § 269 odst. 2 tr. ř. Nejvyšší soud zrušil napadené usnesení a zrušil 
také další rozhodnutí na něj navazující, pokud vzhledem ke změně, k níž došlo 
zrušením, pozbyla podkladu. Souhlasí rovněž s rozhodnutím věci v neveřejném 
zasedání.

23.	Obhájce obviněného se k podané stížnosti vyjádřil tak, že se s ní 
zcela ztotožňuje. Zároveň souhlasil s rozhodnutím o podané stížnosti v 
neveřejném zasedání. 

24.	Vzhledem k tomu, že Nejvyšší soud neshledal důvody pro zamítnutí 
stížnosti pro porušení zákona podle § 268 odst. 1 písm. a), b) tr. ř., 
přezkoumal podle § 267 odst. 3 tr. ř. zákonnost a odůvodněnost výroku 
rozhodnutí, proti němuž byla podána, v rozsahu a z důvodů v ní uvedených, jakož 
i řízení napadenému rozhodnutí předcházející.

25.	Nejvyšší soud se nejprve zabýval relevantní právní úpravou. 

26.	Obecně je třeba uvést, že účelem institutu ochranných opatření, mezi 
která patří ochranné léčení, je tedy náležitá právní reakce (zpravidla 
preventivní povahy) na čin jinak trestný, spáchaný v důsledku duševní poruchy. 
Ideálním cílem je pak, stručně řečeno, vyléčení této poruchy či zvládnutí 
jejích projevů na míru společensky bezpečnou. Ochranné léčení je i podle 
Ústavního soudu prostředkem k tomuto účelu zásadně vhodným, tedy způsobilým k 
jeho dosažení (viz nález Ústavního soudu ze dne 11. 4. 2017, sp. zn. III. ÚS 
3675/16). Z povahy ochranného léčení vyplývá, že jeho účelem je především 
ochrana společnosti a případně též samotných osob, jimž je opatření ukládáno 
(viz usnesení Ústavního soudu ze dne 2. 2. 2021, sp. zn. III. ÚS 159/21). Jde 
tedy o zajištění ochrany společnosti před trestnými činy, popř. činy jinak 
trestnými, hrozícími v budoucnu ze strany pachatelů, jimž bylo ochranné léčení 
uloženo (k tomu také blíže viz ŠÁMAL, P., ŠKVAIN, P. § 99 [Ochranné léčení]. 
In: ŠÁMAL, P. a kol. Trestní zákoník. 3. vydání. Praha: C. H. Beck, 2023, s. 
1495, marg. č. 1.).

27.	Lze tedy uzavřít, že ochranné léčení představuje v obecné rovině 
jeden z ústavně přijatelných důvodů zásahu do práva na zachování tělesné a 
duševní integrity. Takovýto zásah však musí být proveden v souladu s limity 
stanovenými čl. 4 odst. 4 Listiny. Při zásahu do předmětného základního práva 
je třeba šetřit jeho podstatu i smysl a případná zákonná omezení musejí být 
vykládána restriktivně [srov. nález Ústavního soudu ze dne 30. 4. 2019, sp. zn. 
II. ÚS 2843/18 (N 74/93 SbNU 371)]. Při ukládání ochranného léčení je tedy 
nutné přísně uplatňovat zásadu přiměřenosti a zásadu subsidiarity léčení 
ústavního ve vztahu k léčení ambulantnímu [viz např. nález Ústavního soudu ze 
dne 3. 3. 2011, sp. zn. I. ÚS 3654/10 (N 35/60 SbNU 425)], což platí i pro 
rozhodování o případné změně formy ochranného léčení (srov. usnesení Ústavního 
soudu ze dne 17. 12. 2019, sp. zn. IV. ÚS 3801/19). K této problematice lze 
odkázat taktéž na usnesení Ústavního soudu ze dne 27. 9. 2023, sp. zn. II. ÚS 
2377/23, nebo na jeho usnesení ze dne 17. 4. 2023, sp. zn. II. ÚS 470/23.

28.	Podle § 26 tr. zákoníku, kdo pro duševní poruchu v době spáchání 
činu nemohl rozpoznat jeho protiprávnost nebo ovládat své jednání, není za 
tento čin trestně odpovědný. V takovém případě hovoříme o spáchání činu jinak 
trestného, nikoliv trestného činu ve smyslu § 13 tr. zákoníku. Pachateli činu 
jinak trestného pak nelze uložit trest, nýbrž ochranné opatření. Mezi ochranné 
opatření podle § 98 odst. 1 tr. zákoníku patří i ochranné léčení. 

29.	Podle § 96 odst. 1 tr. zákoníku ochranné opatření nelze uložit, není-
li přiměřené povaze a závažnosti pachatelem spáchaného činu a nebezpečí, které 
od pachatele v budoucnu hrozí pro zájmy chráněné trestním zákonem, jakož i 
osobě pachatele a jeho poměrům.

30.	Dále podle § 96 odst. 2 tr. zákoníku nesmí být újma způsobená 
uloženým a vykonávaným ochranným opatřením větší, než je nezbytné k dosažení 
jeho účelu.

31.	Podle § 99 odst. 1 tr. zákoníku, které upravuje obligatorní ukládání 
ochranného léčení, soud obligatorně uloží ochranné léčení ve třech případech – 
za situace uvedené v § 40 odst. 2 tr. zákoníku (zmenšená příčetnost), v § 47 
odst. 1 tr. zákoníku (upuštění od potrestání za současného uložení ochranného 
léčení), nebo jestliže pachatel činu jinak trestného není pro nepříčetnost 
trestně odpovědný a jeho pobyt na svobodě je nebezpečný. Stav nepříčetnosti 
musí být dán v době činu. Při rozhodování o (obligatorním) uložení ochranného 
léčení podle § 99 odst. 1 tr. zákoníku za situace, že pachatel činu jinak 
trestného není pro nepříčetnost trestně odpovědný a jeho pobyt na svobodě je 
nebezpečný, je vždy soud povinen dokazovat splnění všech těchto zákonných 
podmínek. V otázce, zda jde o pachatele činu jinak trestného, není přitom vázán 
usnesením o zastavení trestního stíhání podle § 172 odst. 1 písm. e) tr. ř.  
(srov. R 24/1992-I.). Jinak vyjádřeno, podle § 99 odst. 1 tr. zákoníku soud 
uloží ochranné léčení nepříčetnému pachateli činu jinak trestného za současného 
splnění pěti podmínek, které spočívají v tom, že: a) se stal skutek, b) tento 
skutek má jinak znaky trestného činu, c) obviněný je pachatelem tohoto skutku, 
d) obviněný není pro nepříčetnost trestně odpovědný, e) pobyt obviněného na 
svobodě je nebezpečný (TR NS 72/2011-T). Předmětné podmínky musí být splněny 
kumulativně. 

32.	Naopak podle § 99 odst. 2 tr. zákoníku soud může uložit ochranné 
léčení fakultativně, tehdy, jestliže pachatel spáchal trestný čin ve stavu 
vyvolaném duševní poruchou a jeho pobyt na svobodě je nebezpečný – písm. a), 
nebo pachatel, který zneužívá návykovou látku, spáchal trestný čin pod jejím 
vlivem nebo v souvislosti s jejím zneužíváním – písm. b). Je zapotřebí 
akcentovat, že toto ustanovení, byť zde duševní porucha nemusí vést ani ke 
zmenšené příčetnosti, je pak subsidiární k obligatornímu uložení ochranného 
léčení, neboť soud zároveň ukládá trest. Současně ovšem podle písm. b) tohoto 
ustanovení soud ochranné léčení neuloží, je-li vzhledem k osobě pachatele 
zřejmé, že jeho účelu nelze dosáhnout. 

33.	Nadto ochranné léčení uložené podle § 99 odst. 2 písm. b) tr. 
zákoníku může být ukončeno, jakmile se během jeho výkonu zjistí, že jeho účelu 
nelze dosáhnout. Tato možnost se týká jak ústavního, tak ambulantního 
ochranného léčení. Je však potřeba zdůraznit, že se tento důvod ukončení 
ochranného léčení vztahuje k tzv. fakultativnímu ukládání ochranného léčení 
podle § 99 odst. 2 písm. b) tr. zákoníku, tedy nikoliv obligatornímu uložení 
ochranného léčení podle § 99 odst. 1 tr. zákoníku či fakultativnímu uložení 
ochranného léčení podle § 99 odst. 2 písm. a) tr. zákoníku. 

34.	Ukládá-li soud ochranné léčení, musí ve smyslu § 99 odst. 4 tr. 
zákoníku vždy rozhodnout rovněž o způsobu jeho výkonu, tj. zda se vykoná ve 
zdravotnickém (léčebném) zařízení, nebo ambulantně ve zdravotnickém zařízení 
poskytujícím příslušnou ambulantní péči (srov. R 30/1972). Způsob výkonu 
stanoví soud ve výroku rozhodnutí, přičemž přihlédne k povaze nemoci a léčebným 
možnostem. V tomto směru se soud bude opírat především o znalecký posudek o 
duševním stavu obviněného, ale jeho závěry musí vždy podrobit kritickému 
přezkoumání tak, aby byla naplněna litera zákona (srov. též ÚS 58/2017-n.).

35.	Je zároveň zapotřebí připomenout, že s ohledem na princip 
proporcionality zásahu a zásadu přiměřenosti má vždy přednost uložení 
ambulantního ochranného léčení před ústavním, a proto je třeba dokazováním 
pečlivě ověřit a přezkoumatelným způsobem v rozhodnutí odůvodnit, proč je 
případně nutno uložit ochranné léčení v ústavní formě, a naopak nepostačuje 
uložení prostředku mírnějšího – tzn. ambulantního ochranného léčení (k tomu 
srov. ÚS 166/2004-n., ÚS 35/2011-n., ÚS 58/2017-n. i R 73/2013).

36.	Z hlediska aplikovaných procesních předpisů je nutno připomenout, že 
podle § 2 odst. 5 tr. ř. postupují orgány činné v trestním řízení v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. V přípravném řízení orgány 
činné v trestním řízení objasňují způsobem uvedeným v trestním řádu i bez 
návrhu stran stejně pečlivě okolnosti svědčící ve prospěch i v neprospěch 
osoby, proti níž se řízení vede. V řízení před soudem státní zástupce a 
obviněný mohou na podporu svých stanovisek navrhovat a provádět důkazy. Státní 
zástupce je potom povinen dokazovat vinu obžalovaného. To však nezbavuje soud 
povinnosti, aby sám doplnil dokazování v rozsahu potřebném pro své rozhodnutí. 
Podle § 2 odst. 6 tr. ř. pak orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

37.	V obecné rovině je nutno připomenout také znění ministrem citovaného 
čl. 8 odst. 2 Listiny základních práv a svobod, podle nějž nikdo nesmí být 
stíhán nebo zbaven svobody jinak než z důvodů a způsobem, který stanoví zákon. 
Nikdo také nesmí být zbaven svobody pouze pro neschopnost dostát smluvnímu 
závazku.

38.	Nejvyšší soud zároveň považuje ještě za nezbytné připomenout některá 
další obecná východiska a judikatorní závěry týkající se problematiky 
ochranných opatření. Jak konstatoval již Nejvyšší soud ve svém usnesení ze dne 
18. 2. 2015, sp. zn. 3 Tz 58/2014, ochranné léčení je právním následkem 
trestného činu nebo činu jinak trestného a poskytuje ochranu společnosti před 
nebezpečnými duševně nemocnými osobami (postiženými duševní poruchou) nebo 
osobami závislými na návykových látkách jejich umístěním nebo ambulantní péčí 
ve zdravotnickém zařízení, a to s cílem jejich opětovného zařazení do běžného 
života.

39.	Při posuzování toho, zda závažnost zásahu do základních práv a 
svobod způsobená aplikovaným ochranným opatřením tedy i ochranným léčením, je 
přiměřená, je nutno vycházet z těchto hledisek: povahy a závažnosti pachatelem 
spáchaného činu (nebo činu jinak trestného), nebezpečí, které od pachatele v 
budoucnu hrozí pro zájmy chráněné trestním zákonem, osoby pachatele a jeho 
poměrů. Přitom je nutné celkové posouzení všech uvedených hledisek. Přípustnost 
určitého ochranného opatření tedy nesmí být hodnocena podle vztahu ke každému z 
uvedených hledisek odděleně, nýbrž musí být k těmto hlediskům přihlédnuto v 
jejich souhrnu. Při celkovém hodnocení všech v úvahu přicházejících hledisek má 
zpravidla největší váhu nebezpečí, které od pachatele v budoucnu hrozí pro 
zájmy chráněné trestním zákonem. Význam tohoto hlediska je odůvodněn účelem 
ochranných opatření, jímž je ochrana společnosti dosahovaná působením 
prostředků speciální prevence. Uložení ochranného opatření je proto v zásadě 
přípustné také tehdy, když dosavadní činy pachatele jsou méně závažné, ale 
nebezpečí hrozící v budoucnu je hodnoceno jako zvláště závažné. V takovém 
případě je však nezbytné provést zvlášť pečlivou prognózu stran budoucího 
nebezpečí hrozícího od pachatele zájmům chráněným trestním zákonem. Při 
hodnocení nebezpečí, které od pachatele v budoucnu hrozí pro zájmy chráněné 
trestním zákonem, je nutno vzít v úvahu, jak velká je pravděpodobnost, že se 
pachatel dopustí dalších trestných činů a v jakém časovém horizontu (k tomu 
blíže viz ŠÁMAL, P., VANDUCHOVÁ, M., ŠKVAIN, P. § 96 [Zásada přiměřenosti]. In: 
ŠÁMAL, P. a kol. Trestní zákoník. 3. vydání. Praha: C. H. Beck, 2023, s. 1479, 
marg. č. 3.).

40.	Z hlediska proporcionality zásahu do života obviněného je také 
zapotřebí připomenout znění § 96 odst. 2 tr. zákoníku, který se vztahuje nejen 
na ukládání ochranných opatření, ale i na jejich výkon. Výkonem ochranných 
opatření je nutno rozumět jak podmínky, za nichž se ochranné opatření vykonává, 
tak dobu trvání ochranných opatření a možnosti jeho kontroly. U ochranného 
léčení jakožto závažného zásahu do osobní svobody osoby trpící duševní 
poruchou, musí soudy, jak již bylo shora naznačeno, s ohledem na princip 
proporcionality zásahu a zásadu přiměřenosti, provedením potřebného dokazování 
pečlivě ověřit a přezkoumatelným způsobem v rozhodnutí odůvodnit, proč je nutno 
ho uložit ústavním způsobem výkonu a že nepostačuje uložení prostředku 
mírnějšího (ambulantního ochranného léčení). Přestože je intenzita ochranného 
léčení v prvé řadě určována potřebou léčby či zneškodnění pachatele trestného 
činu nebo činu jinak trestného, a nikoliv povahou a závažností trestného činu 
(společenskou škodlivostí), nelze na druhé straně pominout hrozbu nebezpečí pro 
společnost ze strany takového pachatele, která v podstatě takový zásah do jeho 
základních práv opravňuje či ospravedlňuje, a proto musí existovat určitá 
proporcionalita mezi těmito dvěma zájmy. Proto čím vyšší je nebezpečí ze strany 
pachatele trestného činu či činu jinak trestného, tím více je možno omezit 
uložením ochranného léčení jeho svobodu. Z toho pak vyplývá, že pokud např. 
nepříčetná osoba spáchá čin jinak trestný, za který by v případě, že by šlo o 
trestný čin trestně odpovědného pachatele, přicházelo v úvahu uložení 
nepodmíněného trestu odnětí svobody, je možno uvažovat o ústavním ochranném 
léčení. Naproti tomu při spáchání činu jinak trestného méně závažného, kde by u 
trestně odpovědného pachatele s ohledem na konkrétní okolnosti případu 
přicházelo v úvahu uložení některého alternativního trestu, bude třeba uvažovat 
především o ambulantním způsobu výkonu ochranného léčení a uložení ochranného 
léčení ústavního bude přicházet v úvahu jen výjimečně; navíc jeho uložení bude 
muset soud náležitě odůvodnit konkrétními skutkovými okolnostmi (viz ÚS 
166/2004-n., ÚS 35/2011-n. a ÚS 58/2017-n.; dále viz R 73/2013 a také ŠÁMAL, 
P., VANDUCHOVÁ, M., ŠKVAIN, P. § 96 [Zásada přiměřenosti]. In: ŠÁMAL, P. a kol. 
Trestní zákoník. 3. vydání. Praha: C. H. Beck, 2023, s. 1481, marg. č. 7.).

41.	Ostatně i z ustanovení § 38 odst. 1 a § 96 odst. 1 tr. zákoníku 
vyplývá, že ukládání ochranného léčení je ovládáno zásadou přiměřenosti. Mezi 
hlediska přiměřenosti ochranného léčení náleží mimo jiné právě zmiňované 
„nebezpečí, které od pachatele v budoucnu hrozí pro zájmy chráněné trestním 
zákonem“. Není-li však toto nebezpečí dostatečně konkrétní, nehrozí-li 
aktuálně, postrádá-li nezbytnou míru reálnosti a má-li jen všeobecný a neurčitý 
charakter potenciálnosti, není splněna podmínka přiměřenosti jeho uložení, a to 
ani v ambulantní formě (R 73/2013).

42.	Jak je tedy patrné ze shora uvedeného, pouhé spáchání činu jinak 
trestného osobou ve stavu nepříčetnosti k uložení ochranného léčení podle § 99 
odst. 1 tr. zákoníku nestačí. Nebezpečnost pobytu pachatele činu jinak 
trestného na svobodě není možno totiž vyvozovat pouze z jednání, které vykazuje 
v daném případě jinak znaky trestného činu. Pro závěr o pravděpodobnosti 
možného opakování jednání jinak trestného musí být zjišťován též stupeň duševní 
poruchy pachatele, popř. jeho dosavadní recidivní projevy, které mohou vytvářet 
stav nebezpečí pro společnost při ponechání takového pachatele na svobodě (viz 
například usnesení Nejvyššího soudu ze dne 15. 12. 2010, sp. zn. 7 Tdo 
1526/2010). Pobyt takové osoby tedy vždy musí být i pro budoucnost nebezpečný 
pro zájmy chráněné trestním zákoníkem. Tato podmínka je splněna, je-li vysoce 
pravděpodobné, že nepříčetná osoba, která spáchala čin jinak trestný, spáchá 
znovu závažnější útok na zájmy chráněné trestním zákoníkem, a to pod vlivem 
duševní poruchy. Pokud však nebezpečnost pro společnost vyplývající z duševní 
poruchy pominula v mezidobí od spáchání činu do rozhodování, není možno 
ochranné léčení uložit. Nestačí ani to, pokud hrozí nebezpečnost pachatele v 
budoucnu, a proto plyne-li ze znaleckého posudku, že se teprve někdy v 
budoucnosti rozvine proces, který dále poškodí psychické funkce pachatele tak, 
že se jeho pobyt na svobodě stane nebezpečným, není ani tehdy splněna podmínka 
nebezpečnosti jeho pobytu na svobodě ve smyslu § 99 odst. 1 tr. zákoníku [srov. 
usnesení Krajského soudu v Plzni ze dne 16. 4. 1998, sp. zn. 9 To 202/98 (R 
5/2000)].

43.	Splnění podmínek pro uložení ochranného léčení podle § 99 odst. 1 
tr. zákoníku je tedy třeba posoudit na základě zjištění o povaze a chování 
nepříčetné osoby a na základě posudku znalce z oboru zdravotnictví, odvětví 
psychiatrie, o tom, zda duševní porucha je takového rázu, že pobyt nepříčetné 
osoby na svobodě je i pro budoucnost v uvedeném smyslu nebezpečný. Jak již bylo 
konstatováno, nestačí, že tato podmínka byla splněna v době zastavení trestního 
stíhání z důvodu uvedeného v § 172 odst. 1 písm. e) tr. ř. (rozhodnutí 
Nejvyššího soudu ČSR ze dne 13. 11. 1978, sp. zn. 7 Tz 49/78, R 23/1979). Zde 
je namístě dodat, že samo doporučení znalce (lékaře), zda je, či není vhodné 
uložit obviněnému ochranné léčení, není dostatečným podkladem pro rozhodnutí 
soudu o této otázce. Takové rozhodnutí může soud učinit až na základě 
zhodnocení všech v úvahu přicházejících důkazů (srov. rozhodnutí Nejvyššího 
soudu ČSSR ze dne 28. 5. 1968, sp. zn. 4 Tz 28/68 (R 59/1968).

44.	Z hlediska nyní posuzované věci je tedy namístě s ohledem na shora 
citované závěry konstatovat, že Okresní soud v Mostě při ukládání ochranného 
léčení předně nepostupoval v intencích zákona, pokud ochranné léčení uložil 
podle ustanovení § 99 odst. 2 písm. a) tr. zákoníku. Jak již bylo uvedeno 
shora, trestní stíhání obviněného bylo zastaveno v přípravném řízení podle § 
172 odst. 1 písm. e) tr. ř., neboť obviněný nebyl v době činu pro nepříčetnost 
trestně odpovědný, když podle znalkyně měl být jeho pobyt na svobodě 
nebezpečný. Byly tak, přinejmenším potenciálně, splněny podmínky pro 
obligatorní uložení ochranného léčení ve smyslu § 99 odst. 1 tr. zákoníku. 
Skutečnost, zda pachatel v době činu trpěl duševní chorobou, která mohla 
vyvolat stav, ve kterém pachatel spáchá trestný čin, jak má na mysli § 99 odst. 
2 písm. a) tr. zákoníku, není již za daného zjištěného stavu podstatná. 
Citované ustanovení je totiž k § 99 odst. 1 tr. zákoníku subsidiární (srov. 
usnesení Nejvyššího soudu ze dne 29. 4. 2015, sp. zn. 3 Tz 1/2015). Klíčové 
proto bylo, že znaleckým posudkem bylo zjištěno, že se obviněný dopustil z 
důvodu nepříčetnosti činu jinak trestného. K tomuto závěru dospěla státní 
zástupkyně v usnesení o zastavení trestního stíhání obviněného (viz usnesení ze 
dne 19. 8. 2020 na č. l. 210 až 213 spisu policejního orgánu, především pak 
body 9. až 12. tohoto usnesení). Jinak vyjádřeno, pakliže jsou splněny podmínky 
pro obligatorní uložení ochranného léčení podle § 99 odst. 1 tr. zákoníku, 
upřednostní se toto ustanovení na úkor § 99 odst. 2 tr. zákoníku (fakultativní 
ukládání ochranného léčení).

45.	Zákonná právní úprava totiž stanoví, že obecné soudy uloží ochranné 
léčení osobě, která pro nepříčetnost není trestně odpovědná, jejíž pobyt na 
svobodě je nebezpečný a která se dopustila činu jinak trestného (§ 99 odst. 1 
tr. zákoníku). Proto lze ministru přisvědčit v tom, že soud uložil obviněnému 
ochranné léčení podle nesprávného ustanovení trestního zákoníku. Je tomu tak 
proto, že za situace, kdy bylo trestní stíhání obviněného pravomocně zastaveno, 
a to z důvodu, že obviněný nebyl v době činu pro nepříčetnost trestně 
odpovědný, nemohl soud uložit ochranné léčení podle § 99 odst. 2 písm. a) tr. 
zákoníku, neboť obviněný nebyl pachatelem trestného činu a ani jej nespáchal ve 
stavu vyvolaném duševní poruchou. Naopak bylo obviněnému potenciálně možno 
uložit ochranné léčení toliko podle § 99 odst. 1 tr. zákoníku jakožto pachateli 
činu jinak trestného. Lze se rovněž ztotožnit s tím, že z napadeného usnesení 
nelze zjistit, na základě jakých skutečností a jakými úvahami se soud řídil při 
ukládání ochranného léčení. Nejvyšší soud si je vědom skutečnosti, že napadené 
rozhodnutí neobsahuje odůvodnění, neboť státní zástupce, obviněný a jeho 
obhájce se vzdali po jeho vyhlášení práva stížnosti a prohlásili, že netrvají 
na písemném vyhotovení. Proto postupoval okresní soud podle § 136 odst. 3 tr. 
ř. Za naznačené situace bylo nutno vycházet z předloženého spisového materiálu, 
zejména protokolu o veřejném zasedání, v jehož rámci bylo o podaném návrhu na 
uložení ochranného léčení rozhodováno. S ohledem na ve věci provedené důkazy, 
se lze důvodně domnívat, že za rozhodující pro uložení ochranného léčení 
považoval soud výslech znalkyně MUDr. Rolko, zachycený na protokolu o výslechu 
ze dne 24. 6. 2020 (viz protokol na č. l. 140 až 142 spisu policejního orgánu) 
realizovaný v rámci přípravného řízení, když u veřejného zasedání znalkyni 
osobně nevyslechnul. Z tohoto citovaného protokolu je zřejmé, že při výslechu v 
přípravném řízení znalkyně uvedla, že je pobyt obviněného na svobodě nebezpečný 
v souvislosti s jeho závislostí na alkoholu, přičemž v této souvislosti navrhla 
ochranné léčení protialkoholní formou ústavní. Zde je třeba ovšem podotknout, 
že znalkyně původně v rámci písemného vyhotovení znaleckého posudku 
nenavrhovala uložit ochranné léčení obviněnému v ústavní formě, když i v tomto 
ovšem uvedla, že pobyt obviněného na svobodě je do určité míry pro společnost 
nebezpečný s ohledem na jeho závislost na alkoholu (viz zejména č. l. 133 spisu 
policejního orgánu), když ovšem nenavrhovala uložení žádného ochranného léčení.  

46.	Jak však již bylo uvedeno, otázku nebezpečnosti pachatele činu jinak 
trestného je třeba posoudit na základě zjištění o chování nepříčetné osoby a na 
základě posudku znalce z oboru zdravotnictví, odvětví psychiatrie, o tom, zda 
duševní porucha je takového rázu, že pobyt nepříčetné osoby na svobodě je i pro 
budoucnost nebezpečný. Samotné doporučení znalců, zda je či není vhodné uložit 
obviněnému ochranné léčení, však není dostatečným podkladem pro rozhodnutí o 
této otázce (srov. rozhodnutí Nejvyššího soudu ČSR ze dne 20. 8. 1973, sp. zn. 
6 To 22/73, a nález Ústavního soudu ze dne 3. 11. 2004, sp. zn. IV. ÚS 502/02). 
Jestliže tedy soud rozhodoval o uložení ochranného léčení, bylo zapotřebí, aby 
otázku nebezpečnosti pobytu obviněného na svobodě vyhodnotil na podkladě 
uceleného řetězce důkazů, a nikoliv snad na podkladě jistým způsobem 
izolovaného, nadto hypotetického, vyjádření znalkyně v rámci výslechu 
policejním orgánem. Navíc za situace, že toto vyjádření znalkyně před 
policejním orgánem bylo v rozporu se závěry obsaženými v písemném vyhotovení 
znaleckého posudku a z tohoto vyjádření znalkyně nebylo ani zřejmé, na základě 
jakých nových poznatků a skutečností změnila svůj postoj k uložení ochranného 
léčení.

47.	Není tedy zřejmé, na základě jakých poznatků dospěl soud k závěru, 
že je dána vysoká pravděpodobnost, že obviněný spáchá znovu závažnější útok na 
zájmy chráněné trestním zákonem, jak vyžaduje pro uložení ochranného léčení 
mimo jiné i judikatura. Zde je třeba pro jistou přesnost uvést, že nejenže 
vyjádření znalkyně z přípravného řízení bylo v rozporu s jejím původním závěrem 
stran uložení ochranného léčení a tento rozpor nebyl nijak v rámci tohoto 
vyjádření znalkyně v přípravném řízení objasněn, ale nakonec i s vyjádřením 
znalkyně ve věci vedené u Krajského soudu v Ústí nad Labem (viz vyjádření ze 
dne 12. 1. 2022 na č. l. 47 spisu Okresního soudu v Litoměřicích), kde znalkyně 
uvedla, že její vyjádření ze dne 24. 6. 2020 stran uložení ochranného léčení v 
ústavní formě bylo reakcí na podmíněný a hypotetický dotaz policejního orgánu, 
kdy odpověděla pouze hypoteticky, že by ochranné léčení přicházelo u obviněného 
v úvahu. Jednalo se však o odpověď bez vazby na faktické okolnosti případu a 
specifika osobnosti obviněného. 

48.	Lze mít za to, že tímto postupem okresní soud nedostál své 
povinnosti zjistit skutkový stav věci, o němž nejsou důvodné pochybnosti, a to 
v rozsahu, který je nezbytný pro rozhodnutí (§ 2 odst. 5 tr. ř.). Jinak 
vyjádřeno, nezjistil rozhodné skutkové okolnosti, které by svědčily ve prospěch 
závěru o nezbytnosti uložení ochranného léčení obviněnému vůbec, natožpak v 
ústavní formě. Naopak, z předloženého spisového materiálu vyplývá, že svůj 
závěr patrně opřel pouze o hypotetické vyjádření znalkyně v rámci výslechu u 
policejního orgánu dne 24. 6. 2020, kteréžto však hodnotil zcela zjevně 
izolovaně, a nikoliv v rámci uceleného řetězce důkazů, které by jednoznačně, 
potažmo nade vši pochybnost, jak si žádá § 2 odst. 5, odst. 6 tr. ř., svědčily 
o nezbytnosti uložení natolik závažného opatření, jakým je ústavní ochranné 
léčení. Zároveň soud zjevně neposuzoval stav obviněného v době rozhodování, tj. 
přibližně osm měsíců po spáchání činu jinak trestného obviněným (25. 3. 2020), 
ve smyslu závěrů usnesení Nejvyššího soudu ze dne 30. 9. 2015, sp. zn. 4 Tdo 
1127/2015. K tomuto závěru dospěl Nejvyšší soud po prostudování celého 
spisového materiálu v dané věci – tzn. spisu policejního orgánu, spisu 
Okresního soudu v Mostě a spisu Okresního soudu v Litoměřicích. Žádný z těchto 
citovaných spisů totiž neobsahuje – vyjma již uvedeného znaleckého posudku 
znalkyně MUDr. Rolko a jejího výslechu – žádnou informaci, která by 
nasvědčovala tomu, že stav obviněného v době rozhodování okresního soudu 
vyžaduje uložení ochranného léčení a že soud disponoval dostatečnými podklady 
pro uložení ochranného léčení. V tomto směru je třeba uvést, že z opisu z 
rejstříku trestů vyplynulo, že se obviněný nejen v minulosti, ale ani v 
mezičase od spáchání činu jinak trestného v této věci a rozhodování soudu o 
uložení ochranného léčení žádné další trestné činnosti nedopustil. Proto je 
potřeba znovu zdůraznit, že ani samotné zastavení trestního stíhání státní 
zástupkyní nezbavuje soud povinnosti postupovat v intencích § 2 odst. 5, 6 tr. 
ř. Lze tedy shrnout, že Okresní soud v Mostě zejména nedostatečně hodnotil 
nebezpečnost obviněného z hlediska shora citovaných kritérií, kterážto je 
nezbytná, aby bylo dosaženo proporcionality zásahu v podobě uložení ochranného 
léčení, nadto v ústavní formě. Nejvyšší soud proto shledal, že v posuzovaném 
případě byl porušen zákon rovněž v § 2 odst. 5, odst. 6 tr. ř. (srov. a 
contrario rozsudek Nejvyššího soudu ze dne 23. 3. 2011, sp. zn. 7 Tz 21/2011).
49.	Nejvyšší soud tudíž uzavírá, že v dané věci nebylo okresním soudem 
adekvátním způsobem vůbec objasněno, zda byly splněny zákonné podmínky jednak 
pro samotné uložení ochranného léčení ve smyslu § 99 odst. 1 tr. zákoníku. 
Navíc ani nebylo řádně objasněno, v jaké formě mělo být ochranné léčení 
uloženo, tedy zda v ambulantní, či ústavní formě, pokud by bylo skutečně 
namístě uložení ochranného léčení.  Dále bylo ochranné léčení obviněnému, coby 
pachateli činu jinak trestného (k tomu viz již citované usnesení OSZ Most o 
zastavení trestního stíhání), uloženo podle nesprávného ustanovení – tj. na 
základě § 99 odst. 2 písm. a) tr. zákoníku, nikoliv podle § 99 odst. 1 tr. 
zákoníku, jak by bylo potenciálně namístě, když se obviněný podle skutkových 
zjištění orgánů činných v trestním řízení měl dopustit činu jinak trestného, 
přičemž trestní stíhání byla zastaveno z důvodu jeho nepříčetnosti v době 
spáchání jinak protiprávního jednání. Takovým postupem okresní soud porušil 
ustanovení § 2 odst. 5, odst. 6 tr. ř., jakož i v konečném důsledku tímto svým 
postupem zasáhl do ústavně zaručeného práva obviněného na ochranu osobní 
svobody ve smyslu čl. 8 odst. 2 Listiny.

50.	Zde je třeba opětovně zdůraznit, že ochranné léčení nepředstavuje 
trest, ukládaný často s prvkem jisté odplaty či vyvážení újmy oběti a 
pachatele, a újma jím působená není na rozdíl od trestů jejich zamýšlenou 
složkou, nýbrž jen nevyhnutelným účinkem (Šámal, P. a kol. Trestní zákoník. 
Obecná část. 2. vydání, Praha: C. H. Beck, 2012, s. 495-496). Ústavní soud 
nadto dospěl k závěru, že i ambulantní ochranné léčení zasahuje do ústavně 
zaručeného práva na zachování tělesné a duševní integrity ve smyslu čl. 7 
Listiny, spočívajícího v nepřípustnosti jakýchkoli nedobrovolných zásahů do 
tělesné schránky člověka a jeho vědomí. Tím spíše potom do tohoto ústavně 
zaručeného práva zasahuje ochranné léčení ústavní formou, jako tomu bylo i v 
případě obviněného D. B. Jak již však bylo shora uvedeno, ochranné léčení lze 
ukládat toliko při splnění všech podmínek, k čemuž však v posuzované věci 
očividně nedošlo, když (přinejmenším některé) podmínky pro obligatorní uložení 
ochranného léčení ve smyslu § 99 odst. 1 tr. zákoníku nebyly soudem adekvátně 
zkoumány a vyhodnoceny.

51.	Jako obiter dictum potom Nejvyšší soud uvádí, že pokud jde o 
ministrem tvrzené porušení § 99 odst. 4 tr. zákoníku, lze přisvědčit státní 
zástupkyni, podle níž je evidentní, že okresní soud skutečně nijak neřešil, 
jakým způsobem může být ve spádovaném či jiném zdravotnickém zařízení prováděna 
protialkoholní léčba osoby s jazykovou bariérou, a že nehodnotil, zda by s 
ohledem na takové možnosti nebyla vhodnější ambulantní léčba, ovšem pokud by 
vůbec byly splněny předpoklady pro uložení ochranného léčení. Lze ovšem 
konstatovat, že s ohledem na to, že v posuzované věci nebylo vůbec řádně 
objasněno, zda byly splněny podmínky pro uložení ochranného léčení, je 
nadbytečné konstatovat i porušení § 99 odst. 4 tr. zákoníku, neboť jeho 
aplikace byla až důsledkem porušení jiných zákonných ustanovení. Nejvyšší soud 
však dodává, že i kdyby podmínky pro uložení ochranného léčení splněny v 
posuzovaném případě byly a bylo by i s ohledem na okolnosti případu namístě 
uložit jej ústavní formou, nemůžou být jazyková bariéra či absence zdravotního 
pojištění samy o sobě důvodem pro rezignaci na uložení ochranného léčení. 
Rozhodující je naplnění účelu ochranného léčení. 

52.	Na okraj k tvrzenému porušení čl. 11 odst. 1 Listiny Nejvyšší soud 
uvádí, že neshledal porušení zákona i v tomto ustanovení (článku), neboť 
případný zásah do majetkových práv obviněného byl až následkem nezákonného 
uložení ochranného léčení, a proto není namístě v této souvislosti konstatovat 
porušení i tohoto článku Listiny. Pouze jako obiter dictum Nejvyšší soud 
připomíná, že náklady související s výkonem ochranného léčení u osob, které 
nejsou účastníky veřejného zdravotního pojištění v České republice, hradí stát 
z kapitoly státního rozpočtu Ministerstva zdravotnictví (srov. § 89 zákona o 
specifických zdravotních službách).

53.	Nejvyšší soud proto sumarizuje, že po přezkumu napadeného usnesení i 
předcházejícího řízení podle § 267 odst. 3 tr. ř. dospěl k závěru, že podaná 
stížnost pro porušení zákona je důvodná, a vyslovil podle § 268 odst. 2 tr. ř., 
že usnesením Okresního soudu v Mostě ze dne 11. 11. 2020, č. j. 5 Nt 
27001/2020-26, byl porušen zákon v § 2 odst. 5, 6 tr. ř., § 96 odst. 1, § 99 
odst. 2 písm. a) tr. zákoníku a v čl. 8 odst. 2 Listiny základních práv a 
svobod, a to v neprospěch obviněného D. B.

54.	Vzhledem k tomu, že zrušením vadného rozhodnutí Okresního soudu v 
Mostě, potažmo vadného výroku, bylo dosaženo žádoucího právního stavu, Nejvyšší 
soud se omezil na pouhé zrušení tohoto a na něj obsahově navazujících 
rozhodnutí, neboť ve věci není třeba učinit žádné nové rozhodnutí. Je tomu tak 
proto, že návrh státní zástupkyně na uložení ochranného léčení se stal 
bezpředmětným vzhledem ke shora citovanému rozhodnutí Krajského soudu v Ústí 
nad Labem ze dne 6. 6. 2022, sp. zn. 6 To 384/2021. 


Poučení: Proti tomuto rozhodnutí není opravný prostředek přípustný.


V Brně dne 31. 7. 2024


JUDr. Marta Ondrušová
předsedkyně senátu

	
	





