Soud: Nejvyšší soud

Spisová značka: 7 Tz 311/2001

Datum rozhodnutí: 09.01.2002

Typ rozhodnutí: Rozsudek




7 Tz 311/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 9. 
ledna 2002 v senátě složeném z předsedy JUDr. Zdeňka Sováka a soudců JUDr. 
Jiřího Horáka a JUDr. Jindřicha Urbánka stížnost pro porušení zákona, podanou 
ministrem spravedlnosti České republiky ve prospěch obviněného P. Č., proti 
trestnímu příkazu Okresního soudu v Mladé Boleslavi ze dne 22. 6. 2001, sp. zn. 
2 T 111/2001, a podle § 268 odst. 2, § 269 odst. 2 a § 270 odst. 1 tr. řádu 
rozhodl   t a k t o :

	Pravomocným trestním příkazem Okresního soudu v Mladé Boleslavi ze dne 
22. 6. 2001, sp. zn. 2 T 111/2001 ,

b y l     p o r u š e n     z á k o n

v ustanovení § 314e odst. 2 písm. c) tr. řádu v neprospěch obviněného P. Č.

	Tento trestní příkaz se  z r u š u j e .   Současně se zrušují všechna 
další rozhodnutí na něj obsahově navazující, pokud vzhledem ke změně, k níž 
došlo zrušením, pozbyla podkladu.

	 Okresnímu soudu v Mladé Boleslavi se  p ř i k a z u j e ,   aby věc v 
potřebném rozsahu znovu projednal a rozhodl.  

O d ů v o d n ě n í :

	

	Státní zástupce Okresního státního zastupitelství v Mladé Boleslavi 
podal  dne 11. 6. 2001 u Okresního soudu v Mladé Boleslavi obžalobu na 
obviněného P. Č.  pro skutek kvalifikovaný v jednočinném souběhu jako trestné 
činy maření výkonu úředního rozhodnutí podle § 171 odst. 1 písm. c) tr. zák. a 
ohrožení pod vlivem návykové látky podle § 201 písm. b) tr. zák., kterého se 
obviněný podle obžaloby dopustil tím, že dne 14. 4. 2001 kolem 19.20 hodin 
řídil v podnapilém stavu s obsahem nejméně 1,80 g/kg alkoholu v krvi po silnici 
od obce B.  na D. C., okres M. B., osobní vozidlo tovární značky Škoda 120 LS 
SPZ přesto, že mu byla rozhodnutím Dopravního inspektorátu Policie České 
republiky Mladá Boleslav  ze dne 6. 11. 2000 uložena pokuta v částce 10.000,- 
Kč a zákaz činnosti řízení motorových vozidel na dobu 24 měsíců, mimo jiné za 
řízení motorového vozidla pod vlivem alkoholu.

	

	Samosoudce Okresního soudu v Mladé Boleslavi vydal ve věci dne 22. 6. 
2001 pod sp. zn. 2 T 111/2001 trestní příkaz, kterým uznal obviněného P. Č.  
vinným v souladu s podanou obžalobou a podle § 201, § 35 odst. 1 tr. zák. 
obviněného odsoudil k peněžitému trestu ve výši 50.000,- Kč za současného 
stanovení náhradního trestu odnětí svobody v trvání pěti měsíců a dále k trestu 
zákazu řízení motorových vozidel na dobu sedmi let. Vydaný trestní příkaz nabyl 
dne 9. 8. 2001 právní moci.

	

	Proti shora uvedenému pravomocnému trestnímu příkazu podal ministr 
spravedlnosti České republiky u Nejvyššího soudu České republiky ve prospěch 
obviněného P. Č.  stížnost pro porušení zákona, neboť tímto rozhodnutím byl 
podle jeho názoru porušen zákon v ustanovení § 314e odst. 2 písm. c) tr. řádu v 
neprospěch obviněného.

	V písemném odůvodnění podané stížnosti pro porušení zákona ministr 
spravedlnosti v prvé řadě vycházel z toho, že skutkový stav byl v předmětné 
trestní věci natolik objasněn, že byly dány podmínky pro rozhodnutí věci bez 
hlavního líčení trestním příkazem. Obviněný P. Č.  byl při řízení vozidla 
přistižen, ke svému jednání se doznal a byl usvědčen lékařskou zprávou. 
Zjištěný skutkový stav byl také správně posouzen.

	K pochybení ovšem podle ministra spravedlnosti došlo ve výroku o 
trestu, pokud jím byl uložen trest zákazu činnosti ve výměře sedmi let. Tento 
druh trestu byl sice uložen s přihlédnutím ke všem zákonným hlediskům, v 
rozporu s citovaným ustanovením § 314e odst. 2 písm. c) tr. řádu však došlo k 
jeho uložení trestním příkazem, který připouští maximální výměru trestu zákazu 
činnosti pouze do pěti let. Věc měla být tudíž podle názoru ministra 
spravedlnosti projednána v hlavním líčení.

	Ministr spravedlnosti České republiky proto navrhl, aby Nejvyšší soud 
České republiky z podnětu podané stížnosti podle § 268 odst. 2 tr. řádu 
porušení zákona v navrhované podobě vyslovil, aby podle § 269 odst. 2 tr. řádu 
napadený trestní příkaz zrušil a zrušil také další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, a dále aby Nejvyšší soud postupoval podle § 270 odst. 1 tr. 
řádu a přikázal Okresnímu soudu v Mladé Boleslavi, aby věc v potřebném rozsahu 
znovu projednal a rozhodl.   

	

	Nejvyšší soud České republiky z podnětu podané stížnosti pro porušení 
zákona přezkoumal podle § 267 odst. 3 tr. řádu zákonnost a odůvodněnost výroku 
o trestu zákazu činnosti z napadeného trestního příkazu, proti němuž byla 
stížnost pro porušení zákona podána a zabýval se rovněž řízením, které vydání 
napadené části trestního příkazu předcházelo. 

	

Shledal, že stížnost pro porušení zákona, podaná ve prospěch obviněného P. Č.  
ministrem spravedlnosti České republiky, je důvodná, neboť napadeným trestním 
příkazem k porušení zákona v ohledu ministrem spravedlnosti vytýkaném skutečně 
došlo a zákon byl takto porušen v neprospěch obviněného.

	

Nejvyšší soud se přitom ztotožnil s názorem ministra spravedlnosti i v tom 
směru, že v řízení, které vydání shora citovaného trestního příkazu 
předcházelo, byl skutkový stav řádně provedenými důkazy náležitě zjištěn a 
žádné vady nevykazuje ani použitá právní kvalifikace skutku. Skutkový stav byl 
tudíž opatřenými důkazy spolehlivě prokázán a samosoudci Okresního soudu v 
Mladé Boleslavi tak formálně nic nebránilo v tom, aby bez projednání trestní 
věci obviněného P. Č.  v hlavním líčení v ní vydal v souladu s ustanovením § 
314e odst. 1 tr. řádu trestní příkaz.

	Podle § 314e odst. 2 písm. c) tr. řádu však lze trestním příkazem 
uložit trest zákazu činnosti v maximální výměře pěti let. Pokud samosoudce 
okresního soudu shledal jako přiměřený zásadám o ukládání trestu, zakotveným v 
ustanoveních § 23 odst. 1 a § 31 odst. 1 tr. zák., trest zákazu činnosti ve 
výměře sedmi let, se kterým se včetně konkrétní stanovené výměry ztotožnil v 
odůvodnění podaného mimořádného opravného prostředku i ministr spravedlnosti, 
musel odsuzující rozhodnutí (rozsudek) vydat na podkladě standardního trestního 
procesu v hlavním líčení.

	Pokud tak neučinil, a ve věci rozhodl trestním příkazem, kterým 
překročil maximální pětiletou nepřekročitelnou výměru ukládaného trestu zákazu 
činnosti, vskutku porušil v neprospěch obviněného P. Č.  zákon v ustanovení § 
314e odst. 2 písm. c) tr. řádu, jak ministr spravedlnosti namítl.

	Třeba dodat, že skutečnost, že byl trestním příkazem uložen trest 
zákazu činnosti přesahující výměru, kterou připouští ustanovení § 314e odst. 2 
písm. c) tr. řádu, ale v rámci maximální sazby, obecně stanovené trestním 
zákonem pro tento druh trestu, sice neznamená sama o sobě, že jde o trest, jenž 
je ve zřejmém nepoměru ke stupni nebezpečnosti pro společnost ve smyslu 
ustanovení § 266 odst. 2 tr. řádu. Proti takovému trestnímu příkazu lze však 
pro uvedenou vadu podat stížnost pro porušení zákona vždy, neboť trestní příkaz 
v takovém případě nemůže být vydán, a jde tedy o vadné rozhodnutí vydané na 
základě vadného postupu řízení ve smyslu § 266 odst. 1 tr. řádu (srov. též č. 
28/1998 Sb. rozh. trest.). 

	

	Nejvyšší soud České republiky proto vyslovil porušení zákona v 
neprospěch obviněného P. Č.  v podobě konkretizované v rozsudečném výroku, 
mimořádným opravným prostředkem napadený trestní příkaz zrušil, současně zrušil 
všechna případně obsahově navazující rozhodnutí, která takto pozbyla svého 
zákonného podkladu, a Okresnímu soudu v Mladé Boleslavi přikázal, aby věc v 
potřebném rozsahu znovu projednal a rozhodl.

	

	V dalším řízení bude ve věci jednat a rozhodovat při splnění zákonných 
procesních podmínek samosoudce tohoto okresního soudu a pokud shledá, že 
dosavadním skutkovým zjištěním a zákonu skutečně odpovídá trest zákazu činnosti 
výměrou přesahující hranici pěti let, nařídí ve věci hlavní líčení, ověří 
provedeným dokazováním aktuální stav věci a na podkladě uvedených zjištění, 
podle potřeby doplněných dalšími důkazy, plně zákonně ve věci rozhodne.

	V takovém hlavním líčení samosoudce (event. senát) pochopitelně není 
vázán právní kvalifikací ani druhem a výměrou trestů, původně uložených 
trestním příkazem, pro úplnost však Nejvyšší soud připomíná, že stížnost pro 
porušení zákona byla podána výhradně ve prospěch obviněného P. Č.  a Nejvyšší 
soud České republiky takto také porušení zákona vyslovil. V dalším řízení tak 
budou všechny orgány v tomto trestním řízení případně činné ve vztahu ke 
stížností pro porušení zákona napadenému trestnímu příkazu ve smyslu § 273 tr. 
řádu vázány zákazem reformace in peius, a v novém řízení tak nemůže dojít k 
jakékoliv změně tohoto rozhodnutí v neprospěch obviněného. 

	  

P o u č e n í :  Proti tomuto rozhodnutí o stížnosti pro porušení zákona není 
stížnost pro porušení zákona přípustná.

V Brně dne 9. ledna 2002

                                                                                
     Předseda senátu:

JUDr. Zdeněk   S o v á k 
