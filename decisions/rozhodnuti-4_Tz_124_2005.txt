Soud: Nejvyšší soud

Spisová značka: 4 Tz 124/2005

Datum rozhodnutí: 20.09.2005

Typ rozhodnutí: Rozsudek




4 Tz 124/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
září 2005 v senátě složeném z předsedy JUDr. J. P. a soudců JUDr. F. H. a JUDr. 
D. N. stížnost pro porušení zákona, kterou podal ministr spravedlnosti České 
republiky ve prospěch obviněného S.  B., proti pravomocnému usnesení bývalého 
Vyššího vojenského soudu v Táboře ze dne 16. 7. 1981, sp. zn. 1 To 163/81, a 
podle § 268 odst. 2, § 269 odst. 2 a § 271 odst. 1 tr. ř. rozhodl  t a k t o:

Usnesením bývalého Vyššího vojenského  soudu v Táboře ze dne 16. 7. 1981, sp. 
zn.  1 To 163/81, b y l   p o r u š e n   z á k o n  v ustanoveních § 254 odst. 
1, § 256 tr. ř., ve znění účinném do 30. 6. 1990 a v řízení, které mu 
předcházelo, v ustanovení § 269 odst. 1 tr. zák., ve znění účinném do 30. 11. 
1999, v neprospěch obviněného S. B.

Napadené usnesení se  z r u š u j e . Zrušuje se též rozsudek bývalého 
Vojenského obvodového soudu v Brně ze dne 17. 6. 1981, sp. zn. 4 T 120/81.

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný S. B.  z p r o š ť u j e  obžaloby býv. 
vojenského obvodového prokurátora Brno ze dne 28. 5. 1981, sp. zn. 4 OPv 
167/81, pro skutek spočívající v tom, že ačkoliv byl povolávacím rozkazem řady 
C č. 072978, vydaným OVS G., který převzal dne 19. února 1981, povolán k výkonu 
vojenského cvičení v délce 14 dnů k v. ú.  K. H. s nástupem 1. 4. 1981, na 
vojenské cvičení nenastoupil s tím, že mu to nedovoluje jeho přesvědčení a 
svědomí, čímž měl spáchat trestný čin nenastoupení služby v ozbrojených silách 
podle § 269 odst. 1 tr. zák., ve znění účinném do 30.11.1999.

	

Odůvodnění:

Rozsudkem bývalého Vojenského obvodového soudu v Brně ze dne 17. 6. 
1981,          sp. zn. 4 T 120/81, byl obviněný S. B. uznán vinným trestným 
činem nenastoupení služby v ozbrojených silách podle § 269 odst. 1 tr. zák., ve 
znění účinném do  30. 11. 1999, kterého se dopustil tím, že ačkoliv byl 
povolávacím rozkazem řady C č. 072978, vydaným OVS G., který převzal dne 19. 
února 1981, povolán k výkonu vojenského cvičení v délce 14 dnů k v. ú.  K. H. s 
nástupem 1. 4. 1981, na vojenské cvičení nenastoupil s tím, že mu to nedovoluje 
jeho přesvědčení a svědomí. Za uvedené jednání byl obviněný S. B. odsouzen k 
trestu odnětí svobody v trvání 18 měsíců. Podle § 39a odst. 1, odst. 2 písm. a) 
tr. zák., ve znění účinném do 30. 6. 1990, byl pro výkon trestu zařazen do I. 
nápravně výchovné skupiny. Podle § 47 odst. 2 tr. zák. byl obviněnému uložen 
trest ztráty vojenské hodnosti.  

Proti výše uvedenému rozsudku podal dne 29. 6. 1981 obviněný S. B. odvolání. 
Bývalý Vyšší vojenský  soud v Táboře usnesením ze dne 16. 7. 1981, sp. zn. 1 To 
163/81, výše uvedené odvolání podle § 256 tr. ř. zamítl jako nedůvodné.

Proti usnesení bývalého Vyššího vojenského soudu v Táboře ze dne 16. 7. 1981, 
sp. zn. 1 To 163/81, podal ministr spravedlnosti stížnost pro porušení zákona 
ve prospěch obviněného S. B. Vytkl v ní, že zákon byl porušen v ustanovení § 
254 odst. 1, § 256 a § 2 odst. 5, odst. 6 tr. ř., v tehdy účinném znění, jakož 
i v ustanovení § 269 odst. 1 tr. zák., v tehdy účinném znění.

	

V odůvodnění stížnosti pro porušení zákona ministr spravedlnosti namítl, že v 
případě trestného činu obviněného S. B. se jednalo o čin směřující k uplatnění 
základního práva občana zaručeného mu zejména článkem 18 Mezinárodního paktu o 
občanských a politických právech i obdobně formulovaným článkem 18  Všeobecné 
deklarace lidských práv. Výše uvedený trestný čin byl proto prohlášen za 
trestný v rozporu s mezinárodním právem a ústavou ve smyslu § 1 zákona č. 
119/1990 Sb., o soudní rehabilitaci, ve znění pozdějších předpisů, k němuž je 
nutno přihlédnout, byť se na projednávanou věc přímo nevztahuje. Bývalý 
Vojenský obvodový soud v Brně i bývalý Vyšší vojenský soud v Táboře proto 
pochybily, když nepřihlédly především ke skutečnosti, zda je posuzovaný skutek 
vzhledem k motivaci jednání obviněného S. B. vůbec trestným činem, neboť 
obviněný tímto jednáním pouze realizoval svá základní práva a svobody. Tomuto 
aspektu oba  soudy nevěnovaly náležitou pozornost, byť z dokazování vyplývalo, 
že v dané věci je třeba pečlivě objektivizovat důvody, které obviněného k 
odmítnutí výkonu vojenské služby vedly.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vyššího vojenského  soudu v Táboře ze dne 16. 7. 1981, sp. zn. 1 To 163/81, byl 
porušen zákon v neprospěch obviněného S. B. ve vytýkaném směru, aby podle § 269 
odst. 2 tr. ř. napadené usnesení zrušil, stejně jako další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř., příp. 
podle § 271 odst. 1 tr. ř.

Pro úplnost je třeba uvést, že z přiloženého spisu Městského soudu v Brně, sp. 
zn. 6 Nt 531/2001, vyplývá, že obviněný S. B. podal návrh na povolení obnovy 
řízení. Návrh na povolení obnovy řízení byl projednán Městským soudem v Brně 
pod sp. zn.  6 Nt 531/2001. Usnesením ze dne 13. 11. 2002 Městský soud rozhodl, 
že se návrh na povolení obnovy řízení zamítá podle § 283 písm. d) tr. ř. Proti 
tomuto usnesení podal obviněný S. B. dne 28. 11. 2002 stížnost, kterou dne 13. 
1. 2003 projednal Krajský soud v Brně, který usnesením podle § 148 odst. 1 
písm. c) tr. ř. výše uvedenou stížnost zamítl jako nedůvodnou. Proti tomuto 
usnesení Krajského soudu v Brně podal obviněný ústavní stížnost, kterou dne 20. 
1. 2004 Ústavní soud usnesením, sp. zn. III. ÚS 209/03, odmítl jako zjevně 
neopodstatněnou.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon  porušen byl. 

Podle § 254 odst. 1 tr. ř., ve znění účinném do 30. 6. 1990, nezamítne-li 
odvolací soud odvolání podle § 253, přezkoumá zákonnost a odůvodněnost všech 
výroků rozsudku, proti nimž může odvolatel podat odvolání, i správnost postupu 
řízení, které předcházelo rozsudku, přihlížeje přitom i k vadám, které nebyly 
odvoláním vytýkány.

Podle § 256 tr. ř., ve znění účinném do 30. 6. 1990, odvolací soud odvolání 
zamítne, shledá-li, že není důvodné.

Podle § 269 odst. 1 tr. zák., ve znění účinném do 30. 11. 1999, se trestného 
činu nenastoupení služby v ozbrojených silách dopustí ten, kdo v úmyslu vyhnout 
se trvale vojenské činné službě nebo zvláštní službě, nenastoupí službu v 
ozbrojených silách do 24 hodin po uplynutí lhůty stanovené v povolávacím 
rozkaze.

Z obsahu spisu vyplývá, že obviněnému S. B. byl dne 19. 2. 1981 doručen 
povolávací rozkaz řady C č. 072978, vydaný OVS G., dle kterého měl 1. 4. 1981 
do 13.00 hod. nastoupit na 14 denní vojenské cvičení k v.ú.  K. H. Obviněný se 
po obdržení povolávacího rozkazu rozhodl, že na vojenské cvičení nenastoupí. 
Svůj úmysl oznámil dne 23. 3. 1981 orgánům OVS G., kam se osobně dostavil. 
Obviněný S. B. byl pracovníkem OVS kpt. L. O. poučen jeho povinnostech a 
upozorněn na trestní následky v případě nesplnění mu uložené povinnosti. V den 
nástupu na vojenské cvičení, tj. 1. 4. 1981, se obviněný opětovně dostavil na 
OVS G. a znovu potvrdil, že na cvičení v žádném případě nenastoupí. V tomto 
směru lze poukázat na neměnné výpovědi obviněného učiněné jak v přípravném 
řízení, tak v řízení před soudem. Na základě těchto výpovědí obviněného a 
dalších důkazů objektivní povahy bývalý Vojenský obvodový soud dospěl k 
jednoznačnému závěru, že obviněný odmítl nastoupit vojenskou službu z důvodu 
jeho náboženského vyznání, což vyplývá i z odůvodnění rozsudku bývalého 
Vojenského obvodového soudu v Brně. Skutkový závěr soudu, podle něhož obviněný 
S. B. nenastoupil službu v ozbrojených silách do 24 hodin po uplynutí lhůty 
stanovené v povolávacím rozkaze z důvodu svého náboženského přesvědčení, je 
správný a má oporu v provedených důkazech.

K odvolání obviněného S. B. bývalý Vyšší vojenský  soud v Táboře ve svém 
rozhodnutí ze dne 16. 7. 1981, sp. zn. 1 To 163/81, uvedl, že odvolání S. B. 
není důvodné. V odůvodnění usnesení bývalý Vyšší vojenský soud uvedl, že vina 
obviněného byla soudem prvního stupně zjištěna na základě řádně provedených 
důkazů po skutkové stránce správně a byla také správně po právní stránce 
posouzena jako trestný čin nenastoupení služby v ozbrojených silách podle § 269 
odst. 1 tr. zák. Také trest, který byl obviněnému za jeho delikt uložen byl 
trestem přiměřeným, odpovídajícím všem zákonným hlediskům, která byla pro 
výměru trestu rozhodná.

Je zřejmé, že obviněný na vojenské cvičení nenastoupil z důvodu svého 
náboženského přesvědčení. Z výše uvedeného lze dovodit, že čin obviněného 
směřoval k uplatnění základního práva občana, zaručeného mu Ústavou a v dalších 
mezinárodních paktech zaručujících občanská a politická práva. Obviněný svým 
jednáním pouze uplatňoval právo na svobodu svědomí a náboženského přesvědčení 
podle Ústavy. Zde je třeba připomenout, že čl. 32 odst. 1 Ústavy ČSSR z roku 
1960 (č. 100/1960 Sb.) zaručoval občanům svobodu vyznání. V čl. 32 odst. 2 pak 
bylo uvedeno, že náboženská víra nebo přesvědčení nemůže být důvodem k tomu, 
aby někdo odmítal plnit občanskou povinnost, která je mu uložena zákonem. 
Svoboda vyznání a svědomí sice byla Ústavou formálně zaručena, ale norma nižší 
právní síly (zákon), kterou by realizace této, Ústavou garantované, svobody 
byla zajištěna, vydána nebyla. Jestliže zákonodárce nestanovil žádnou 
alternativu k tomu, aby obviněný mohl dostát svým zákonným povinnostem, aniž by 
tím současně popřel své náboženské přesvědčení zaručené mu Ústavou, nebylo 
takové jednání možné posoudit jako trestný čin. V tomto směru lze dále poukázat 
na čl. 18 Všeobecné deklarace lidských práv a na čl. 18 Mezinárodního paktu o 
občanských a politických právech (č. 120/1976 Sb.), který byl v době spáchání 
posuzovaného činu pro tehdejší ČSSR právně závazný. Tento pakt umožňuje 
podrobit náboženskou svobodu nebo víru jen takovým omezením, která jsou nutná k 
ochraně veřejného pořádku, zdraví nebo morálky nebo základních práv a svobod. K 
výše uvedenému je třeba konstatovat, že za situace, kdy zde nebyla jiná 
alternativa k výkonu vojenské služby pro případ, že její výkon by vedl k 
popření náboženského přesvědčení občana, pak nebylo možno čin občana, kterým 
jen realizoval Ústavou a mezinárodními úmluvami zaručené svobody, pokládat za 
trestný čin. Pro úplnost je třeba dodat, že výše uvedený právní názor vyplývá z 
nálezu Ústavního soudu ČR ze dne 11. 3. 2003, sp. zn. I. ÚS 671/01 a nálezu 
pléna Ústavního soudu ČR ze dne 26. 3. 2003, sp. zn. Pl. ÚS 42/02 a dále 
navazujícího rozsudku Nejvyššího soudu ČR ze dne 22. 5. 2003, sp. zn. 15 Tz 
67/2003.

Z konfrontace napadeného usnesení bývalého Vyššího vojenského soudu v Táboře  s 
výše uvedenými závěry Ústavního soudu i Nejvyššího soudu je zřejmé, že odvolací 
i nalézací soud porušily zákon v neprospěch obviněného, pokud uznaly obviněného 
S. B. vinným trestným činem nenastoupení služby v ozbrojených silách podle § 
269 odst. 1 tr. zák., ve znění účinném do 30. 11. 1999.

Na základě těchto výše uvedených důvodů tedy Nejvyšší soud podle § 268 odst. 2 
tr. ř. vyslovil, že napadeným usnesením byl porušen zákon v ustanoveních § 254 
odst. 1, § 256 tr. ř., ve znění účinném do 30. 6. 1990, a v řízení, které mu 
předcházelo, v ustanovení § 269 odst. 1 tr. zák., ve znění účinném do 30. 11. 
1999, v neprospěch obviněného S. B. V souladu s ustanovením § 269 odst. 2 tr. 
ř. zrušil Nejvyšší soud napadené usnesení bývalého Vyššího vojenského soudu v 
Táboře ze dne 16. 7. 1981, sp. zn. 1 To 163/81, stejně jako jemu předcházející 
rozsudek bývalého Vojenského obvodového soudu v Brně ze dne 17. 6. 1981, sp. 
zn. 4 T 120/81, a to včetně všech dalších rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Jak vyplývá z výše uvedeného, Nejvyšší soud neměl pochybnosti o správnosti 
skutkových zjištění v předmětné trestní věci, proto za splnění podmínek 
uvedených v ustanovení § 271 odst. 1 tr. ř. mohl ve věci sám znovu rozhodnout. 
Za situace, kdy skutek, pro který byla na obviněného podána obžaloba, nebylo 
možno pokládat za trestný čin, a to z důvodů podrobně rozvedených výše, rozhodl 
Nejvyšší soud tak, že obviněného S. B. pro tento skutek, blíže specifikovaný ve 
výroku tohoto rozsudku, v němž byl spatřován trestný čin nenastoupení služby v 
ozbrojených silách podle § 269 odst. 1 tr. zák., ve znění účinném do 30. 11. 
1999, obžaloby z důvodu uvedeného v § 226 písm. b) tr. ř. zprostil.

Poučení: Proti tomuto rozhodnutí není opravný prostředek přípustný.

V Brně dne 20. září 2005

Předseda senátu:

JUDr. J. P.
