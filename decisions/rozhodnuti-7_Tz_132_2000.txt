Soud: Nejvyšší soud

Spisová značka: 7 Tz 132/2000

Datum rozhodnutí: 28.06.2000

Typ rozhodnutí: Rozsudek




7 Tz 132/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud projednal ve veřejném zasedání konaném dne 28. června 2000 v 
senátě složeném z předsedy JUDr. Jana Engelmanna a soudců JUDr. Petra Hrachovce 
a JUDr. Zdeňka Sováka stížnost pro porušení zákona, kterou podal ministr 
spravedlnosti České republiky v neprospěch obviněných S. Z.  a L. B., proti 
usnesení vyšetřovatele Policie České republiky, Okresního úřadu vyšetřování v 
Liberci ze dne 28. 12. 1999, ČVS:OVV-360/99-20, a podle § 268 odst. 2, § 269 
odst. 2, § 270 odst. 1 tr. ř. za podmínek § 272 tr. ř. rozhodl   t a k t o  :

Pravomocným usnesením vyšetřovatele Policie České republiky, Okresního úřadu 
vyšetřování v Liberci ze dne 28. 12. 1999, ČVS:OVV-360/99, a v řízení, které mu 
předcházelo,

b y l    p o r u š e n    z á k o n 

  v ustanovení § 2 odst. 5, 6 tr. ř. ve prospěch obviněných S. Z. a L. B. 

Toto usnesení vyšetřovatele se   z r u š u j e .

Vyšetřovateli Policie České republiky, Okresního úřadu vyšetřování v Liberci 
se   p ř i k a z u j e , aby věc v potřebném rozsahu znovu projednal a rozhodl.

Odůvodnění:

Usnesením vyšetřovatelky (dále jen vyšetřovatele § 161 odst. 1 tr. ř.) Policie 
České republiky, Okresního úřadu vyšetřování v Liberci ze dne 28. 12. 1999, 
ČVS:OVV-360/99-20, bylo podle § 172 odst. 1 písm. b) tr. ř. zastaveno trestní 
stíhání obviněných S. Z. a L. B.  pro skutek kvalifikovaný jako trestný čin 
neoprávněného zásahu do práva k domu, bytu nebo nebytovému prostoru podle § 
249a odst. 1, odst. 2 tr. zák. a trestný čin porušování domovní svobody podle § 
238 odst. 1, odst. 2 tr. zák., kterých se měli dopustit tím, že „v době od 23. 
7. 1994 do 25. 3. 1996 v L., K. ul. 3/87 zabrali sklepní a půdní prostory v 
uvedeném domě, které patřily rodině T. a tyto i nyní užívají a tím neoprávněně 
zasahují do práv k užívání těchto prostor ke škodě P. T.,  bytem L., K. 3/87, 
zastoupené opatrovnicí K. H., bytem tamtéž\", neboť skutek není trestným činem 
a není důvod k postoupení věci.\"

Toto usnesení bylo napadeno stížností, kterou podala K. H., opatrovnice P. T. 
Usnesením státní zástupkyně Okresního státního zastupitelství v Liberci ze dne 
3. 2. 2000 byla podle § 148 odst. 1 písm. b) tr. ř. stížnost K. H. zamítnuta, 
neboť byla podána osobou neoprávněnou. Uvedené usnesení vyšetřovatele nabylo 
tedy právní moci podle § 140 odst. 1 písm. b) - ad aa) tr. ř. marným uplynutím 
třídenní lhůty stanovené pro podání stížnosti všem oprávněným osobám.

Ministr spravedlnosti České republiky podal ve lhůtě stanovené v § 272 tr. ř. v 
neprospěch obviněných S. Z. a L. B.  stížnost pro porušení zákona proti 
usnesení vyšetřovatele Policie České republiky, Okresního úřadu vyšetřování v 
Liberci ze dne 28. 12. 1999, ČVS:OVV-360/99-20. Ve stížnosti pro porušení 
zákona ministr spravedlnosti namítl, že toto usnesení vyšetřovatele je 
nesprávné, neboť vyšetřovatel neprovedl veškeré důkazy, aby byl zjištěn 
skutkový stav věci, o němž nejsou důvodné pochybnosti, a vzhledem k uvedenému 
nedostatku hodnotil vyšetřovatel shromážděné důkazy jednostranně, kdy vycházel 
zejména z tvrzení obviněných, resp. obviněné Z., že se trestné činnosti 
nedopustila, aniž by tuto její obhajobu hodnotil ve vzájemné souvislosti s 
dalšími provedenými důkazy. Shora uvedené nedostatky v činnosti orgánů činných 
v trestním řízení vedly ve svém důsledku k vydání rozhodnutí o zastavení 
trestního stíhání obviněných, aniž by vyšetřovatel náležitě zjistil skutkový 
stav věci, jak bylo již shora uvedeno a hodnotil důkazy ve smyslu § 2 odst. 6 
tr. ř.

V závěru stížnosti pro porušení zákona ministr spravedlnosti České republiky 
navrhl, aby Nejvyšší soud vyslovil podle § 268 odst. 2 tr. ř., že usnesením 
vyšetřovatele Policie České republiky, Okresního úřadu vyšetřování v Liberci ze 
dne 28. 1. 1999, ČVS:OVV-360/99-20, byl ve prospěch obviněných S. Z. a L. B.  
porušen zákon, a  to v ustanoveních § 2 odst. 5, 6 a § 172 odst. 1 písm. b) tr. 
ř., podle § 269 odst. 2 tr. ř. napadené usnesení zrušil a aby dále postupoval 
podle § 270 odst. 1 tr. ř., tj. aby přikázal nové projednání a rozhodnutí věci.

Nejvyšší soud podle § 267 odst. 1 tr. ř. přezkoumal na podkladě stížnosti pro 
porušení zákona správnost všech výroků napadeného usnesení, jakož i řízení, jež 
mu předcházelo, a shledal, že zákon byl porušen.

Především je třeba uvést, že vyšetřovatel Policie České republiky, Okresního 
úřadu vyšetřování v Liberci (dále jen vyšetřovatel) v napadeném usnesení 
odůvodnil svůj závěr o absenci materiální stránky trestných činů porušování 
domovní svobody podle § 238 odst. 1, odst. 2 tr. zák. a neoprávněného zásahu do 
práva k domu, bytu nebo nebytovému prostoru podle § 249a odst. 1, 2 tr. zák. 
pouze tím, že kupními smlouvami bytů nedošlo k přímému a prokazatelnému 
rozdělení ostatních užívaných prostor písemnou smlouvou, což prokazuje také 
posudek Ing. P, H.  Vzhledem k tomu, že nebylo prokázáno výhradní a nepochybné 
užívací právo, nevykazuje ani dlouhodobé užívání těchto prostor společenskou 
nebezpečnost, tedy materiální stránku uvedených trestných činů, a proto 
vyšetřovatel podle § 172 odst. 1 písm. b) tr. ř. trestní stíhání obviněných 
zastavil.

V trestní věci obviněných S. Z. a L. B.  byly shromážděny jednak listinné 
důkazy mající vztah k nemovitosti, která se stala předmětem konfliktu a 
následného stíhání shora uvedených obviněných. Dále byli vyslechnuti jako 
svědci vlastníci jednotlivých bytů či nájemníci.

Se závěry vyšetřovatele obsaženými (velmi stručně) v napadeném usnesení nelze 
souhlasit, a to z následujících důvodů. Vyšetřovatel rozhodl v rozporu s 
ustanovení § 2 odst. 5 tr. ř., které mu ukládá povinnost postupovat tak, aby 
byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jeho rozhodnutí, přičemž je povinen i bez návrhu 
stran objasňovat stejně pečlivě okolnosti svědčící ve prospěch i v neprospěch 
obviněných. Podle § 2 odst. 6 tr. ř. byl pak vyšetřovatel povinen hodnotit 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu. V souladu s těmito základními 
zásadami tr. řádu, vyjádřenými v těchto ustanoveních (§ 2 odst. 5 tr. ř. zásada 
vyhledávací a § 2 odst. 6 tr. ř. zásada volného hodnocení důkazů), však 
vyšetřovatel v posuzované trestní věci nepostupoval, když na základě 
nedostatečně zjištěného skutkového stavu věci a při nedostatečném zhodnocení 
doposud opatřených a provedených důkazů trestní stíhání obviněných S. Z. a L. 
B.  podle § 172 odst. 1 písm. b) tr. ř. zastavil.

Je třeba souhlasit s podanou stížností pro porušení zákona, že vyšetřovatel 
neprovedl veškeré potřebné a dostupné důkazy, aby mohl ve věci spolehlivě 
rozhodnout. Přípravné řízení zůstalo neúplné pokud jde o otázku zjištění, zda 
obvinění nepřekročili rozsah stavebního povolení Stavebního úřadu v Liberci ze 
dne 19. 7. 1994. V souvislosti s prováděnými stavebními úpravami s ohledem na 
shora uvedenou skutečnost a okolnosti plynoucí ze spisu, zejména z č. l. 53, 
stanoviska Stavebního a dopravního úřadu Magistrátu města Liberec a protokolu o 
přestupku, který byl sepsán v kanceláři Stavebního úřadu v Liberci se jeví 
vhodným přibráním znalce z oboru stavebnictví, který by posoudil shora uváděné 
skutečnosti nejen ve vztahu k výpovědím obviněných, ale také s ohledem na 
výpověď P. T.  a dalších svědků. Nejvyšší soud poukazuje na to, že v rámci 
dosud shromažďovaných důkazů se vyšetřovatel nezaměřil např. ani na doložení 
hodnověrnosti výpovědí případným připojením dokladů, které by charakterizovaly 
situaci také z pohledu jednotlivých incidentů, které byly policii hlášeny. K 
dokladům, které vyšetřovatel založil do spisu je třeba uvést, že je pro ně 
charakteristické to, že jsou pořízeny formou neověřených a někdy i ne zcela 
dokonalých kopií, bez označení jejich původu, což může svědčit také o zcela 
nahodilém výběru těchto dokumentů, což platí i o znaleckém posudku č. 
148-39/1990 znalce Ing. Petra Horáka. Z napadeného usnesení, které nebylo 
náležitě zdůvodněno je zřejmé, že vyšetřovatel přikládal prioritu výpovědím 
obviněných, resp. obviněné Z., a jejich tvrzením, případně jimi předloženým 
důkazům - listinám, jakým způsobem došlo k situaci, která se stala předmětem 
trestního stíhání. Z napadeného rozhodnutí není zřejmé, zda se vyšetřovatel 
zabýval také výpovědí P. T.  či její opatrovnice, ev. výpověďmi dalších svědků 
a jak se vypořádal s rozpory ve výpovědích těchto svědků a obviněných S. Z., 
ev. L. B. Vyšetřovatel ve svém stručném odůvodnění uvedl, že nebylo prokázáno 
výhradní a nepochybné užívací právo, když nebyly ani přesně rozděleny ostatní 
prostory písemnou smlouvou. V této souvislosti je třeba poukázat na nedostatek 
již zmíněného znaleckého posudku, který se stal podkladem rozhodnutí 
vyšetřovatele, ale je nutno odkázat také na výpovědi svědků, kteří shodně 
uváděli, které sklepní prostory měla vyhrazena rodina T., a jakými prostředky 
měla tyto prostory zabezpečeny (uzamčeny zámky). Vyšetřovatel při svém 
rozhodování vycházel plně ze skutečnosti, že půdní prostory nebyly blíže 
rozděleny a zabezpečeny proti vstupu dalších osob z uvedeného domu, avšak dle 
názoru Nejvyššího soudu přehlédl skutečnost, že bytem ve smyslu § 238 tr. zák. 
se rozumí nejen vlastní byt, ale i jeho příslušenství, kterým se rozumí např. 
sklepní kóje, zabezpečené petlicemi a visacími zámky. Z napadeného usnesení 
není zřejmé, zda se vyšetřovatel zabýval také těmito skutečnostmi z pohledu 
naplnění jak formálních, tak i materiálních znaků trestných činů - uvedených ve 
sděleném obvinění, a posouzení, zda byly naplněny znaky obou těchto trestných 
činů.

Dále Nejvyšší soud poukazuje v dané trestní věci rovněž na skutečnost, že 
napadené usnesení musí svým obsahem odpovídat ustanovení § 134 odst. 2 tr. ř., 
podle kterého je v odůvodnění třeba uvést, jestliže to podle povahy věci 
přichází v úvahu, zejména skutečnosti, které byly vzaty za prokázané, důkazy, o 
něž se skutková zjištění opírají, úvahy, jimiž se rozhodující orgán řídil při 
hodnocení provedených důkazů, jakož i právní úvahy, na jejichž podkladě 
posuzoval prokázané skutečnosti podle příslušných ustanovení zákona. Nelze se 
tedy v případě zastavení trestního stíhání spokojit např. s pouhou rekapitulací 
shromážděných důkazů, aniž by byly tyto orgánem činným v trestním řízení 
vyhodnoceny, jak plyne ze skutečností shora uvedených.

S ohledem na všechny výše uvedené skutečnosti Nejvyšší soud z podnětu stížnosti 
pro porušení zákona podle § 268 odst. 2 tr. ř. vyslovil, že usnesením 
vyšetřovatele Policie České republiky, Okresního úřadu vyšetřování v Liberci ze 
dne 28. 12. 1999, ČVS:OVV-360/99-20, byl porušen zákon ve prospěch obviněných 
S. Z. a L. B., a to v ustanovení § 2 odst. 5, 6 tr. ř. V důsledku tohoto výroku 
Nejvyšší soud dalším výrokem svého rozsudku podle § 269 odst. 2 tr. ř. napadené 
usnesení zrušil a podle § 270 odst. 1 tr. ř. přikázal vyšetřovateli Policie 
České republiky, Okresního úřadu vyšetřování v Liberci, aby věc v potřebném 
rozsahu znovu projednal a rozhodl.

Při novém projednání věci odstraní vyšetřovatel vady a neúplnosti vytknuté mu 
rozsudkem Nejvyššího soudu. Teprve po doplnění řízení ve shora uvedených 
směrech, včetně vyžádání originálů zmiňovaných dokladů, či ověření jejich kopií 
a náležitém zhodnocení všech provedených důkazů ve smyslu § 2 odst. 6 tr. ř., 
při kterém je třeba se vypořádat se všemi rozhodnými skutečnostmi, bude možné, 
aby orgán činný v trestním řízení mohl bezpečně a spolehlivě posoudit, zda 
jednání, které je obviněným kladeno za vinu, je možno z hlediska formálních i 
materiálních znaků posuzovat jako trestný čin porušování domovní svobody podle 
§ 238 odst. 1, 2 tr. zák. a trestný čin neoprávněného zásahu do práva k domu, 
bytu nebo nebytovému prostoru podle § 249a odst. 1, 2 tr. zák., zda je možno na 
obviněné pro tyto, ev. některý z uvedených trestných činů, podat obžalobu. V 
dalším řízení bude nutno dokazování doplnit nejen v naznačených směrech, ale 
případně opatřit i jiné důkazy, jejichž nutnost v dalším řízení vyplyne. Až na 
základě takto doplněného dokazování a řádně zjištěného skutkového stavu věci 
bude možno učinit zákonu odpovídající rozhodnutí ve věci. V neposlední řadě 
odkazuje Nejvyšší soud na ustanovení § 270 odst. 4 tr. ř., podle kterého je 
vyšetřovatel Policie České republiky, Okresního úřadu v Liberci vázán právním 
názorem, který ve věci vyslovil Nejvyšší soud, a je povinen provést procesní 
úkony, jejichž provedení Nejvyšší soud nařídil.

Poučení: Proti tomuto rozsudku není stížnost pro porušení zákona přípustná (§ 
266                     odst. 7 tr. ř.)

V Brně dne 28. června 2000

 Předseda senátu:

JUDr. Jan Engelmann
