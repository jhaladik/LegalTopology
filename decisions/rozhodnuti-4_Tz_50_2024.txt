Soud: Nejvyšší soud

Spisová značka: 4 Tz 50/2024

Datum rozhodnutí: 27.11.2024

Typ rozhodnutí: ROZSUDEK


Heslo: Krádež, Podmíněné propuštění z výkonu trestu odnětí svobody

Dotčené předpisy: § 205 odst. 2 tr. zákoníku, § 88 odst. 1 tr. zákoníku

Kategorie rozhodnutí: A




4 Tz 50/2024





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 27. 11. 2024 v senátě 
složeném z předsedkyně senátu JUDr. Marty Ondrušové a soudců JUDr.  Jiřího 
Pácala a JUDr. Františka Hrabce stížnost pro porušení zákona, kterou podal 
ministr spravedlnosti ve prospěch obviněného P. Ž., proti pravomocnému 
trestnímu příkazu Okresního soudu v Karviné – pobočky v Havířově ze dne 14. 4. 
2023, č. j. 101 T 40/2023-55, a rozhodl t a k t o :

I.	Podle § 268 odst. 2 tr. ř. se vyslovuje, že trestním příkazem 
Okresního soudu v Karviné – pobočky v Havířově ze dne 14. 4. 2023, č. j. 101 T 
40/2023-55, byl porušen zákon v ustanovení § 205 odst. 2 tr. zákoníku, a to v 
neprospěch obviněného P. Ž.

II.	Podle § 269 odst. 2 tr. ř. se zrušuje trestní příkaz Okresního soudu 
v Karviné – pobočky v Havířově ze dne 14. 4. 2023, č. j. 101 T 40/2023-55. 
Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se přikazuje Okresnímu soudu v Karviné – 
pobočce v Havířově, aby věc v potřebném rozsahu znovu projednal a rozhodl.

Odůvodnění:
1.	Dne 18. 9. 2024 byla doručena Nejvyššímu soudu stížnost pro porušení 
zákona, č. j. MSP-508/2024-ODKA-SPZ/2 (dále jen „stížnost“, popř. „stížnost pro 
porušení zákona“), kterou podal ministr spravedlnosti (dále také jako 
„ministr“) podle § 266 odst. 1 tr. ř. ve prospěch obviněného P. Ž. (dále jen 
„obviněný“). Stížností ministr napadá pravomocný trestní příkaz Okresního soudu 
v Karviné – pobočky v Havířově (dále jen „nalézací soud“, příp. „okresní soud“) 
ze dne 14. 4. 2023, č. j. 101 T 40/2023-55 (dále jen „trestní příkaz“), který 
nabyl právní moci téhož dne.

2.	Ministr v podané stížnosti předně zrekapituloval obsah napadeného 
rozhodnutí. Dále se vyjadřuje k relevantní právní úpravě, když akcentuje, že 
podle § 205 odst. 2 tr. zákoníku se přečinu krádeže dopustí ten, kdo si 
přisvojí cizí věc tím, že se jí zmocní, a byl za takový čin v posledních 3 
letech odsouzen nebo potrestán. Připomíná, že pojmem „byl za takový trestný čin 
v posledních třech letech odsouzen“ se rozumí speciální recidiva pachatele, 
přičemž není třeba, aby došlo k výkonu trestu, byť i jen zčásti. Dodává, že 
ohledně odsouzení, které zakládá zpětnost, se nesmí v době rozhodování (ex 
nunc), a to případně ani před odvolacím soudem, na pachatele hledět, jako by 
odsouzen nebyl. Uzavírá, že u „odsouzení“ je rozhodující právní moc rozsudku.

3.	Oproti tomu pojmem „potrestán“ se rozumí předchozí trestní postih 
pachatele pro takový čin, kdy pachatel byl nejen odsouzen, ale právě i vykonal 
alespoň zčásti uložený trest, pokud výkon trestu nebo samotná právní moc 
rozsudku, kterým byl trest uložen, nemá za následek to, že se na pachatele 
hledí, jako by odsouzen nebyl. Připomíná, že u potrestání je pak rozhodující 
okamžik výkonu trestu, upuštění od výkonu trestu, okamžik podmíněného 
propuštění z výkonu trestu odnětí svobody, podmíněného upuštění od výkonu 
zbytku trestu zákazu činnosti nebo zákazu pobytu, prominutí trestu nebo jeho 
zbytku na základě milosti, amnestie apod.

4.	Z hlediska aplikace uvedených závěrů na posuzovanou věc konstatuje, 
že má za to, že napadeným rozhodnutím došlo ke zjevnému porušení zákona. 
Shrnuje, že poté, co byl obviněný rozsudkem Okresního soudu v Karviné - pobočky 
v Havířově ze dne 28. 2. 2017, č. j. 101 T 236/2016-105, který nabyl právní 
moci dne 17. 3. 2017, odsouzen k nepodmíněnému trestu odnětí svobody v trvání 2 
let, byl z výkonu tohoto trestu podmíněně propuštěn usnesením Okresního soudu v 
Pardubicích ze dne 6. 2. 2019, sp. zn. 0 PP 335/2018, za současného uložení 
zkušební doby v trvání 3 let. Toto usnesení nabylo právní moci dne 6. 2. 2019, 
přičemž konec zkušební doby připadl na 6. 2. 2022. Usnesením Okresního soudu v 
Pardubicích ze dne 21. 4. 2022, č. j. 0 PP 335/2018-72, bylo podmíněné 
propuštění obviněného ponecháno v platnosti a zkušební doba byla prodloužena o 
2 roky na celkových 5 let. Toto rozhodnutí nabylo právní moci dne 3. 5. 2022. 
Dalším usnesením Okresního soudu v Pardubicích, tentokrát ze dne 25. 4. 2024, 
č. j. 0 PP 335/2018-100, bylo podmíněné propuštění obviněného ponecháno v 
platnosti a zkušební doba byla prodloužena o 2 roky na celkových 7 let. Toto 
rozhodnutí nabylo právní moci dne 14. 5. 2024.

5.	Vzhledem k výše uvedenému je podle něj zřejmé, že jednání popsané v 
trestním příkazu ze dne 14. 4. 2023, č. j. 101 T 40/2023-55, nenaplnilo znaky 
přečinu krádeže podle § 205 odst. 2 tr. zákoníku, neboť obviněný byl propuštěn 
z výkonu trestu odnětí svobody z rozsudku Okresního soudu v Karviné – pobočky v 
Havířově ze dne 28. 2. 2017, č. j. 101 T 236/2016-105, dne 6. 2. 2019 za 
současného stanovení zkušební doby v délce 3 let, která byla následně opakovaně 
prodlužována. Podle ministra tedy dne 6. 2. 2019 začala běžet tříletá lhůta, po 
kterou, v případě spáchání přečinu krádeže, by citované rozhodnutí Okresního 
soudu v Karviné – pobočky v Havířově ze dne 28. 2. 2017, č. j. 101 T 
236/2016-105, zakládalo právní kvalifikaci přečinu krádeže podle § 205 odst. 2 
tr. zákoníku. Po uplynutí doby 3 let od tohoto data, tedy po 6. 2. 2022, již 
však podle něj k takovému odsouzení zpětnost vztáhnout nelze. Další prodloužení 
zkušební doby podmíněného propuštění z výkonu trestu odnětí svobody na tuto 
skutečnost podle něj nemá žádný vliv. Akcentuje, že obviněný se jednání, pro 
které byl napadeným trestním příkazem uznán vinným, dopustil až dne 19. 2. 2023.

6.	Závěrem podané stížnosti proto ministr shrnuje, že shora 
specifikovaným trestním příkazem byl porušen zákon v neprospěch obviněného v 
ustanovení § 205 odst. 2 tr. zákoníku. Vyslovuje tedy přesvědčení, že jednání, 
kterého se obviněný dopustil, nemělo být podle něj kvalifikováno jako přečin 
krádeže, neboť toto jednání nenaplňuje znaky trestného činu. 

7.	Proto ministr Nejvyššímu soudu navrhuje, aby podle § 268 odst. 2 tr. 
ř. vyslovil, že trestním příkazem Okresního soudu v Karviné – pobočky v 
Havířově ze dne 14. 4. 2023, č. j. 101 T 40/2023-55, byl porušen zákon v 
neprospěch obviněného P. Ž. v ustanovení § 205 odst. 2 tr. zákoníku, dále aby 
podle § 269 odst. 2 tr. ř. v celém rozsahu zrušil jak tento trestní příkaz ze 
dne 14. 4. 2023,  č. j. 101 T 40/2023-55, tak i všechna další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a také aby podle § 270 odst. 1 tr. ř. přikázal 
Okresnímu soudu v Karviné – pobočce v Havířově, aby věc v potřebném rozsahu 
znovu projednal a rozhodl.

8.	Státní zástupkyně Nejvyššího státního zastupitelství (dále jen 
„státní zástupkyně“) k předmětné stížnosti zaslala vyjádření ze dne 25. 9. 
2024, sp. zn. 1 NZZ 2047/2024, kdy předně zrekapitulovala obsah podané 
stížnosti a následně konstatovala, že se s ní a v ní obsaženou argumentací 
ztotožňuje. Navrhuje proto ve shodě s ministrem, aby Nejvyšší soud podle § 268 
odst. 2 tr. ř. konstatoval, že shora specifikovaným trestním příkazem byl 
porušen zákon v ustanovení § 205 odst. 2 tr. zákoníku, a aby podle § 269 odst. 
2 tr. ř. toto rozhodnutí zrušil, jakož i zrušil všechna další rozhodnutí na něj 
obsahově navazující, pokud vzhledem ke změně, k níž došlo zrušením, pozbyla 
podkladu, a dále aby podle § 270 odst. 1 tr. ř. věc vrátil Okresnímu soudu v 
Karviné – pobočce v Havířově k novému projednání a rozhodnutí. Zároveň se 
vyjadřuje v tom smyslu, že souhlasí s projednáním věci v neveřejném zasedání 
podle § 274 odst. 4 tr. ř. ve znění účinném od 8. 12. 2021.

9.	Obviněnému byla podaná stížnost ministra spravedlnosti společně s 
vyjádřením Nejvyššího státního zastupitelství zaslána do vlastních rukou, 
přičemž byla doručena tzv. fikcí dne 16. 11. 2024. Obviněný se v soudem 
stanovené lhůtě ke stížnosti pro porušení zákona nevyjádřil. Jelikož však 
Nejvyšší soud rozhodl tak, že stížnosti pro porušení zákona podané ve prospěch 
obviněného vyhověl, mohl rozhodnout i bez jeho souhlasu s projednáním věci v 
neveřejném zasedání podle § 274 odst. 3 písm. a) tr. ř.

10.	Vzhledem k tomu, že Nejvyšší soud neshledal důvody pro zamítnutí 
stížnosti pro porušení zákona podle § 268 odst. 1 písm. a), b) tr. ř., 
přezkoumal podle § 267 odst. 3 tr. ř. zákonnost a odůvodněnost výroku 
rozhodnutí, proti němuž byla podána, v rozsahu a z důvodů v ní uvedených, jakož 
i řízení napadenému rozhodnutí předcházející.

11.	Nejvyšší soud se nejprve zabýval relevantní právní úpravou. Přečinu 
krádeže podle § 205 odst. 2 tr. zákoníku se dopustí ten, kdo si přisvojí cizí 
věc tím, že se jí zmocní, a byl za takový čin v posledních třech letech 
odsouzen nebo potrestán, kdy v tomto případě bude potrestán odnětím svobody na 
šest měsíců až tři léta.


12.	V obecné rovině je nutno připomenout také znění § 89 odst. 1 tr. 
zákoníku, podle kterého při podmíněném propuštění stanoví soud zkušební dobu u 
odsouzených za přečin až na tři roky a u odsouzených za zločin na jeden rok až 
sedm let. Zkušební doba počíná podmíněným propuštěním odsouzeného na svobodu.

13.	Podle § 91 odst. 1 tr. zákoníku, jestliže podmíněně propuštěný vedl 
ve zkušební době řádný život a vyhověl uloženým podmínkám, vysloví soud, že se 
osvědčil, jinak rozhodne, a to popřípadě již během zkušební doby, že se zbytek 
trestu vykoná. Výjimečně může soud vzhledem k okolnostem případu a osobě 
odsouzeného ponechat podmíněné propuštění v platnosti, i když odsouzený zavdal 
příčinu k rozhodnutí o tom, že se zbytek trestu vykoná, a stanovit nad 
odsouzeným dohled (písm. a)), přiměřeně prodloužit zkušební dobu, ne však o 
více než dvě léta, přičemž nesmí překročit horní hranici zkušební doby 
stanovené v § 89 odst. 1 nebo § 90 odst. 2 tr. zákoníku (písm. b)), stanovit 
dosud neuložená přiměřená omezení a přiměřené povinnosti uvedené v § 48 odst. 4 
tr. zákoníku směřující k tomu, aby vedl řádný život (písm. c)), nebo uložit 
odsouzenému, který se dopustil trestného činu v souvislosti s řízením 
motorového vozidla, dosud neuloženou povinnost podrobit se terapeutickému 
programu pro řidiče (písm. d)).

14.	Současně je potřeba dodat, že podle § 91 odst. 3 tr. zákoníku 
vyslovil-li soud, že se podmíněně propuštěný osvědčil, má se za to, že trest 
byl vykonán dnem, kdy byl podmíněně propuštěn.

15.	Zároveň podle § 91 odst. 4 tr. zákoníku u podmíněně propuštěného se 
má za to, že trest byl vykonán dnem, kdy došlo k podmíněnému propuštění, také 
tehdy, neučinil-li soud bez jeho viny do roka od uplynutí zkušební doby 
rozhodnutí podle odst. 1.

16.	Nejvyšší soud rovněž považuje za nezbytné připomenout také další 
obecná teoretická východiska a judikaturní závěry týkající se této problematiky.

17.	Podle komentářové literatury k trestnímu zákoníku znakem odlišujícím 
skutkovou podstatu podle § 205 odst. 2 tr. zákoníku od krádeží páchaných podle 
§ 205 odst. 1 tr. zákoníku je tzv. zpětnost neboli recidiva pachatele, kterou 
zákonodárce shledal typově společensky škodlivější, než jsou jednání uvedená v 
§ 205 odst. 1 písm. a) až e) tr. zákoníku, jelikož ji jako kvalifikační znak s 
přísnější trestní sazbou vyčlenil do samostatné skutkové podstaty.  Takovým 
činem, za který byl pachatel v posledních třech letech odsouzen nebo potrestán, 
se rozumí především krádež podle § 205 tr. zákoníku, ale může jím být i trestný 
čin loupeže podle § 173 tr. zákoníku (srov. rozhodnutí Krajského soudu v 
Českých Budějovicích ze dne 2. 9. 1996, sp. zn. 3 To 595/96, publikované ve 
Sbírce soudních rozhodnutí a stanovisek pod č. 22/1997), kterým se pachatel 
rovněž zmocňuje věci, popřípadě k tomu směřuje. Odsouzení pachatele za takový 
čin vyžaduje pravomocné rozhodnutí o vině trestným činem krádeže nebo loupeže. 
Potrestání pachatele za takový čin na rozdíl od „pouhého“ odsouzení znamená, že 
pachatel již vykonal alespoň část některého z trestů vyjmenovaných v § 52 tr. 
zákoníku, který mu byl uložen (mimo jiné) za trestný čin krádeže nebo loupeže 
(dále viz KANDOVÁ, Katarína, ČEP, David. § 205 [Krádež]. In: ŠČERBA, Filip a 
kol. Trestní zákoník. Komentář. 1. vydání (2. aktualizace). Praha: C. H. Beck, 
2022, marg. č. 56–64.).

18.	K odsouzení nebo potrestání pachatele musí dojít v době tří let před 
spácháním trestného činu podle § 205 odst. 2 tr. zákoníku, což značí, že se 
jedná o tzv. omezenou recidivu. V posledních třech letech před spácháním činu 
tedy musí dojít buď k právní moci rozsudku, jímž byl pachatel uznán vinným 
trestným činem krádeže nebo loupeže, nebo k vykonání trestu, potažmo 
(podmíněného) upuštění od výkonu trestu, podmíněného propuštění z výkonu trestu 
odnětí svobody nebo prominutí (zbytku) trestu na základě rozhodnutí prezidenta 
republiky. Tyto okamžiky se v době spáchání trestného činu podle § 205 odst. 2 
tr. zákoníku mohou kumulovat, takže pachatel může být k okamžiku spáchání činu 
v posledních třech letech jak odsouzen, tak i potrestán, když je v rámci právní 
kvalifikace takového jednání namístě vyjádřit oba tyto znaky. V rámci spáchání 
předchozího trestného činu krádeže či loupeže přitom může docházet v intencích 
§ 205 odst. 2 tr. zákoníku k několika okamžikům potrestání, a to například 
nejdříve v době podmíněného propuštění z výkonu trestu odnětí svobody, kdy však 
následně v důsledku nedodržení podmínek podmíněného propuštění dojde k nařízení 
výkonu zbytku trestu odnětí svobody, takže dalším okamžikem potrestání bude 
vykonání trestu odnětí svobody. Určujícím pro posouzení naplnění znaku 
potrestání v posledních třech letech je vždy poslední z nastíněných okamžiků 
potrestání pachatele (blíže viz KANDOVÁ, Katarína, ČEP, David. § 205 [Krádež]. 
In: ŠČERBA, Filip a kol. Trestní zákoník. Komentář. 1. vydání (2. aktualizace). 
Praha: C. H. Beck, 2022, marg. č. 56–64.).

19.	Je tedy zjevné, že zákon u přečinu krádeže podle § 205 odst. 2 tr. 
zákoníku přísněji postihuje pachatele, který se dopustil recidivy trestného 
činu krádeže nebo obdobného trestného činu, přičemž vedle této recidivy, vázané 
na odsouzení nebo potrestání v době posledních tří let před spácháním činu, 
nevyžaduje splnění žádné další podmínky, tedy ani způsobení škody na cizím 
majetku nikoli nepatrné (10 000 Kč). Proto podle této skutkové podstaty lze 
postihnout recidivujícího pachatele, a to bez ohledu na způsobenou výši škody 
posuzovaným skutkem. Výše způsobené škody však bude mít význam z hlediska 
povahy a závažnosti činu ve smyslu § 39 odst. 1, 2 tr. zákoníku, resp. v 
mimořádných případech také z hlediska případného použití zásady subsidiarity 
trestní represe ve smyslu § 12 odst. 2 tr. zákoníku s ohledem na společenskou 
škodlivost činu a princip ultima ratio, přičemž by zřejmě přicházelo v úvahu 
posouzení činu jako přestupku (viz § 205 [Krádež]. In: ŠÁMAL, Pavel a kol. 
Trestní zákoník. Komentář. 3. vydání. Praha: C. H. Beck, 2023, s. 2558–2560, 
marg. č. 20.).

20.	Ze shora uvedené komentářové literatury k trestnímu zákoníku, která 
ve značné míře vychází ze Sbírky soudních rozhodnutí a stanovisek Nejvyššího 
soudu, tak podle Nejvyššího soudu jednoznačně vyplývá, že pro naplnění skutkové 
podstaty krádeže podle § 205 odst. 2 tr. zákoníku musí být pachatel za tento 
trestný čin (popř. i trestný čin loupeže) v posledních 3 letech odsouzen nebo 
potrestán, přičemž pro účely potrestání je zapotřebí, aby byl trest alespoň 
zčásti vykonán, když relevantní je právě mj. okamžik podmíněného propuštění z 
výkonu trestu odnětí svobody.

21.	Ve vztahu k podmíněnému propuštění z výkonu trestu odnětí svobody, 
respektive k § 89 odst. 1 tr. zákoníku je potřeba ještě pro úplnost 
připomenout, že zkušební doba je nutným důsledkem toho, že propuštění z výkonu 
trestu odnětí svobody je jen podmíněné. Po novele provedené zákonem č. 357/2011 
Sb. soud stanoví zkušební dobu diferencovaně podle toho, za jaký trestný čin 
byl pachatel (podmíněně propuštěný) pravomocně odsouzen. Zkušební dobu nelze 
zkrátit a vyslovit ještě před jejím uplynutím, že podmíněně propuštěný se 
osvědčil, a lze ji dodatečně prodloužit jen podle § 91 odst. 1 písm. b) tr. 
zákoníku a s omezením tam uvedeným, jestliže odsouzený zavdal příčinu k 
nařízení výkonu zbytku trestu odnětí svobody a soud rozhodl o ponechání 
podmíněného propuštění v platnosti (blíže viz § 89 [Zkušební doba a přiměřená 
omezení a přiměřené povinnosti při podmíněném propuštění]. In: ŠÁMAL, Pavel a 
kol. Trestní zákoník. Komentář. 3. vydání. Praha: C. H. Beck, 2023, s. 1422–
1423, marg. č. 1.).

22.	Dnem právní moci rozhodnutí podle § 91 odst. 1 tr. zákoníku o tom, 
že se podmíněně propuštěný osvědčil, dochází podle § 91 odst. 3 tr. zákoníku ke 
vzniku zákonné fikce, že trest byl vykonán již dnem, kdy byl odsouzený 
podmíněně propuštěn. Tyto účinky tedy nastávají ex tunc, tj. dnem podmíněného 
propuštění či dnem právní moci rozhodnutí o podmíněném upuštění (viz KALVODOVÁ, 
Věra. § 91 [Společné ustanovení]. In: ŠČERBA, Filip a kol. Trestní zákoník. 
Komentář. 1. vydání (2. aktualizace). Praha: C. H. Beck, 2022, marg. č. 17.). V 
případě trestu odnětí svobody, z jehož výkonu byl pachatel podmíněně propuštěn, 
platí, že došlo-li k zákonné fikci vykonání trestu podle § 91 odst. 3 tr. 
zákoníku, má se za to, že tento trest byl vykonán celý (viz R 35/2008) (viz § 
91 [Společné ustanovení]. In: ŠÁMAL, Pavel a kol. Trestní zákoník. Komentář. 3. 
vydání. Praha: C. H. Beck, 2023, s. 1444–1445, marg. č. 6.).

23.	V předmětné věci lze shrnout, že obviněný byl podmíněně propuštěn z 
výkonu trestu odnětí svobody za trestný čin loupeže podle § 173 odst. 1 tr. 
zákoníku dne 6. 2. 2019. Zkušební doba mu byla stanovena v trvání 3 (tří) let. 
Zkušební doba by tak bez dalšího uplynula již 6. 2. 2022. Jelikož mu však byla 
opakovaně prodloužena, a to celkově na 7 let, naposledy usnesením ze dne 25. 4. 
2024, dosud fakticky neuplynula. K prvnímu prodloužení zkušební doby o další 2 
(dva) roky došlo 21. 4. 2022 usnesením Okresního soudu v Pardubicích, které 
nabylo právní moci dne 3. 5. 2022. Následně mu byla prodloužena o další 2 (dva) 
roky, a to usnesením téhož soudu ze dne 25. 4. 2024, které nabylo právní moci 
14. 5. 2024. Jelikož dosud zkušební doba neuplynula, nebylo rozhodnuto ani o 
osvědčení se obviněného.

24.	Nejvyšší soud má tedy za postavené najisto, že v projednávané věci 
nebylo možno na obviněného v době spáchání předmětného trestného činu, tj. dne 
19. 2. 2023, hledět jako na osobu, která se ve zkušební době podmíněného 
propuštění z výkonu trestu odnětí svobody osvědčila, když zkušební doba 
podmíněného propuštění ještě neuplynula (tato byla opakovaně prodlužována). Zde 
je třeba uvést, že podle Nejvyššího soudu by ovšem případné rozhodnutí o 
osvědčení ve zkušební době podmíněného propuštění z výkonu trestu odnětí 
svobody mělo relevanci z hlediska stanovení okamžiku výkonu celého jemu 
uloženého trestu, ale tedy nikoliv pouze jeho části, která je rozhodným 
kritériem pro „potrestání“ ve smyslu § 205 odst. 2 tr. zákoníku. Jinak 
vyjádřeno, samotná skutečnost, že dosud neuběhla zkušební doba podmíněného 
propuštění z výkonu trestu odnětí svobody, který by měl zakládat naplnění znaku 
zpětnosti, je podle Nejvyššího soudu z hlediska naplnění znaku skutkové 
podstaty přečinu krádeže podle § 205 odst. 2 tr. zákoníku, tj. potrestání 
pachatele v posledních třech letech pro takový čin, irelevantní.  Je totiž zapotřebí akcentovat, že z hlediska naplnění kritérií pro právní kvalifikaci 
jednání obviněného coby přečinu krádeže podle § 205 odst. 2 tr. zákoníku byl 
relevantní den podmíněného propuštění obviněného z výkonu trestu odnětí 
svobody, tzn. 6. 2. 2019, neboť od tohoto dne byl naplněn znak, že obviněný byl 
potrestán, když se nevyžaduje celý výkon uloženého trestu odnětí svobody, neboť 
postačí i výkon částečný. Rozhodnutí o prodloužení zkušební doby podmíněného 
propuštění totiž nenaplňuje znak skutkové podstaty podle § 205 odst. 2 tr. 
zákoníku spočívající v odsouzení či potrestání. Toliko rozhodnutí o nařízení 
výkonu zbytku trestu odnětí svobody, ze kterého byl obviněný podmíněně 
propuštěn, a výkon tohoto trestu ve lhůtě 3 let od okamžiku podmíněného 
propuštění z výkonu trestu odnětí svobody by měl za následek, že by začala tzv. 
běžet nová 3letá lhůta z pohledu skutkové podstaty podle § 205 odst. 2 tr. 
zákoníku. Taková naznačená situace v dané věci nenastala. Proto od okamžiku dne 
podmíněného propuštění z výkonu trestu odnětí svobody bylo nutno počítat 
zákonem stanovené 3 roky od potrestání, tedy i od částečného výkonu trestu 
odnětí svobody, z jehož by bylo možno dovodit naplnění znaku, že byl obviněný 
pro takový čin potrestán. Pokud se tedy obviněný dopustil uvedeného 
protiprávního jednání až dne 19. 2. 2023, dopustil se jej až po uplynutí doby 3 
let od jeho potrestání – tedy v tomto případě konkrétně ode dne jeho 
podmíněného propuštění z výkonu trestu odnětí svobody.  

25.	Pro jistou přesnost Nejvyšší soud uvádí, že si je vědom pravomocného 
odsouzení obviněného pro přečin krádeže podle § 205 odst. 1 písm. a), odst. 2 
tr. zákoníku z trestního příkazu Okresního soudu v Karviné – pobočky v Havířově 
ze dne 19. 1. 2022, sp. zn. 131 T 182/2021, kdy v této věci se skutku měl 
dopustit dne 27. 11. 2021. Protože ovšem v této věci byl obviněnému uložen 
trest obecně prospěšných prací, který vykonal 25. 7. 2022, nebylo možno k 
tomuto odsouzení přihlížet, neboť ode dne výkonu tohoto trestu se na obviněného 
hledělo, jako by nebyl odsouzen (viz § 65 odst. 5 tr. zákoníku). 

26.	Z hlediska nyní posuzované věci je tedy namístě s ohledem na shora 
citované závěry shrnout, že Okresní soud v Karviné – pobočka v Havířově 
nepostupoval v intencích zákona, pokud obviněného shledal vinným ze spáchání 
přečinu krádeže podle § 205 odst. 2 tr. zákoníku, jehož se měl dopustit dne 19. 
2. 2023, a to přestože byl z výkonu trestu odnětí svobody podmíněně propuštěn 
již dne 6. 2. 2019, tj. zákonem stanovená doba předchozích tří let, v nichž měl 
být obviněný odsouzen nebo potrestán, uplynula již dne 6. 2. 2022. Nebyly tak 
podle Nejvyššího soudu naplněny podmínky pro aplikaci této samostatné skutkové 
podstaty krádeže (§ 205 odst. 2 tr. zákoníku).

27.	Nejvyšší soud tudíž po přezkumu napadeného trestního příkazu i 
předcházejícího řízení podle § 267 odst. 3 tr. ř. uzavírá, že podaná stížnost 
pro porušení zákona je důvodná, neboť v dané věci byl Okresním soudem v Karviné 
– pobočkou v Havířově ze dne 14. 4. 2023, č. j. 101 T 40/2023, porušen zákon v 
ustanovení § 205 odst. 2 tr. zákoníku, a to v neprospěch obviněného P. Ž.

28.	Vzhledem ke shora prezentovanému závěru Nejvyšší soud podle § 268 
odst. 2 tr. ř. vyslovil, že trestním příkazem Okresního soudu v Karviné – 
pobočky v Havířově ze dne 14. 4. 2023, č. j. 101 T 40/2023-55, byl porušen 
zákon v neprospěch obviněného. Za splnění podmínek § 269 odst. 2 tr. ř. byl 
zrušen trestní příkaz Okresního soudu v Karviné – pobočky v Havířově ze dne 14. 
4. 2023, č. j. 101 T 40/2023-55, jakož i všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Věc byla podle § 270 odst. 1 tr. ř. přikázána Okresnímu soudu 
v Karviné – pobočce v Havířově, aby ji v potřebném rozsahu znovu projednal a 
rozhodl.

29.	V novém projednání věci Nejvyšší soud závěrem připomíná, že podle § 
270 odst. 4 tr. ř. je orgán, jemuž byla věc přikázána, vázán právním názorem, 
který vyslovil ve věci Nejvyšší soud. Současně je třeba zdůraznit, že stížnost 
byla podána ve prospěch obviněného, takže v novém řízení nemůže dojít ke změně 
v jeho neprospěch. 

Poučení: Proti tomuto rozhodnutí není opravný prostředek přípustný.

V Brně dne 27. 11. 2024

JUDr. Marta Ondrušová 
předsedkyně senátu 


