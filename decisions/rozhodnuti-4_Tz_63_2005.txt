Soud: Nejvyšší soud

Spisová značka: 4 Tz 63/2005

Datum rozhodnutí: 31.05.2005

Typ rozhodnutí: Rozsudek




4 Tz 63/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 31. května 
2005 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Juraje Malika stížnost pro porušení zákona, kterou 
podal ministr spravedlnosti ve prospěch obviněné  Mgr. D. K.,   proti  usnesení 
státní zástupkyně Okresního státního zastupitelství  v Karviné ze dne 1. 11. 
2004, sp. zn. 3 Zt 680/2004, a podle § 268 odst. 2, § 269 odst. 2 a § 270 odst. 
1 tr. ř. rozhodl   t a k t o :

Usnesením státní zástupkyně Okresního státního zastupitelství v Karviné ze dne 
1. 11. 2004, sp. zn. 3 Zt 680/2004,  b y l   p o r u š e n   z á k o n   v 
ustanoveních § 147 odst. 1  a   § 148 odst. 1 písm. c) tr. ř., a v řízení 
předcházejícím v ustanovení § 2 odst. 5, odst. 6 tr. ř. v neprospěch obviněné 
Mgr. D. K.

Napadené usnesení  s e   z r u š u j e .

Zrušuje se také usnesení policejního komisaře Policie České republiky, Okresní 
ředitelství, Služba kriminální policie a vyšetřování, odbor obecné kriminality, 
Havířov - Město ze dne 7. 10. 2004, sp. zn. ČTS:ORKA-460/OK-03-2004-KaZ.

Zrušují se též všechna další rozhodnutí, na obě zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Policejnímu komisaři Policie České republiky, Okresní ředitelství, Služba 
kriminální policie a vyšetřování, odbor obecné kriminality, Havířov - Město   s 
e   p ř i k a z u j e , aby věc v potřebném rozsahu znovu projednal a rozhodl. 

O d ů v o d n ě n í :

Usnesením ze dne 7. 10. 2004, sp. zn. ČTS:ORKA-460/OK-03-2004-Kaz uložil 
policejní komisař Policie České republiky, Okresní ředitelství, Služba 
kriminální policie a vyšetřování, odbor obecné kriminality, Havířov město, 
obviněné Mgr. D. K. podle § 66 odst. 1 tr. ř. pořádkovou pokutu ve výši 3.000,- 
Kč. Obviněná Mgr. D. K. podala v zákonné lhůtě proti tomuto usnesení stížnost, 
o níž rozhodla podle § 148 odst. 1 písm. c) tr. ř. státní zástupkyně Okresního 
státního zastupitelství v Karviné. Usnesením ze dne 1. 11. 2004, sp. zn. 3 Zt 
680/2004, stížnost jako nedůvodnou zamítla.

Proti tomuto usnesení státní zástupkyně podal ministr spravedlnosti podle § 266 
odst. 1 tr. ř. stížnost pro porušení zákona ve prospěch obviněné Mgr. D. K. 
Namítá v ní, že zákon byl porušen v ustanoveních § 148 odst. 1 písm. c) tr. ř. 
ve vztahu k ustanovení § 66 odst. 1 tr. ř. v neprospěch obviněné.

Policejní komisař uložil obviněné pořádkovou pokutu v souvislosti s 
nedostavením se k výslechu, o jehož konání byla řádně uvědoměna. Tento procesní 
postup však nemá oporu v ustanovení § 66 odst. 1 tr. ř., neboť obviněná svou 
opakovanou nepřítomnost u výslechů vždy řádně omluvila a doložila lékařskými 
zprávami a potvrzením o pracovní neschopnosti. Pokud měl policejní komisař 
pochybnost o pravdivosti tvrzení obviněné či lékařského dokladu, mohl si se 
souhlasem obviněné vyžádat zprávu o jejím zdravotním stavu, případně vyzvat 
obviněnou, aby lékařský doklad o průběhu svého onemocnění předložila sama. 
Tento postup však nezvolil. Lékařem vystavená potvrzení o pracovní neschopnosti 
jsou podle stěžovatele dostatečnou omluvou pro nedostavení se k úkonům 
nařízeným orgány činnými v trestním řízení. Pochybení policejního komisaře 
nenapravila ani dozorující státní zástupkyně, která tím, že stížnost obviněné 
zamítla, ač měla k dispozici kompletní spisový materiál, včetně všech 
lékařských zpráv, včetně zprávy lékaře ze dne 7. 10. 2004, porušení zákona v 
neprospěch obviněné završila. Argumentace státní zástupkyně, že policejní orgán 
neměl  do dne 7. 10. 2004 – 8. 00 hod. potvrzení o tom, že obviněná onemocněla 
chřipkou, nemůže podle ministra spravedlnosti obstát, neboť měla k dispozici 
potvrzení o pracovní neschopnosti, která v den konání výslechu a tedy v den 
rozhodování o uložení pořádkové pokuty, nadále trvala. Pokud se základnímu 
onemocnění obviněné přidružilo ještě chřipkové onemocnění, bylo to policejnímu 
orgánu včas oznámeno. Pokud policejní vyšetřovatel namítal, že  sekundární 
onemocnění není vyznačeno v potvrzení o pracovní neschopnosti, obviněná toto 
vyznačení promptně doložila. Nebyl tak dán důvod k uložení pořádkové pokuty, a 
pokud k jejímu uložení došlo, byl v neprospěch obviněné porušen zákon. 

Ministr spravedlnosti navrhl, aby Nejvyšší soud podle § 268 odst. 2 tr. ř. 
vyslovil porušení zákona v namítaném rozsahu, aby napadené usnesení zrušil 
včetně všech na něj obsahově navazujících rozhodnutí, pokud vzhledem ke změně, 
k níž došlo zrušením, pozbyla podkladu, a dále aby postupoval podle  § 270 
odst. 1 tr. ř. 

Nejvyšší soud České republiky  přezkoumal podle § 267 odst. 3 tr. ř. zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části předcházející, a dospěl k závěru, že stížnost je důvodná.

Z obsahu předložené relevantní části konceptu vyšetřovacího spisu bylo 
zjištěno, že usnesením ze   dne 11. 8. 2004, č. j. ČTS : ORKA – 460/OK – 03 - 
2004  bylo podle § 160 odst. 1 tr. ř. zahájeno trestní stíhání obviněné  Mgr. 
D. K. pro trestný čin ublížení na zdraví podle § 221 odst. 1 tr. zák., jehož se 
měla dopustit tím, že dne 30. 5. 2004 v době kolem 12.00 hod.v místě svého 
trvalého bydliště v ul. P. v H. Š. po předchozí slovní rozepři fyzicky napadla 
svou dceru MVDr. P. K., která sem přijela na návštěvu, tuto opakovaně bila 
pěstmi po hlavě a celém těle, snažila se ji shodit ze schodů a svého jednání 
zanechala poté, co její manžel Ing. P. K. přivolal hlídku Policie ČR, přičemž 
poškozená v důsledku jejího jednání utrpěla oděrky na krku a blokaci krční 
páteře s dobou léčení v délce 14 dnů a při napadení současně obviněná roztrhla 
poškozené dva zlaté řetízky  a tričko zn. Adidas, čímž jí způsobila materiální 
škodu ve výši 550,- Kč.

Obviněná převzala toto usnesení dne 13. 8. 2004. Téhož dne osobně převzala 
předvolání k výslechu na den 3. 9. 2004. K výslechu se však nedostavila a 3. 9. 
2004 předložila na policejním oddělení žádost o změnu termínu na konec září, 
neboť k tomuto datu se dá očekávat skončení pracovní neschopnosti. Současně 
předložila potvrzení o pracovní neschopnosti, jež vystavil dne 28. 5. 2004, s 
účinností od 27. 5. 2004 MUDr. A. S., praktický lékař OZS v H. – Š. pro 
diagnózu S 620 (zlomenina kosti v zápěstí pravé ruky).

Z vyjádření policejního komisaře kpt. Mgr. Z. K. ze dne 30. 9. 2004 (č. l. 39 
spisu) vyplývá, že obviněná byla pozvána k dalšímu výslechu  na den 21. 9. 2004 
na základě telefonické domluvy, avšak ani k tomuto výslechu se nedostavila, a 
uvedeného dne doručila na příslušné oddělení Policie ČR  další žádost o odklad 
výslechu s odůvodněním, že je práce neschopná.

Datum dalšího výslechu bylo stanoveno po domluvě s obviněnou na den 1. 10. 
2004, jak je patrno jednak z vyjádření policejního komisaře, jednak z písemného 
vyjádření obviněné (č. l. 38 spisu), k němuž se obviněná opět nedostavila s 
omluvou, že trvá její pracovní neschopnost a nadto se v současnosti léčí s 
chřipkovým onemocněním; předložila opis potvrzení o pracovní neschopnosti, ve 
kterém však nebyla uvedena diagnóza onemocnění nového.

Poté byla obviněná Mgr. D. K. písemně předvolána k výslechu na den    7. 10. 
2004, k němuž se nedostavila, a jak plyne z vyjádření policejního komisaře  (č. 
l. 43 verte spisu), den předem se telefonicky omluvila s odůvodněním, že 
chřipkové onemocnění trvá.

Na tuto situaci reagoval poté policejní komisař vydáním stížností pro porušení 
zákona napadeného usnesení, jímž uložil obviněné podle § 66 odst. 1 tr. ř.  
pořádkovou pokutu ve výši 3.000,- Kč. V odůvodnění usnesení  popsal výše 
uvedený skutkový stav, z něhož dovodil, že se obviněná obstrukcemi vyhýbá 
trestnímu stíhání a provedení výslechu. Vyjádřil pochybnosti o vážnosti 
zdravotního stavu obviněné, který jí neumožňoval výslech, když obviněná v době 
pracovní neschopnosti cestovala např. do P., o čemž svědčí její přípis z 29. 9. 
2004, kde je místem pobytu uvedena P., jakož i doporučený dopis, jímž podala 
stížnost proti usnesení o zahájení trestního stíhání, který poslala dne 16. 8. 
2004 opět z P. Z toho dovodil, že zdravotní stav obviněné byl do té míry dobrý, 
pakliže jí umožňoval cestování po republice,  rozhodně nevylučoval její účast u 
vyšetřovacího úkonu, a případná účast na něm nemohla mít vliv na zhoršení 
jejího zdravotního stavu.

Uvedené usnesení není v souladu se zákonem.

Podle ustanovení § 66 odst. 1 tr. ř. může být pořádkovou pokutou do 50.000,- Kč 
potrestán každý, kdo přes předchozí napomenutí ruší řízení nebo se k soudu, 
státnímu zástupci nebo policejnímu orgánu chová urážlivě nebo kdo bez 
dostatečné omluvy neuposlechne příkazu nebo nevyhoví výzvě, které mu byly dány. 
K uložení pokuty je oprávněn předseda senátu a v přípravném řízení státní 
zástupce nebo policejní orgán. 

Z obsahu citovaného zákonného ustanovení je zřejmé, že policejní orgán byl 
oprávněn k udělení pokuty, avšak za splnění dalších zákonných předpokladů zde 
uvedených.. Za příkaz ve smyslu § 66 odst. 1 tr. ř.  je třeba považovat zejména 
předvolání osoby, aby se dostavila k jednání (úkonu) před orgán činný v 
trestním řízení. Takovýto příkaz byl v posuzované trestní věci vydán 
vyšetřovatelem opakovaně, a z obsahu spisu je patrno, že obviněná o existenci 
těchto příkazů a z nich vyplývajících povinností věděla. Další podstatnou 
náležitostí je, aby subjekt, jemuž je pořádková pokuta uložena, neuposlechl 
příkazu bez dostatečné omluvy. V uvedené trestní věci bylo nezbytné především 
posoudit a vyhodnotit, zda  obviněná měla či neměla dostatečnou omluvu pro 
neuposlechnutí příkazů, jichž se jí dostalo ze strany vyšetřovatele.

Dostatečnou omluvou ve smyslu citovaného zákonného ustanovení může být 
především taková omluva, která  je učiněna včas, tj. do doby konání  úkonu 
nařízeného orgánem činným v trestním řízení. V případě, že tento požadavek 
nemůže být naplněn proto, že důvodem pro nedostavení se k úkonu byla jakákoli 
nenadálá událost, již předvolaná osoba nemohla s dostatečným časovým předstihem 
předpokládat,  která však účast předvolané osoby na úkonu jednoznačně  
znemožňovala, postačuje omluva dodatečná. Orgán činný v trestním řízení v 
takovémto případě dodatečně posoudí, zda důvody, které byly v omluvě jako důvod 
neúčasti na úkonu uvedeny, jsou takového charakteru, že účast předvolané osoby 
na tomto úkonu skutečně neumožňovaly.

Obviněná se nedostavila k výslechu, který byl telefonicky domluven na den 1. 
10. 2004, a svou neúčast u výslechu omluvila písemně zprávou ze dne 29. 9. 
2004, doručenou policejnímu orgánu téhož dne, s odůvodněním, že je stižena 
chřipkovým onemocněním doprovázeným teplotami, stejný důvod pak uvedla i v 
souvislosti s neúčastí u výslechu dne  7. 10. 2004, a tato tvrzení posléze 
doložila lékařskou zprávou vystavenou MUDr. S., který dodatečně doplnil 
základní potvrzení o pracovní neschopnosti i o tuto novou  diagnózu (J11.8). 
Takovouto omluvu je nutno pokládat za omluvu řádnou.  Chřipkové onemocnění  s 
teplotami,  v žádném případě neumožňovalo plnohodnotný výslech obviněné, a 
nebylo po ní možno důvodně požadovat, aby za tohoto zdravotního stavu výslech 
přesto absolvovala. Pokud policejní komisař měl pochybnosti o pravdivosti údajů 
obviněné a jestliže nepovažoval  potvrzení lékaře o pracovní neschopnosti 
obviněné nedoplněné o novou diagnózu za relevantní, měl údaje o zdravotním  
stavu obviněné vhodným způsobem ověřit u MUDr. S., a takto získané informace 
poté vyhodnotit z toho hlediska, zda lze neúčast obviněné při výslechu pokládat 
za omluvenou či nikoli. 

Zcela jiná je však situace pokud jde o neúčast obviněné u předchozích výslechů. 
Obviněná Mgr. D. K. se však k výslechům, o jejichž konání byla včas   a řádně 
uvědoměna, nedostavila i ve dnech 3. 9. 2004 a 21. 9. 2004, jak je podrobně 
rozvedeno v usnesení policejního komisaře ze dne 7. 10. 2004. V těchto 
případech poukazovala na základní onemocnění, pro které jí byla dne 28. 5. 2004 
vystavena pracovní neschopnost (zlomenina kosti v zápěstí pravé ruky). Ze zpráv 
vystavených MUDr. F. z chirurgické ambulance Nemocnice s poliklinikou v H. a 
MUDr. T. z téhož oddělení, vyplývá, že obviněná se dostavila  dne 4. 6. 2004 na 
tuto ambulanci s tím, že  dne 5. 5. 2004 utrpěla při pádu úraz pravé ruky. 
Rentgenové vyšetření konstatovalo tři drobná pseudocystická projasnění v 
zápěstí pravé ruky, bez prokázaní zlomeniny, případ však byl uzavřen jako 
pravděpodobná zlomenina zápěstní kosti pravé ruky, bez přiložení sádry či 
dlahy. Opakované rentgenové vyšetření obviněné ze dne 20. 8. 2004 již 
konstatuje, že v místě pravděpodobného úrazu jde o cystickou degeneraci těla 
člunkové kosti, ruka je bez otoku, pohyby v krajině kloubu jsou bez omezení. 
Obviněná  subjektivně udávala bolest pouze při krajních polohách zápěstí, 
lékařem jí byly doporoučeny  případné  bandáže ruky.

Nedílnou součástí léčebně preventivní péče je lékařská posudková činnost, 
jejímž předním úkolem je posuzování způsobilosti k práci. Tuto činnost 
vykonávají zpravidla ošetřující lékaři podle zvláštních předpisů vydaných 
ministerstvem zdravotnictví v dohodě s ministerstvem práce a sociálních věcí 
České republiky (§ 21 zákona č. 20/1966 Sb., o péči o zdraví lidu, ve znění 
pozdějších změn a doplňků). Byl-li posudek vydán v souladu s právními předpisy 
(srov. vyhlášku č. 31/1993 Sb., o posuzování dočasné pracovní neschopnosti pro 
účely sociálního zabezpečení), je tímto správním rozhodnutím založena překážka 
v práci na straně zaměstnance ve smyslu ustanovení § 127 zák. práce. Uvedené 
však neznamená, že je tím současně založena – jak dovozuje stížnost pro 
porušení zákona – nezpůsobilost obviněného dostavit se k úkonu trestního 
řízení, o kterém byl orgánem činným v trestním řízení včas a řádně uvědoměn. 
Uznání dočasné pracovní neschopnosti znamená – jak z povahy věci vyplývá – 
objektivizaci vztahu dočasně nepříznivého zdravotního stavu zaměstnance k 
požadavkům na jeho fyzickou nebo psychickou způsobilost pro práci,  kterou v 
pracovním nebo obdobném poměru vykonává. Z toho hlediska kupř. i drobné 
poranění ruky může být důvodem pro uznání dočasné nezpůsobilosti k práci 
vyžadující jemnou motoriku, nemusí však být automaticky důvodem zabraňujícím 
vykonávat (účastnit se) jiné činnosti, pro kterou dokonalá úchopová činnost 
ruky není předpokladem. V takovém případě (nevyplývá-li z lékařského posudku 
přímo, že obviněný není ze zdravotního hlediska způsobilý účastnit se 
konkrétního úkonu v trestním řízení, k němuž byl předvolán) je orgán činný v 
trestním řízení oprávněn a povinen posoudit důvodnost omluvy obviněného sám; 
přihlíží přitom zejména k povaze zdravotního postižení i k povaze zamýšleného 
úkonu, a v případě pochybností, zda je obviněný schopen účasti na tomto úkonu, 
si vyžádá stanovisko lékaře. Uvedené vztaženo na posuzovaný případ znamená, že 
policejní komisař měl – vycházeje z těchto hledisek – vyhodnotit zda neúčast 
obviněné u výslechu v termínech 3. 9. 2004 a 21. 9. 2004 byla či nebyla 
omluvenou neúčastí na úkonech, k nimž byla předvolána.

Vzhledem k okolnostem výše uvedeným dospěl Nejvyšší soud k závěru, že policejní 
komisař naznačeným způsobem nepostupoval a neučinil všechna potřebná skutková 
zjištění v tom rozsahu, aby zjistil skutkový stav o němž nejsou důvodné 
pochybnosti (§ 2 odst. 5 tr. ř.); vzhledem k nedostatečně provedeným skutkovým 
zjištěním pak i hodnocení důkazů, které provedl, neodpovídalo požadavkům 
stanoveným v ustanovení § 2 odst. 6 tr. ř. 

Pochybení policejního komisaře neodstranila ani státní zástupkyně  Okresního 
státního zastupitelství v Karviné, která při rozhodování o stížnosti obviněné 
proti napadenému usnesení policejního komisaře nepostupovala podle ustanovení § 
147 odst. 1 tr. ř., které jí stanoví povinnost přezkoumat správnost všech 
výroků napadeného usnesení, proti nimž stěžovatel může podat stížnost, jakož i 
řízení napadenému usnesení předcházející. Od tohoto pochybení se posléze 
odvíjela i nesprávná aplikace ustanovení § 148 odst. 1 písm. c) tr. ř., podle 
něhož byla stížnost obviněné Mgr. D. K. jako nedůvodná zamítnuta, ač pro tento 
závěr nebyly dány zákonné předpoklady.  

Za tohoto stavu věci Nejvyšší soud podle § 268 odst. 2 tr. ř. vyslovil, že 
usnesením státní zástupkyně Okresního státního zastupitelství v Karviné ze dne 
1. 11. 2004, sp. zn. 3 Zt 680/2004, byl porušen zákon v ustanoveních § 147 
odst. 1 a § 148 odst. 1 písm. c) tr. ř., a v řízení předcházejícím v ustanovení 
§ 2 odst. 5, odst. 6 tr. ř. v neprospěch obviněné  Mgr. D. K. Podle § 269 odst. 
2 tr. ř. napadené usnesení zrušil, stejně jako i usnesení policejního komisaře 
Policie České republiky, Okresní ředitelství, Služba kriminální policie a 
vyšetřování, odbor obecné kriminality, Havířov - Město ze dne 7. 10. 2004, sp. 
zn. ČTS : ORKA 460/OK-03-2004-KaZ, jakož i všechna další rozhodnutí, která na 
zrušená usnesení obsahově navazují, pokud vzhledem ke změně, k níž došlo 
zrušením, pozbyla podkladu. Věc poté podle § 270 odst. 1 tr. ř. přikázal 
policejnímu orgánu Policie České republiky v Havířově - Město, aby ji v 
potřebném rozsahu znovu projednal a rozhodl.

Policejní komisař se tak bude znovu zabývat neúčastí obviněné u výslechů, jež 
se měly konat ve dnech 3. 9. 2004 a 21. 9. 2004, vyhodnotí zda v těchto 
případech šlo o dostatečnou omluvu v intencích ustanovení § 66 odst. 1 tr. ř. a 
rozhodne, zda byly či nebyly dány důvody pro uložení pořádkové pokuty. Při svém 
rozhodování bude policejní orgán omezen okolností, že pořádkovou pokutu podle § 
66 odst. 1 tr. ř. nelze uložit kdykoli bez časového omezení od doby, kdy došlo 
k jednání, které je důvodem k jejímu uložení. Uplyne-li od takového jednání 
doba delší než jeden rok, nepřichází uložení pořádkové pokuty v úvahu (srov. R 
13/1997 Sbírky soudních rozhodnutí a stanovisek). Dále bude limitován  
ustanovením § 273 tr. ř., podle něhož nemůže v novém řízení dojít ke změně 
rozhodnutí obviněné v její neprospěch, neboť Nejvyšší soud vyslovil, že 
napadeným usnesením byl zákon porušen právě v neprospěch obviněné.

Orgán, jemuž byla věc přikázána, je vázán právním názorem, který ve věci 
Nejvyšší soud vyslovil, a je povinen provést procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne  31. května   2005 

                                                                                
     Předsedkyně senátu:

                                                                                
     JUDr. Danuše   N o v o t n á  
