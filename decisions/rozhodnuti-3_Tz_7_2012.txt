Soud: Nejvyšší soud

Spisová značka: 3 Tz 7/2012

Datum rozhodnutí: 23.02.2012

Typ rozhodnutí: ROZSUDEK


Heslo: Vyloučení soudce

Dotčené předpisy: § 30 odst. 1 tr. ř.

Kategorie rozhodnutí: B




3 Tz 7/2012-21


ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 23. 
února 2012 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného R. U., proti 
usnesení Krajského soudu v Brně, pobočka ve Zlíně, ze dne 10. 5. 2011, sp. zn. 
6 To 201/2011, a podle § 268 odst. 2, § 269 odst. 2 a § 270 odst. 1 tr. ř. 
rozhodl  takto:

Pravomocným usnesením Krajského soudu v Brně, pobočka ve Zlíně, ze dne 10. 5. 
2011, sp. zn. 6 To 201/2011,  byl porušen zákon  v ustanoveních § 30 odst. 1, § 
263 odst. 1 písm. b) a § 262 tr. ř. a v čl. 38 odst. 1 Listiny základních práv 
a svobod, vyhlášené usnesením předsednictva České národní rady pod č. 2/1993 
Sb., v neprospěch obviněného R. U. 

Napadené usnesení  se zrušuje.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Brně, pobočce ve Zlíně, se přikazuje,aby věc v potřebném 
rozsahu znovu projednal a rozhodl.

Odůvodnění:

Státní zástupce Okresního státního zastupitelství v Uherském Hradišti podal dne 
27. 1. 2010 k Okresnímu soudu v Uherském Hradišti obžalobu na R. U., sp. zn. ZT 
369/2010, kterou je mu kladeno za vinu spáchání trestného činu zpronevěry podle 
§ 248 odst. 1, odst. 2 zákona č. 140/1961 Sb., ve znění účinném do 31. 12. 2009 
(dále jen „tr. zák.“). Tato trestní věc je u Okresního soudu v Uherském 
Hradišti vedena pod sp. zn. 26 T 29/2010 a byla podle rozvrhu práce přidělena 
soudci Mgr. Tomáši Kurfiřtovi, který byl na výpomoc přidělen k Okresnímu soudu 
v Uherském Hradišti.

V souladu s ustanovením § 314a odst. 1 tr. ř., když obviněný R. U. je stíhán 
pro trestný čin, na který zákon stanoví trest odnětí svobody, jehož horní 
hranice nepřevyšuje 5 let, konal v předmětné trestní věci řízení samosoudce. 
Dne 23. 2. 2010 vydal trestní příkaz, sp. zn. 26 T 29/2010, jímž byl obviněný 
R. U. odsouzen za trestný čin zpronevěry podle § 248 odst. 1, odst. 2 tr. zák. 
k trestu odnětí svobody v trvání 12 (dvanácti) měsíců, jehož výkon byl podle § 
58 odst. 1 a § 59 odst. 1 tr. zák. podmíněně odložen na zkušební dobu dvou 
roků, podle § 59 odst. 2 tr. zák. mu byla uložena povinnost ve zkušební době 
podle svých sil nahradit škodu a dále bylo rozhodnuto o nároku na náhradu škody.

Proti trestnímu příkazu podal obviněný prostřednictvím svého obhájce včas 
odpor, a samosoudce Mgr. Kurfiřt konal ve dnech 17. 5. 2010, 8. 7. 2010, 3. 8. 
2010 a 31. 8. 2010 hlavní líčení, přičemž dne 31. 8. 2010 odročil hlavní líčení 
na neurčito.

Dne 1. 9. 2010 byla z důvodu ukončení přidělení soudce Mgr. Tomáše Kurfiřta k 
Okresnímu soudu v Uherském Hradišti a změny rozvrhu práce trestní věc 
obviněného R. U. rozhodnutím předsedkyně Okresního soudu v Uherském Hradišti 
přidělena soudkyni Mgr. Haně Kurfiřtové, manželce Mgr. Tomáše Kurfiřta.

Soudkyně Mgr. Hana Kurfiřtová konala ve věci ve dnech 1. 11. 2010, 22. 11. 2010 
a 25. 11. 2010 hlavní líčení, resp. pokračovala v odročeném hlavním líčení. 
Před prováděním dalších důkazů za souhlasu státního zástupce a obviněného, 
který měl možnost se předtím poradit se svým obhájcem, v intencích ust. § 219 
odst. 3 tr. ř., přečetla podstatný obsah protokolů o předchozích hlavních 
líčeních konaných ve dnech 17. 5. 2010, 8. 7. 2010, 3. 8. 2010 a 31. 8. 2010 
včetně v nich provedených důkazů a sdělila podstatný obsah dosavadního jednání 
(viz protokol na č. l. 327 verte).

V hlavním líčení konaném dne 25. 11. 2010 vyhlásila rozsudek, sp. zn. 26 T 
29/2010, kterým byl obviněný R. U. uznán vinným trestným činem zpronevěry podle 
§ 248 odst. 1, odst. 2 tr. zák., a byl mu uložen trest odnětí svobody v trvání 
1 roku, jehož výkon byl podmíněně odložen na zkušební dobu v trvání 2 let, se 
stanovením povinnosti, aby podle svých sil ve zkušební době nahradil škodu, 
kterou trestným činem způsobil. Dále bylo rozhodnuto o nároku na náhradu škody.

Proti rozsudku podal obviněný prostřednictvím obhájce v zákonem stanovené lhůtě 
odvolání, které směřovalo do výroku o vině i trestu.

Krajský soud v Brně, pobočka ve Zlíně, na základě odvolání obviněného po 
projednání věci v neveřejném zasedání konaném dne 10. 5. 2011 rozhodl pod sp. 
zn. 6 To 20112011 usnesením tak, že podle § 258 odst. 1 písm. a), b), c) tr. ř. 
napadený rozsudek zrušil a současně podle § 259 odst. 1 tr. řádu věc vrátil 
nalézacímu soudu s tím, že podle § 262 tr. ř. se zároveň nařizuje, aby věc byla 
projednána a rozhodnuta jiným samosoudcem. V odůvodnění svého rozhodnutí 
odvolací soud uvedl, že je přesvědčen o tom, že řízení předcházející vydání 
rozsudku trpí procesními vadami spočívajícími v tom, že ve věci rozhodl podjatý 
soudce, který ve věci neměl rozhodovat a který je ve smyslu ustanovení § 30 
odst. 1 tr. ř. z vykonávání úkonů trestního řízení vyloučen. Existují 
pochybnosti, že pro poměr k jinému orgánu činnému v trestním řízení nemůže 
nestranně rozhodovat. To, že napadený rozsudek vydala jako zákonná soudkyně 
Mgr. Kurfiřtová, tedy manželka Mgr. Kurflřta, který byl ve věci rovněž činný, 
má za následek onu vadu řízení. Soudkyně Mgr. Kurfiřtová je z vykonávání úkonů 
trestního řízení vyloučena přímo ze zákona, a to pro poměr k jinému orgánu 
činnému v trestním řízení, s nímž ji pojí příbuzenský vztah. Řízení 
předcházející vydání napadeného rozsudku trpí tedy takovou vadou, kterou nelze 
v odvolacím řízení odstranit. Důkazy, které byly poté provedeny u hlavního 
líčení, které konala Mgr. Kurfiřtová, jsou tedy procesně nepoužitelné. Odvolací 
soud závěrem dodal, že v dalším řízení bude třeba hlavní líčení znovu 
zopakovat, přičemž bude třeba se rovněž vypořádat v průběhu dokazování se všemi 
námitkami uvedenými v odvolání obviněného.

Proti citovanému pravomocnému usnesení Krajského soudu v Brně, pobočka ve 
Zlíně, ze dne 10. 5. 2011, sp. zn. 6 To 201/2011, podal ministr spravedlnosti 
stížnost pro porušení zákona ve prospěch obviněného R. U. Vytkl v ní, že zákon 
byl porušen v čl. 38 odst. 1 Listiny základních práv a svobod, vyhlášené pod č. 
2/1993 Sb. a § 30 odst. 1 tr. ř., v neprospěch obviněného R. U.

V odůvodnění stížnosti pro porušení zákona stěžovatel zdůraznil, že pouze z 
důvodu manželského vztahu soudců, kteří po sobě jako zákonní soudci věc 
vyřizují, není možné dovodit závěr zakládající vyloučení druhého soudce - 
manžela, když ze spisového materiálu nevyplývají jakékoli podněty či závěry, 
které by vůbec mohly naznačovat možnost, že takový soudce rozhodoval nestranně. 
Obě strany řízení naopak souhlasily s postupem podle ustanovení § 219 odst. 3 
tr. ř. a nikdo nenamítal podjatost Mgr. Kurfiřtové. Ze spisu také nevyplývají 
kolize z jednání obou soudců. Mgr. Kurfiřtová pouze důkazně navázala na 
předchozí dokazování Mgr. Kurfiřta a sama nestranně důkazy vyhodnotila a 
rozhodla. V posuzované věci se tak jedná o problematiku výkladu ustanovení § 30 
odst. 1 tr. ř., a to v té části, v níž se hovoří o soudci, u něhož lze mít 
pochybnost, že pro poměr k jinému orgánu činnému v trestním řízení nemůže 
nestranně rozhodovat. V daném vztahu dvou soudců se pak nejedná o orgány činné 
v trestním řízení, které by byly ve vztahu nadřízenosti a podřízenosti, popř. o 
osoby vystupující na různých stranách řízení, jejichž postavení by samo o sobě 
již mohlo navozovat vztah rozporu a vytvářet tak základ pochybnosti, zda jeden 
z nich nemůže být ovlivněn druhým, ale jedná se o dva soudce rozhodující ve 
věci v I. stupni, tedy osoby v trestním řízení na stejné úrovni, ve stejném 
postavení, povinné rozhodovat nezávisle a nestranně, na základě svého svědomí 
při vázanosti zákonem. Současně je třeba zdůraznit, že vyloučení Mgr. 
Kurfiřtové nebylo stranami ani v průběhu řízení namítáno a samotné odvolání 
obviněného se vztahuje pouze k meritu věci a ke způsobu vyhodnocení provedených 
důkazů. Připuštění, že by soudce v postavení Mgr. Kurfiřtové byl pouze z důvodu 
manželského vztahu vyloučen z projednání věci, aniž by nastaly konkrétní 
důvody, zakládající pochybnosti o jejím nestranném rozhodování, tedy že by 
důvodem vyloučení byl čistě příbuzenský vztah k jinému soudci, který ve shodné 
věci u soudu shodného stupně činil úkony, bylo by nutné takové důvody vyloučení 
vztáhnout v širším smyslu i na jiné příbuzenské vztahy mezi soudci shodného 
postavení, na vztahy partnerské, popřípadě i na vztahy blíže přátelské, když 
tyto se mimo formálního dokladu manželství z hledisek shledaného důvodu 
vyloučení od uvedeného jinak neliší.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že předmětným usnesením 
Krajského soudu v Brně, pobočka ve Zlíně ze dne 10. 5. 2011, sp. zn. 6 To 
201/2011, byl porušen zákon v čl. 38 odst. 1 Listiny základních práv a svobod, 
vyhlášené pod č. 2/1993 Sb. a § 30 odst. 1 tr. ř., v neprospěch obviněného R. 
U., aby podle § 269 odst. 2 tr. ř. napadené usnesení zrušil včetně dalších 
navazujících rozhodnutí, která touto změnou pozbudou svého podkladu a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 30 odst. 1 tr. ř. je z vykonávání úkonů trestního řízení vyloučen 
soudce nebo přísedící, státní zástupce, policejní orgán nebo osoba v něm 
služebně činná, u něhož lze mít pochybnosti, že pro poměr k projednávané věci 
nebo k osobám, jichž se úkon přímo dotýká, k jejich obhájcům, zákonným 
zástupcům a zmocněncům, nebo pro poměr k jinému orgánu činnému v trestním 
řízení nemůže nestranně rozhodovat. Úkony, které byly učiněny vyloučenými 
osobami, nemohou být podkladem pro rozhodnutí v trestním řízení.

Podle čl. 36 odst. 1 Listiny základních práv a svobod se každý může domáhat 
stanoveným postupem svého práva u nezávislého a nestranného soudu a ve 
stanovených případech u jiného orgánu.

Podle čl. 38 odst. 1 Listiny základních práv a svobod nikdo nesmí být odňat 
svému zákonnému soudci. Příslušnost soudu i soudce stanoví zákon.

Nejvyšší soud konstatuje, že se Krajský soud v Brně, pobočka ve Zlíně, v 
napadeném usnesení citovanými zákonnými ustanoveními důsledně neřídil. 
Ustanovení § 30 odst. 1 tr. ř. jednoznačně definuje materiální předpoklad, 
jehož existence může pochybnosti o nestrannosti soudce odůvodnit, a tím je 
„poměr k projednávané věci nebo osobám“. Pod tento pojem jsou v praxi 
podřazovány dvě situace. První z nich – poměr k věci – lze označit jako 
„konflikt zájmů“, v němž nejde o subjektivní pocit soudce samotného, nýbrž o 
objektivní skutečnost, že konkrétní soudce má zájem na tom, aby konkrétní spor, 
v němž má rozhodovat, dopadl určitým způsobem. V posuzované věci by tak muselo 
jít o případ, že samosoudce není schopen dodržet základní zásady trestního 
řízení, jež jsou uvedeny v ustanovení § 2 tr. ř., a má konkrétní zájem na 
výsledku trestního řízení, jež je proti obviněnému vedeno.

Druhá situace nastává tehdy, lze-li očekávat, že soudce bude nakloněn jedné ze 
stran sporu z důvodů jiných, než jsou jeho vlastní zájmy, nikoli z důvodů 
subjektivních, ale objektivně existujícího „poměru k účastníkům“. Z tohoto 
důvodu bude vyloučen soudce, který je k uvedeným osobám zejména v poměru 
příbuzenském nebo obdobném (např. vztah druha a družky), ale též ve vztahu úzce 
přátelském či naopak nepřátelském.

V této souvislosti je třeba uvést, že krajský soud v napadeném usnesení neuvádí 
žádnou okolnost, který by svědčila o vztahu soudkyně Mgr. Kurfiřtové k 
projednávané věci či o jejím poměru k účastníkům ve výše uvedeném smyslu. Z 
odůvodnění napadeného usnesení vyplývá, že důvodem rozhodnutí o vyloučení 
soudkyně Mgr. Kurfiřtové z vykonávání úkonů trestního řízení ve věci vedené u 
Okresního soudu v Uherském Hradišti jsou pochybnosti, že pro poměr k jinému 
orgánu činnému v trestním řízení nemůže nestranně rozhodovat, neboť je z 
vykonávání úkonů trestního řízení vyloučena přímo ze zákona, a to pro poměr k 
jinému orgánu činnému v trestním řízení, s nímž ji pojí příbuzenský vztah.

Základním kritériem pro uplatnění důvodů pro vyloučení soudce (či jiné osoby 
uvedené v ustanovení § 30 odst. 1 tr. ř.) je posouzení, zda lze vyloučit 
jakékoliv pochybnosti o nestrannosti soudu, jako principu uvedeného v čl. 36 
odst. 1 Listiny základních práv a svobod i v ustanovení § 79 odst. 1 zákona č.  
6/2002 Sb., o soudech, soudcích, přísedících a státní správě soudů a o změně 
některých dalších zákonů (zákon o soudech a soudcích).

Jak již bylo uvedeno shora v trestní věci vedené u Okresního soudu v Uherském 
Hradišti pod sp. zn. 26 T 29/2010, rozhodoval samosoudce Mgr. Kurfiřt, manžel 
Mgr. Kurfiřtové. Ze spisového materiálu nevyplývá žádný důvod, zakládající 
pochybnosti o nestrannosti samosoudce Mgr. Kurfiřta ve smyslu ustanovení § 30 
odst. 1 tr. ř., mající za následek jeho vyloučení z vykonávání úkonů trestního 
řízení a také žádný důvod nebyl namítán stranami trestního řízení. Samosoudce 
Mgr. Kurfiřt v projednávané trestní věci vydal trestní příkaz, který byl zrušen 
podáním odporu obviněným R. U. Následně ve věci konal hlavní líčení ve dnech 
17. 5. 2010, 8. 7. 2010, 3. 8. 2010 a 31. 8. 2010. Dne 31. 8. 2010 bylo hlavní 
líčení odročeno na neurčito.

Dne 1. 9. 2010 byla z důvodu ukončení přidělení soudce Mgr. Tomáše Kurfiřta k 
Okresnímu soudu v Uherském Hradišti tato trestní věc přidělena soudkyni Mgr. 
Haně Kurfiřtové (manželce Mgr. Tomáše Kurfiřta), která pokračovala v odročeném 
hlavním líčení. V intencích ustanovení § 219 odst. 3 tr. ř., přečetla podstatný 
obsah protokolů o předchozích hlavních líčeních včetně v nich provedených 
důkazů a sdělila podstatný obsah dosavadního jednání. V hlavním líčení konaném 
dne 25. 11. 2010 vyhlásila rozsudek, sp. zn. 26 T 29/2010, kterým byl obviněný 
R. U. uznán vinným trestným činem zpronevěry podle § 248 odst. 1, 2 tr. zák., a 
byl mu uložen trest.

Stejně jako v případě samosoudce Mgr. Kurfiřta lze i u samosoudkyně Mgr. 
Kurfiřtové konstatovat, že nebyla zjištěna žádná okolnost, která by svědčila o 
jejím vztahu k projednávané věci či o jejím poměru k účastníkům ve smyslu § 30 
odst. 1 tr. ř.

Kromě vztahu k projednávané věci a poměru k účastníkům vyplývá z ustanovení § 
30 odst. 1 tr. ř., že z vykonávání úkonů trestního řízení je vyloučen soudce, u 
něhož lze mít pochybnosti, že pro poměr k jinému orgánu činnému v trestním 
řízení nemůže nestranně rozhodovat.

Podle § 12 odst. 1 tr. ř. se orgány činnými v trestním řízení rozumějí soud, 
státní zástupce a policejní orgán.

V předmětném usnesení je namítán příbuzenský vztah mezi soudci (manželé) po 
sobě rozhodujícími na stejném stupni tutéž trestní věc.

Zde je třeba poukázat na skutečnost, že Mgr. Kurfiřt sice v trestní věci 
obviněného R. U., sp. zn. 26 T 29/2010, rozhodoval, ovšem jím vydaný trestní 
příkaz byl zrušen ex lege v důsledku podaného odporu. Následně v nařízených 
hlavních líčeních provedl samosoudce Mgr. Kurfiřt dokazování, které nebylo 
skončeno pouze z důvodu ukončení jeho přidělení k Okresnímu soudu v Uherském 
Hradišti. S ohledem na ukončení činnosti Mgr. Kurfiřt u Okresního soudu v 
Uherském Hradišti (a změnu rozvrhu práce) byla dne 1. 9. 2010 trestní věc 
obviněného R. U. přidělena soudkyni Mgr. Haně Kurfiřtové.

Nejvyšší soud se ztotožnil s názorem ministra spravedlnosti, že pouze z důvodu 
manželského vztahu soudců, kteří po sobě jako zákonní soudci na témže stupni 
vyřizují tutéž trestní věc, není možné dovodit závěr zakládající vyloučení 
druhého soudce (manžela), když ze spisového materiálu nevyplývají jakékoli 
podněty či závěry, které by mohly naznačovat možnost, že takový soudce 
nerozhodoval nestranně. Nelze přitom přehlédnout, že obě strany řízení 
souhlasily s postupem podle § 219 odst. 3 tr. ř., jak vyplývá již ze shora 
uvedeného, a nikdo nenamítal podjatost Mgr. Kurfiřtové. Ze spisu také 
nevyplývají kolize z jednání obou soudců. Mgr. Kurfiřtová pouze důkazně 
navázala na předchozí dokazování Mgr. Kurfiřta a sama nestranně důkazy 
vyhodnotila a rozhodla.

Z výkladu jednotlivých pojmů, pro které je vyloučení podle § 30 odst. 1 tr. ř. 
možné, nelze dovodit, proč by uvedená soudkyně nemohla ve věci rozhodovat 
nestranně, když zásada materiální pravdy, vyhledávací a volného hodnocení 
důkazů je pro všechny orgány činné v trestním řízení zakotvena v ustanovení § 2 
odst. 5, odst. 6 tr. ř.

Je nepochybné, že v posuzované věci se jedná o problematiku výkladu ustanovení 
§ 30 odst. 1 tr. ř., a to v té části, v níž se hovoří o soudci, u něhož lze mít 
pochybnost, že pro poměr k jinému orgánu činnému v trestním řízení nemůže 
nestranně rozhodovat. V daném vztahu dvou soudců se nejedná o orgány činné v 
trestním řízení, které by byly ve vztahu nadřízenosti a podřízenosti, popř. o 
osoby vystupující na různých stranách řízení, jejichž postavení by samo o sobě 
již mohlo navozovat vztah rozporu a vytvářet tak základ pochybností, zda jeden 
z nich nemůže být ovlivněn druhým, ale jedná se o dva soudce rozhodující ve 
věci v I. stupni, tedy osoby v trestním řízení na stejné úrovni, ve stejném 
postavení, povinné rozhodovat nezávisle a nestranně, na základě svého svědomí 
při vázanosti zákonem. Současně je třeba zdůraznit, že vyloučení Mgr. 
Kurfiřtové nebylo stranami ani v průběhu řízení namítáno a samotné odvolání 
obviněného se vztahuje pouze k meritu věci a ke způsobu vyhodnocení provedených 
důkazů. Nelze akceptovat názor, že by soudce v postavení Mgr. Kurfiřtové, která 
na základě rozvrhu práce a přidělení věci vstoupila do trestního řízení, které 
do té doby vedl její manžel, byl pouze z důvodu manželského vztahu vyloučen z 
projednání věci, aniž by nastaly konkrétní důvody zakládající pochybnosti o 
jeho nestranném rozhodování, tedy že by důvodem vyloučení byl čistě příbuzenský 
vztah k jinému soudci, který ve shodné věci u soudu téhož stupně činil úkony. V 
takovém případě by bylo nutné důvody vyloučení vztáhnout v širším smyslu i na 
jiné příbuzenské vztahy mezi soudci shodného postavení, na vztahy partnerské, 
popřípadě i na vztahy blíže přátelské, když tyto se mimo formálního dokladu 
manželství z hledisek shledaného důvodu vyloučení od uvedeného jinak neliší.

Je věcí vysoké profesionality každého soudce při výkonu soudcovské činnosti i v 
občanském životě předcházet situacím, které by mohly vnášet pochybnosti o jeho 
nestranném rozhodování, a jestliže přesto dojde ke vzniku takových pochybností, 
reagovat na ně v souladu se svým ústavním postavením. Jak bylo zmíněno již 
shora, procesní strany nenamítaly podjatost samosoudkyně Mgr. Kurfiřtové. Tato 
také neshledala zákonný důvod, pro který by se vyloučila z vykonávání úkonů 
trestního řízení v této věci.

S ohledem na to, co již bylo řečeno, lze konstatovat, že právní názor Krajského 
soudu v Brně, pobočka ve Zlíně, že Mgr. Kurfiřtová je vyloučena z vykonávání 
úkonů trestního řízení jen proto, že je manželkou ve věci dříve působícího 
soudce, je nesprávný.

Postupem krajského soudu došlo k odnětí věci zákonnému soudci a byla tak 
porušena jedna ze základních zásad Listiny základních práv a svobod jako 
součásti ústavního pořádku České republiky, že nikdo nesmí být odňat svému 
zákonnému soudci a že příslušnost soudu i soudce stanoví zákon.

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že usnesením Krajského soudu v Brně, pobočka ve Zlíně, ze dne 10. 5. 
2011, sp. zn. 6 To 201/2011, byl porušen zákon v ustanoveních § 30 odst. 1, § 
263 odst. 1 písm. b) a § 262 tr. ř. a v čl. 38 odst. 1 Listiny základních práv 
a svobod, vyhlášené usnesením předsednictva České národní rady pod č. 2/1993 
Sb., v neprospěch obviněného R. U. Nejvyšší soud poté podle § 269 odst. 2 tr. 
ř. napadené usnesení zrušil včetně všech dalších rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 270 odst. 1 tr. ř. bylo přikázáno Krajskému soudu v Brně, pobočka ve 
Zlíně, aby věc v potřebném rozsahu znovu projednal a rozhodl, přičemž při svém 
rozhodování bude podle § 270 odst. 4 tr. ř. vázán právním názorem, který 
vyslovil ve věci Nejvyšší soud. Krajský soud se pak při svém rozhodování bude 
zabývat věcnou správností napadeného rozhodnutí. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného, neboť Nejvyšší soud vyslovil, že zákon byl porušen v 
jeho neprospěch (viz § 273 tr. ř.).

Poučení:  Proti tomuto rozhodnutí není opravný prostředek přípustný.

V Brně dne 23. února 2012

Předseda senátu:
JUDr. Petr  Šabata  


