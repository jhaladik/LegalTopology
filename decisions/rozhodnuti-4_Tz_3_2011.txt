Soud: Nejvyšší soud

Spisová značka: 4 Tz 3/2011

Datum rozhodnutí: 03.03.2011

Typ rozhodnutí: ROZSUDEK


Heslo: Souhrnný trest, Zákaz reformace in peius

Dotčené předpisy: § 49 odst. 1 tr. zák., § 50 odst. 1 tr. zák., § 259 odst. 4 tr. ř.

Kategorie rozhodnutí: D




4 Tz 3/2011-39

ČESKÁ REPUBLIKA 
ROZSUDEK
JMÉNEM REPUBLIKY







	Nejvyšší soud České republiky projednal ve veřejném zasedání dne 3. 
března 2011 v senátě složeném z předsedkyně JUDr. Danuše Novotné a soudců JUDr. 
Františka Hrabce           a JUDr. Jiřího Pácala stížnost pro porušení zákona, 
kterou podal ministr spravedlnosti ve prospěch obviněného  R.  J., proti 
rozsudku Vrchního soudu v Olomouci ze dne 27. 1. 2010, sp. zn. 5 To 98/2009, a 
podle § 268 odst. 2, § 269 odst. 2  a § 270 odst. 1 tr. řádu 
rozhodl                t a k t o :


	Rozsudkem Vrchního soudu v Olomouci ze dne 27. 1. 2010, sp. zn. 5 To 
98/2009,       b y l    p o r u š e n    z á k o n   v ustanoveních § 35 odst. 
2, § 49 odst. 1 a § 50 odst. 1         tr. zákona č. 140/1961 Sb. ve znění 
účinném do 31. 12. 2009, v neprospěch obviněného R. J.

	Napadený rozsudek   s e    z r u š u j e  ve výroku o trestu.

	Současně se zrušují všechna další rozhodnutí na zrušený výrok o trestu 
obsahově navazující, pokud vzhledem ke změně, k níž došlo zrušením, pozbyla 
podkladu.

	Vrchnímu soudu v Olomouci   s e    p ř i k a z u j e , aby věc v 
potřebném rozsahu znovu projednal a rozhodl.


                                                       O d ů v o d n ě n í :


	V návaznosti na rozsudek Nejvyššího soudu České republiky ze dne 19. 
11. 2009,        sp. zn. 4 Tz 85/2009, byl obviněný R. J. uznán rozsudkem 
Vrchního soudu v Olomouci ze dne 27. 1. 2010, sp. zn. 5 To 98/2009, vinným 
trestným činem podvodu podle § 250 odst. 1, 3 písm. b) tr. zákona č. 140/1961 
Sb., ve znění zákona č. 265/2001 Sb. (dále jen tr. zákon). Tohoto trestného 
činu se dopustil tím,

že ač si byl vědom, že nebude schopen dostát svým závazkům v důsledku 
naprostého nedostatku finančních prostředků,
a)	v přesně nezjištěné době v měsíci listopadu 1997 v místě svého 
trvalého bydliště R., ul. S., okres B., pozměnil svůj živnostenský list, 
vystavený OÚ Blansko pro předmět podnikání – „obchodní živnost – koupě zboží za 
účelem jeho dalšího prodeje a prodej“ tak, že na psacím stroji dopsal do 
předmětu podnikání položku „klempířství a pokrývačství“, takto padělaný 
živnostenský list použil dne 8. 12. 1997 při uzavření smlouvy o dílo s B. N., 
bytem K., K., na kompletní opravu střechy a v souvislosti s touto smlouvou v 
den jejího uzavření  obdržel zálohu ve výši 90.000,- Kč, dne 8. 5. 1998 obdržel 
další zálohu ve výši 95.000,- Kč a dne 28. 5. 1998 další zálohu ve výši 
119.469,80 Kč, na opakované urgence na dodání materiálu a zahájení stavby 
nereagoval, termíny prací oddaloval, práci neprovedl a z materiálu dodal pouze 
fólii v hodnotě 4.334,- Kč, zálohy nevrátil a způsobil tak B. N. škodu ve výši 
300.135,60 Kč,
b)	dne 25. 1. 1998 si půjčil od M. M., bytem B., S. částku 100.000,-Kč, 
údajně na nákup materiálu s tím, že dluh vrátí do 15. 3. 1998, dne 26. 2. 1998 
si opětovně půjčil částku 85.000,- Kč za účelem zakoupení materiálu s tím, že 
dluh vrátí do 4. 3. 1998, přičemž v uvedených termínech ani dosud peníze 
nevrátil a na urgence reagoval výmluvami a oddalováním termínu vrácení, čímž 
způsobil M. M. škodu ve výši 185.000,- Kč,
c)	dne 29. 1. 1998 uzavřel smlouvu o dílo s J. V., bytem D. n. S., N. 
h., na zhotovení krovů střešních latí a bednění, v této souvislosti dne 3. 2. 
1998 odebral zboží v celkové hodnotě 74.423,90 Kč, kdy mu tato částka byla 
vyfakturována, avšak fakturu v termínu splatnosti 14 dnů neuhradil, podmiňoval 
úhradu platby snížením ceny, k čemuž došlo, když původní cena byla snížena na 
částku 66.153,90 Kč, avšak ani tuto částku v termínu splatnosti ani dosud 
neuhradil,
d)	dne 25. 2. 1998 si půjčil od J. N., bytem R., N. částku 24.000,- Kč 
údajně na nákup dlažby, kterou mu měl dodat anebo vrátit peníze do 4. 3. 1998, 
dále si dne 13. 5. 1998 půjčil od J. N. částku 75.000,- Kč s tím, že ji vrátí 
do 30. 5. 1998, dne 18. 5. 1998 si od poškozeného vypůjčil další částku ve výši 
118.000,- Kč údajně na nákup střešních oken Velux, dne 3. 6. 1998 požadoval po 
J. N. další částku 140.000,- Kč s tím, že do 5. 6. 1998 splatí všechny dluhy, 
poškozený mu však již tuto částku nepůjčil, přičemž obviněný dosud peníze 
nevrátil a celkově tak J. N. způsobil škodu ve výši 357.000,- Kč,
e)	v přesně nezjištěné době v měsíci březnu 1998 na základě ústní 
smlouvy o dílo provedl pro jeho firmu tesařské práce P. C., bytem D. L. s tím, 
že mu obviněný přislíbil uhradit zálohu ve výši 30.000,- Kč a následné platby 
za další provedené práce, kdy na tuto částku byla obviněnému vystavena faktura 
ze dne 1. 3. 1998, kterou však ve lhůtě splatnosti a přes četné urgence dosud 
neuhradil, čímž způsobil P. C. škodu ve výši 30.000,- Kč,
f)	v přesně nezjištěné době v měsíci březnu 1998 na základě ústní 
smlouvy provedl pro jeho firmu tesařské práce P. P., bytem Ž., okr. Ž.  n. S. s 
tím, že mu obviněný přislíbil uhradit zálohu ve výši 30.000,- Kč, kdy na tuto 
částku byla obviněnému vystavena faktura, kterou však ve lhůtě splatnosti a 
přes četné urgence dosud neuhradil, čímž způsobil P. P. škodu ve výši 30.000,- 
Kč,
g)	dne 22. 5. 1998 na základě rámcové kupní smlouvy odebral od firmy 
STAVO ARTIKEL, a.s. O. střešní krytinu v hodnotě 616.982,50 Kč, kdy na úhradu 
tohoto zboží mu byla poskytnuta záloha firmou P. ve výši 1.200.000,- Kč, na 
zboží byla vystavena faktura ze dne 22. 5. 1998, kterou obviněný dosud 
neuhradil, částku ve výši 550.000,- Kč za něj uhradila firma P. a zbývající 
částku 66.982,50 Kč obviněný dosud firmě STAVO ARTIKEL, a.s. dluží.

Za to a za trestné činy podvodu podle § 250 odst. 1, 2 tr. zákona, pro něž byl 
uznán vinným rozsudkem Krajského soudu v Brně ze dne 5. 9. 2001, sp. zn. 48 T 
8/2000 ve spojení s rozsudkem Vrchního soudu v Olomouci ze dne 9. 10. 2002, sp. 
zn. 5 To 46/2001, v bodech 3a,b) a 4a-e), jakož i sbíhající se trestný čin 
podvodu podle § 250 odst. 1, 3 písm. b) tr. zákona a trestný čin podvodu podle 
§ 250 odst. 1, 2 tr. zákona, jimiž byl uznán vinným rozsudkem Okresního soudu 
ve Vsetíně ze dne 18. 9. 2007, sp. zn. 4 T 14/2007, ve znění rozsudku Krajského 
soudu v Ostravě, pobočka v Olomouci ze dne 22. 6. 2009, sp. zn. 68 To 444/2008, 
uložil obviněnému Vrchní soud v Olomouci v sazbě § 250 odst. 3 tr. zákona za 
použití § 35 odst. 2 a § 37a  tr. zákona společný souhrnný trest odnětí svobody 
v trvání pěti roků a šesti měsíců. Pro výkon trestu zařadil obviněného podle § 
39a odst. 2 písm. c) tr. zákona do věznice s ostrahou. Podle § 49 odst. 1 a § 
50 odst. 1 tr. zákona uložil obviněnému i trest zákazu činnosti spočívající v 
zákazu výkonu řemeslné živnosti v oboru kominictví                        a 
pokrývačství  a tesařství na dobu čtyř let a šesti měsíců.

Dále rozhodl o povinnosti obviněného nahradit poškozeným způsobenou škodu, 
jakož učinil i odkazy poškozených s tímto nárokem na řízení ve věcech 
občanskoprávních v intencích ustanovení § 228 odst. 1 a § 229 odst. 1 tr. řádu.

Proti  rozsudku Vrchního soudu v Olomouci podal ministr spravedlnosti podle § 
266  odst. 1, odst. 2 tr. řádu stížnost pro porušení zákona ve prospěch 
obviněného R. J. Podle jeho názoru byl výrokem o trestu v citovaném rozsudku 
porušen zákon v ustanoveních § 35 odst. 2 tr. zákona, § 259 odst. 4 tr. řádu ve 
vztahu k § 49 odst. 1 a § 50 odst. 1 tr. zákona v neprospěch obviněného.

Ministr spravedlnosti uložení souhrnného trestu považuje za porušení zásad 
stanovených  v § 35 odst. 2 tr. zákona, neboť vrchní soud pro uložení tohoto 
trestu neměl dány zákonné předpoklady. Pominul, že ve věci Krajského soudu v 
Brně sp. zn. 48 T 8/2000, byl rozsudek vydán dne 5. 9. 2001, přičemž trestné 
činnosti, pro kterou byl obviněný odsouzen ve věci     sp. zn. 4 T 14/2007 
Okresního soudu ve Vsetíně, se obviněný dopustil v době od 25. 2. 2005 do 21. 
4. 2006, přičemž rozsudek byl vydán 18. 9. 2007.

I přes existenci rozsudku Nejvyššího soudu České republiky ze dne 19. 11. 2009, 
sp. zn.    4 Tz 85/2009, kde byl podán výklad k nepřípustnému rozšíření trestu 
zákazu činnosti v rozsudku Vrchního soudu v Olomouci ze dne 9. 10. 2002, sp. 
zn. 5 To 43/2001, k němuž došlo jen na podkladě odvolání podaného samotným 
obviněným, vrchní soud v nyní napadeném rozhodnutí tento závazný výklad 
nepřípustnosti zákazu reformace in peius nerespektoval. Obviněnému uložil výše 
formulovaný trest zákazu činnosti, který je v rozporu jak se zákonem tak s 
citovaným rozsudkem Nejvyššího soudu.

Ministr spravedlnosti v petitu svého mimořádného opravného prostředku navrhl, 
aby Nejvyšší soud podle § 268 odst. 2 tr. řádu vyslovil, že napadeným 
rozhodnutím vrchního soudu byl porušen zákon v namítaném rozsahu v neprospěch 
obviněného R. J. Postupem podle § 269 odst. 2 tr. řádu se domáhal zrušení 
výroku o trestu v rozsudku Vrchního soudu v Olomouci ze dne 27. 1. 2010, sp.zn. 
5 To 98/2009,  jakož i obsahově navazujících rozhodnutí, pokud vzhledem ke 
změně, k níž došlo zrušením, pozbyla podkladu. Dále navrhl, aby Nejvyšší soud 
věc podle § 270 odst. 1 tr. řádu přikázal Vrchnímu soudu v Olomouci s pokynem 
znovu ji projednat a rozhodnout. Dále navrhl, aby Nejvyšší soud zvážil, že 
obviněný dne 7. 11. 2010 vykoná  trest odnětí svobody, který mu byl uložen 
rozsudkem Okresního soudu ve Vsetíně sp. zn. 4 T 14/2007 (stížnost pro porušení 
zákona přitom byla podána dne 12. 1. 2011) a aby podle § 275 odst. 4 tr. řádu 
obviněnému přerušil trest z napadeného rozsudku vrchního soudu.

Nejvyšší soud České republiky přezkoumal podle § 267 odst. 3 tr. řádu 
zákonnost                 a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející           a dospěl k 
následujícím závěrům.

K otázce souhrnného trestu:

Podle § 35 odst. 2 tr. zákona soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Souhrnný trest nesmí být mírnější než trest uložený rozsudkem dřívějším. 
Podle         § 35 odst. 3 tr. zákona se ustanovení o souhrnném trestu neužije, 
jestliže dřívější odsouzení je takové povahy, že se na pachatele hledí jakoby 
nebyl odsouzen.

Souhrnný trest podle § 35 odst. 2 tr. zákona přichází v úvahu pouze v případech 
vícečinného souběhu, a to jen tehdy, byl-li pachatel za část sbíhající se 
trestné činnosti odsouzen a lze-li k takovému odsouzení přihlížet. Tento trest 
se rovněž ukládá tehdy, jestliže pozdějším rozsudkem je rozhodováno zároveň o 
několika sbíhajících se trestných činech.

Odsuzujícím rozsudkem soudu prvního stupně za jiný trestný čin se v § 35 odst. 
2                tr. zákona rozumí prvý odsuzující rozsudek o jiném trestném 
činu bez ohledu na to, zda případně v řádném nebo mimořádném opravném řízení 
byl tento rozsudek zrušen, pokud i po tomto opravném řízení věc skončila 
pravomocným odsouzením pachatele. Jestliže obviněný spáchal další trestný čin 
po právní moci prvého odsuzujícího rozsudku soudu prvého stupně, třebas byl 
tento rozsudek v pozdějším řízení zrušen a v téže věci byl vyhlášen nový 
rozsudek, kterému spáchání dalšího trestného činu tedy předcházelo, nejde o 
souběh trestných činů, ale  o recidivu a uložení souhrnného trestu je tu 
vyloučeno. (srov. R 41/1968, R 52/1971 Sbírky soudních rozhodnutí a stanovisek) 
Vyhlášení prvního odsuzujícího rozsudku je tedy mezníkem pro rozlišování mezi 
vícečinným souběhem a recidivou (srov. R 19/2007 Sbírky soudních rozhodnutí a 
stanovisek).

Z obsahu trestního spisu Krajského soudu v Brně sp. zn. 48 T 8/2000, v rámci 
časové rekapitulace jednotlivých rozhodnutí lze zjistit, že obžaloba na 
obviněného R. J. byla u tohoto soudu podána dne 14. 4. 2000, přičemž dne 10. 
11. 2000 byl ve věci vydán v pořadí první odsuzující rozsudek, který byl 
Vrchním soudem v Olomouci dne 28. 5. 2001 zrušen a věc byla vrácena soudu 
prvního stupně k novému projednání a rozhodnutí. V pořadí druhý rozsudek byl 
vydán dne 5. 9. 2001, proti němuž jak obviněný tak státní zástupce podali 
odvolání. V průběhu veřejného zasedání před vrchním soudem vzal státní zástupce 
podané odvolání výslovně zpět, což bylo předsedou senátu vrchního soudu 
připuštěno a vzato na vědomí. Dne 9. 10. 2002 pod sp. zn. 5 To 46/2001, vrchní 
soud ve věci rozhodl rozsudkem, který byl v řízení o stížnosti pro porušení 
zákona, jež proti němu  ministryně spravedlnosti podala, rozsudkem Nejvyššího 
soudu ze dne 19. 11. 2009, sp. zn. 4 Tz 85/2009, zčásti zrušen a věc byla 
přikázána Vrchnímu soudu v Olomouci s pokynem znovu ji v potřebném rozsahu 
projednat a rozhodnout. Výsledkem nového řízení je rozsudek vrchního soudu, 
který je předmětem další nyní projednávané stížnosti pro porušení zákona. 


Obdobně  z rekapitulace časových posloupností zjištěných ze spisu Okresního 
soudu ve Vsetíně sp. zn. 4 T 14/2007, je patrno, že obžaloba na obviněného byla 
tomuto soudu podána dne 19. 1. 2007 pro trestné činy podvodu podle § 250 odst. 
1, 3 písm. b) a § 250 odst. 1, 2           tr. zákona, zpronevěry podle § 248 
odst. 1 tr. zákona a padělání a pozměňování veřejné listiny podle § 176 odst. 1 
tr. zákona pro skutky, jichž se obviněný měl dopouštět v období od 25. 2. 2005 
do 21. 4. 2006. Poslední v této trestní věci vydaný a pravomocný rozsudek je 
rozsudkem Krajského soudu v Ostravě, pobočka v Olomouci ze dne   22. 6. 2009, 
sp. zn. 68 To 444/2008. Tím byl obviněný uznán vinným pouze trestnými činy 
podvodu podle § 250 odst. 1, 3 písm. b) a § 250 odst. 1, 2 tr. zákona, za což 
mu byl uložen úhrnný nepodmíněný trest odnětí svobody v trvání dvou roků, pro 
jehož výkon byl podle § 39a odst. 2 písm. c) tr. zákona zařazen do věznice s 
ostrahou. Z trestných činů zpronevěry podle § 248 odst. 1 a padělání a 
pozměňování veřejné listiny podle § 176 odst. 1 tr. zákona byl podle § 226 
písm. b) tr. řádu zproštěn obžaloby. Z výše uvedeného časového  vymezení 
skutků, pro něž byl obviněný v trestní věci vedené u Okresního soudu ve Vsetíně 
odsouzen, je zřejmé, že se jich obviněný dopustil po datu 10. 11. 2000, kdy byl 
ve věci vedené u Krajského soudu v Brně, sp. zn. 48 T 8/2000, vyhlášen v pořadí 
první odsuzující rozsudek.

 Se zřetelem na výše uvedené znění ustanovení § 35 odst. 2 tr. zákona a časovou 
posloupnost skutků jakož i v pořadí první vyhlašovaný rozsudek, je mimo 
pochybnost, že ve věci vedené u Krajského soudu v Brně sp. zn. 48 T 8/2000, 
nepřicházelo v úvahu uložení souhrnného trestu k rozsudku Okresního soudu ve 
Vsetíně sp. zn. 4 T 14/2007. Trestná činnost, která byla posuzována ve věci 
vsetínského okresního soudu byla spáchána až poté, co ve věci Krajského soudu v 
Brně sp. zn. 48 T 8/2000, byl vyhlášen první odsuzující rozsudek.

Není možno pominout ani tu okolnost, že výrok o trestu z rozsudku Okresního 
soudu ve Vsetíně ze dne 18. 9. 2007, sp. zn. 4 T 14/2007, ve znění rozsudku 
Krajského soudu v Ostravě, pobočka v Olomouci ze dne 22. 6. 2009, sp. zn. 68 To 
444/2008, v době rozhodování Vrchního soudu v Olomouci ve věci  5 To 98/2009, 
už neexistoval, neboť byl v rámci ukládaného souhrnného trestu již dne 10. 11. 
2009 zrušen rozsudkem Krajského soudu v Brně sp. zn. 50 T 5/2009, což vrchní 
soud v době rozhodování věci sp. zn.                      5 To 98/2009, tedy 
dva a půl měsíce poté, nevěděl a ani nezjišťoval. Tato povinnost mu však 
vyplývá z ustanovení § 2 odst. 5 tr. řádu, což znamená učinit skutková zjištění 
v potřebném rozsahu ke všem výrokům uvažovaného rozhodnutí, včetně výroku o 
trestu,  tedy k otázce volby adekvátního druhu trestu a stanovení jeho výměry a 
takto zjištěný skutkový stav vyhodnotit v souladu s požadavky kladenými 
ustanovením § 2 odst. 6 tr. řádu

V neposlední řadě se vrchní soud při ukládání souhrnného trestu ani okrajově 
nezabýval  usnesením Okresního soudu ve Znojmě ze dne 16. 11. 2004, sp. zn. 2 
Pp 136/2004, jež nabylo právní moci téhož dne, na jeho základě byl obviněný R. 
J. podle § 61 odst. 1  písm. a) tr. zákona podmíněně propuštěn z výkonu trestu 
odnětí svobody v trestní věci, kterou vrchní soud projednával. Obviněnému byla 
tímto usnesením stanovena zkušební doba v trvání pěti roků s dohledem, která 
končila dne 16. 11. 2009 a při ukládání trestu tak bylo nezbytné se zabývat 
předběžnou otázkou podle § 9 odst. 1 tr. řádu ve vztahu naplnění podmínek § 64  
odst. 1, 2 tr. zákona a svůj postoj k této právní problematice vyslovit a 
odůvodnit.

K otázce trestu zákazu činnosti:

Rozsudkem Krajského soudu v Brně ze dne 5. 9. 2001, sp. zn. 48 T 8/2000, byl 
obviněnému R. J. uložen mj. i trest zákazu činnosti podle § 49 odst. 1 a § 50 
odst. 1 tr. zákona spočívající v zákazu podnikatelské činnosti v oboru koupě 
zboží za účelem dalšího prodeje na dobu pěti roků. Soud prvního stupně 
odůvodnil nutnost uložení tohoto trestu a jeho výši v písemném vyhotovení 
rozsudku ( čl. 917 spisu) úvahou, že obviněnému za podvody, spočívající ve 
slibech provést opravy a klempířské práce v pevně stanovených termínech, 
přebírání finančních záloh a vědomí od samotného počátku, že učiněným závazkům 
s ohledem na svou finanční situaci v žádném případě nebude moci dostát, je 
třeba uložit zákaz právě tohoto druhu činnosti, kterou provozoval na podkladě 
živnostenského listu. Z opisu živnostenského listu vydaného dne 24. 6. 1997 
Městským úřadem v Blansku, obecním a živnostenským úřadem, č.j. MZÚ -241- 
000113/4/96/Ti/01 ( viz čl. 99 spisu) je totiž zřejmé, že předmět podnikání byl 
obviněnému vymezen jako „obchodní živnost – koupě zboží za účelem jeho dalšího 
prodeje a prodej“. 

Pokud na podkladě odvolání, jež bylo podáno pouze obviněným (výše jsou již 
podrobně rozvedeny okolnosti zpětvzetí odvolání státním zástupcem), vrchní soud 
v rozsudku ze dne   9. 10. 2002, sp. zn. 5 To 46/2001, uložil stejný trest 
zákazu činnosti s rozšířením zákazu podnikání v klempířství a pokrývačství, byl 
tímto výrokem porušen zákon v ustanoveních      § 49 odst. 1, § 50 odst. 1 tr. 
zákona a § 259 odst. 4 tr. řádu v neprospěch obviněného. Tento závěr vyplývá z 
rozsudku Nejvyššího soudu ze dne 19. 11. 2009, sp. zn. 4 Tz 85/2009. Nejvyšší 
soud v odůvodnění svého rozsudku formuloval zcela pregnantně svůj právní názor, 
že „odvolací soud v uloženém trestu zákazu činnosti vymezil jeho rozsah šířeji 
než učinil soud prvního stupně, když rozšířil výrok učiněný soudem prvního 
stupně ještě i o zákaz klempířství a pokrývačství. Takto koncipovaný trest 
zákazu činnosti je širší a zakazuje větší rozsah činností než vyslovil nalézací 
soud, což je ve svých důsledcích porušení zákazu reformationis in peius, jež je 
stanoven v § 259 odst. 4 tr. řádu. Okolnost, že obviněnému byl uložen trest 
odnětí svobody v nižší výměře než učinil soud prvního stupně, je důsledkem 
aplikace nové zákonné úpravy a užití mírnější právní kvalifikace činu v 
intencích § 250         tr. zákona zákazu činnosti, nemá vliv na formulaci šíře 
ukládaného trestu zákazu činnosti            a nemůže být proto vnímána jako 
kompenzační možnost ve vztahu k přísněji vymezenému trestu zákazu činnosti“.

Vrchní soud poté v souladu s rozhodnutím Nejvyššího soudu znovu vedl odvolací 
řízení na podkladě odvolání podaného pouze obviněným, přičemž uložil trest 
zákazu činnosti spočívající ve výkonu řemeslné živnosti v oboru kominictví a 
pokrývačství a tesařství na dobu čtyř roků a šesti měsíců. Výrok odůvodnil tím, 
že „respektoval pokyny Nejvyššího soudu týkající se dodržování zásady 
reformacionis in peius. Trest zákazu činnosti ukládá v oboru, v jehož rámci 
byla obviněným trestná činnost konkrétně páchána, tedy v oboru 
kominictví             a pokrývačství a tesařství, neboť právě v rámci těchto 
činností obviněný poškozené uváděl v omyl, na jejich úkor se obohacoval a 
způsobil tak majetkovou  škodu. Pokud jde o konkrétní obor činnosti, který byl 
obviněnému zakázán, vycházel vrchní soud z nyní účinného znění zákona č. 
455/1991 Sb., který v příloze 1 uvedeného zákona konkrétně uvádí příslušné 
řemeslné živnosti, které soud vtělil do ukládaného trestu zákazu činnosti ( čl. 
1147)“.

S takto vymezeným trestem zákazu činnosti  se Nejvyšší soud neztotožňuje, 
pokládá jej za uložený v rozporu se zákonem, přičemž za adekvátní nepokládá ani 
právní argumentaci, jíž vrchní soud při odůvodnění tohoto výroku užil. Současně 
konstatuje, že vrchní soud opětovně překročil vymezený rámec zákazu 
reformacionis in peius stanovený § 259 odst. 4 tr. řádu.

Podle tohoto zákonného ustanovení může odvolací soud v neprospěch obviněného 
změnit napadený rozsudek jen na podkladě odvolání státního zástupce, jež bylo 
podáno v neprospěch obviněného.

Obviněnému byl příslušným orgánem vydán s platností na dobu neurčitou výše 
specifikovaný živnostenský list s vymezením předmětu a místa podnikání v 
intencích ustanovení § 47 odst. 1 písm. c) zákona č. 455/1991 Sb., 
živnostenského zákona, ve znění zákona č. 286/1995 Sb. Předmět podnikání byl 
vymezen zcela jednoznačně – obchodní živnost – koupě zboží za účelem jeho 
dalšího prodeje a prodej. V intencích takto vymezeného předmětu podnikání 
ukládal obviněnému trest zákazu činnosti nalézací soud s odůvodněním, jež je 
výše podrobně citováno. Ve formulaci uloženého trestu zákazu činnosti nebyla 
postižena specifická činnost, kterou obviněný vyvíjel v souvislosti s tvrzením 
svého dalšího živnostenského oprávnění na práce klempířské a pokrývačské, což 
prokazoval padělaným živnostenským listem. 

Vrchní soud nyní uloženým trestem nově zakázal obviněnému výkon řemeslné 
živnosti v oboru kominictví a pokrývačství a tesařství. Argumentuje přitom 
jednak zjištěním, že obviněný fakticky tyto činnosti umožňující mu podvodné 
jednání vykonával, jednak tvrzením, že takto formulovaný trest zákazu činnosti 
konvenuje jak znění živnostenského zákona tak                 i požadavku 
nepřekročení mezí zákazu reformace in peius.

Je zřejmé, že vrchní soud za základ svých úvah při stanovení rozsahu trestu 
zákazu činnosti vzal existenci živnostenského listu a jím  vymezeného předmětu 
podnikání, pokud argumentuje tím, že  trest zákazu činnosti plně odpovídá 
požadavkům stanoveným v příloze 1 živnostenského zákona. Tato úvaha by měla své 
oprávnění v případě, že by obviněný skutečně vlastnil živnostenský list se 
stanoveným rozsahem řemeslné činnosti ve skupině 113 – stavebnictví, ale tak 
tomu není. Je proto zcela nepřípadná argumentace vrchního soudu, že jím 
stanovená specifikace zakázaných činnosti je v souladu s požadavky uvedenými v 
příloze 1 živnostenského zákona, neboť je nadbytečná. Považoval-li vrchní soud 
za nezbytné zakazovat to, k čemu byl obviněný živnostenským listem oprávněn, 
pak jen mohl plně přisvědčit rozsahu zákazu činnosti v míře stanovené soudem 
prvního stupně. Je totiž třeba mít stále na zřeteli tu skutečnost, že odvolací 
řízení bylo vedeno na podkladě obviněným podaného odvolání a že napadený 
rozsudek nelze změnit v jeho neprospěch. Při výkladu pojmu „změny k horšímu“ je 
třeba vycházet z toho, co již Nejvyšší soud v souvislosti s předchozím 
posuzováním totožné kauzy vyslovil v rozsudku sp. zn. 4 Tz 85/2009. Rozsah nyní 
zakazované činnosti obviněnému je ve svých důsledcích pro obviněného daleko 
přísnější a citelnější, než byla vymezena zakázaná činnost soudem nalézacím. 
Zatímco původní trest obviněnému znemožňoval kupovat zboží a prodávat je, nyní 
je omezen v konkrétních řemeslných  činnostech, přičemž vyvstávají důvodné 
pochybnosti, zda a jak zakazované řemeslné činnosti souvisejí  s trestnou 
činností, pro kterou byl obviněný uznán vinným. Jinými slovy zda byly splněny 
zákonné předpoklady ustanovení § 49 odst. 1 tr. zákona, že mj. trest zákazu 
činnosti může soud uložit, dopustil-li se pachatel trestného činu v souvislosti 
s touto trestnou činností. Ze skutkových vět výroku o vině totiž nevyplývá, že 
by obviněný prováděl kominickou činnost a v souvislosti s touto činností se 
vůči jakémukoli poškozenému dopustil podvodného jednání. Ostatně vrchní soud 
ani v písemném vyhotovení rozsudku nikterak neodůvodňuje, proč je právě tato 
činnost obviněnému zakazována. 

Obdobně není zřejmé, proč vrchní soud vyslovil zákaz řemeslné živnosti v oboru 
pokrývačství, neboť z výroku o vině je patrno, že obviněný tuto činnost 
fakticky ani v jednom případě neprovozoval, stejně jako řemeslnou činnost 
tesařství. Z popisu skutků je naopak zřejmé, že obviněný si např. pro  sjednané 
tesařské práce najímal  soukromníky, kterým posléze  neplatil faktury. 

Nejvyšší soud konstatuje, že vrchní soud uloženým trestem zákazu činnosti a 
jeho specifikací nerespektoval jednak zákonná hlediska stanovená § 49 odst. 1 
tr. zákona, neboť není zřejmé, z čeho dovodil onu požadovanou souvislost 
zakazované činností a  protiprávního jednání obviněného, jednak uložil trest ve 
svých důsledcích přísnější než tak učinil soud prvního stupně, což je v rozporu 
s ustanovením § 259 odst. 4 tr. řádu. 

Vzhledem k výše uvedené argumentaci Nejvyšší soud podle § 268 odst. 2 tr. řádu 
vyslovil, že napadeným rozsudkem Vrchního soudu v Olomouci ze dne 27. 1. 2010, 
sp. zn.                     5 To 98/2009, byl porušen zákon v ustanoveních § 35 
odst. 2, § 49 odst. 1 a § 50 odst. 1              tr. zákona v neprospěch 
obviněného R. J. Podle § 269 odst. 2 tr. řádu zrušil  napadený rozsudek ve 
výroku o trestu. Současně zrušil všechna další rozhodnutí, která na zrušený 
výrok o trestu obsahově navazovala, pokud vzhledem ke změně, k níž došlo 
zrušením, pozbyla podkladu. Věc podle § 270 odst. 1 tr. řádu přikázal Vrchnímu 
soudu v Olomouci, aby ji v potřebném rozsahu znovu projednal a rozhodl. V nově 
provedeném odvolacím řízení rozhodne o trestu obviněného tak, aby byl v souladu 
se všemi zákonnými kriterii.

Podle § 270 odst. 4 tr. řádu je orgán, jemuž byla věc přikázána, vázán právním 
názorem, který ve věci vyslovil Nejvyšší soud, a je povinen provést ty procesní 
úkony, jejichž provedení Nejvyšší soud nařídil.


P o u č e n í : Proti tomuto rozhodnutí není opravný prostředek přípustný.


                                               V Brně dne 3. března 2011  



                                                                                
                       Předsedkyně senátu:
                                                                                
              JUDr. Danuše   N o v o t n á   







 








	 

 


	
	


