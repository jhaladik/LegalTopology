Soud: Nejvyšší soud

Spisová značka: 4 Tz 10/2006

Datum rozhodnutí: 16.02.2006

Typ rozhodnutí: Rozsudek




4 Tz 10/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 16. února 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce   a JUDr. Jiřího Pácala stížnost pro porušení zákona, kterou podal 
ministr spravedlnosti České republiky ve prospěch obviněného J. V., proti 
rozsudku Obvodního soudu pro Prahu 1 ze dne 24. 6. 2004, sp. zn. 3 T 145/2003, 
a podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

	

Pravomocným rozsudkem Obvodního soudu pro Prahu 1 ze dne 24. 6. 2004, sp. zn. 3 
T 145/2003, a v řízení, které mu předcházelo,  b y l  p o r u š e n  z á k o n  
v ustanoveních § 36, § 45a odst. 1 tr. zák. a § 2 odst. 5, 6 tr. ř. v 
neprospěch obviněného J. V.

Napadený rozsudek   s e   z r u š u j e   ve výroku o trestu.

Zrušují se též všechna další rozhodnutí, která na zrušený výrok obsahově 
navazují, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1  s e  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Obvodního soudu pro Prahu 1 ze dne 24. 6. 2004, sp. zn. 3 T 145/2003, 
byl obviněný J. V. uznán vinným trestným činem nedovolené výroby a držení 
omamných a psychotropních látek a jedů podle § 187 odst. 1 tr. zák., kterého se 
dopustil tím, že dne 4. 8. 2003 v době kolem 13.30 hodin na V. n. v  P., před 
domem  prodal za částku 150,- Kč neztotožněnému muži půl tablety léku Subutexu 
- 8 mg, dále P. O., nabízel Subutex a Rohypnol a dalšímu neztotožněnému muži 
dal 3 tablety Rohypnolu, přičemž Subutex je látka, která obsahuje Buprenorfin, 
tedy látku, která je uvedena v příloze č. 6 k zák. č. 167/98 Sb., o návykových 
látkách, jako látka psychotropní a Rohypnol je uveden v příloze č. 5 k zák. č. 
167/98 Sb., o návykových látkách, jako látka psychotropní či omamná. Za to byl 
obviněnému podle § 45 odst. 1, 2, 3, a § 45a odst. 1 tr. zák. uložen trest 
obecně prospěšných prací ve výměře 400 hodin.

Citovaný rozsudek nabyl právní moci dne 25. 11. 2004.

Proti tomuto rozsudku podal ministr spravedlnosti České republiky podle § 266 
odst. 1, 2 tr. ř. stížnost pro porušení zákona ve prospěch obviněného J. V. 
Namítá v ní, že zákon byl v neprospěch tohoto obviněného porušen v ustanoveních 
§ 35 odst. 2, § 36, § 45a odst. 1 tr. zák. a v řízení předcházejícím také v 
ustanoveních § 2 odst. 5, 6 tr. ř.

Ve stížnosti pro porušení zákona ministr spravedlnosti vytkl Obvodnímu soudu 
pro Prahu 1, že při svém rozhodování nezohlednil existenci trestního příkazu 
Obvodního soudu pro Prahu 4 ze dne 30. 1. 2004, sp. zn. 46 T 9/2004, jímž byl 
obviněnému pro trestný čin krádeže podle § 247 odst. 1 písm. a), c), e) tr. 
zák. uložen trest obecně prospěšných prací ve výměře 250 hodin, které obviněný  
v době rozhodování Obvodního soudu pro Prahu 1 dosud nevykonal. Uložením 
dalšího trestu obecně prospěšných prací ve výměře 400 hodin tak došlo k 
překročení horní výměry stanovené zákonem pro takovýto druh trestu o 250 hodin. 

Stěžovatel dále namítá, že Obvodní soud pro Prahu 1 pochybil i tím, že 
neukládal souhrnný trest podle ustanovení § 35 odst. 2 tr. zák., přesto 
posuzovaná trestná činnost byla spáchána dříve, než byl obviněnému doručen 
trestní příkaz ve věci Obvodního soudu pro Prahu 4, sp. zn. 46 T 9/2004.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky vyslovil podle § 268 odst. 2 tr. ř., že 
napadeným rozsudkem byl porušen zákon v neprospěch obviněného J. V. v namítaném 
rozsahu, aby podle § 269 odst. 2 tr. ř. napadený rozsudek zrušil ve výroku o 
trestu, včetně všech dalších rozhodnutí na tento výrok obsahově navazujících, 
pokud vzhledem ke změně, k níž došlo zrušením, pozbyla podkladu, a dále aby 
postupoval podle ustanovení § 270 odst. 1 tr. ř. 

Nejvyšší soud České republiky (dále jen Nejvyšší soud) podle § 267 odst. 3 tr. 
ř. přezkoumal zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející a dospěl k závěru, že zákon 
byl porušen.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v § 35 odst. 1 tr. zák., když odsuzuje pachatele za trestný čin, 
který spáchal dříve, než byl soudem prvního stupně vyhlášen odsuzující rozsudek 
za jiný jeho trestný čin. Spolu s uložením souhrnného trestu soud zruší výrok o 
trestu uloženém pachateli rozsudkem dřívějším, jakož i všechna další rozhodnutí 
na tento výrok obsahově navazující, pokud vzhledem ke změně, k níž došlo 
zrušením, pozbyla pokladu.

Podle ustanovení § 36 tr. zák.  jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu. 

Podle ustanovení § 45a odst. 1 tr. zák. může soud uložit trest obecně 
prospěšných prací ve výměře od 50 do 400 hodin.

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Nejvyšší soud konstatuje, že samosoudkyně Obvodního soudu pro Prahu 1 se v 
posuzované trestní věci uvedenými zákonnými ustanoveními důsledně neřídila.

Nejvyšší soud zjistil z obsahu trestního spisu Obvodního soudu pro Prahu 1 sp. 
zn. 3 T 145/2003, že státní zástupkyně Obvodního státního zastupitelství pro 
Prahu 1 podala u tohoto soudu dne 15. 9. 2003 obžalobu na obviněného J. V. 
Samosoudkyně tohoto soudu vydala dne 29. 9. 2003 usnesení pod sp. zn. 3 T 
145/2003, jímž podle § 314c odst. 1 písm. a) tr. ř. za použití § 172 písm. b) 
tr. ř. zastavila trestní stíhání obviněného J. V. pro skutek spočívající v tom, 
že dne 4. 8. 2003 v době kolem 13.30 hodin na V. n. v P., před domem  prodal za 
částku 150,- Kč neztotožněnému muži 1/2 tablety léku Subutex 8 mg, který 
obsahuje Buprenorfin, tedy látku, která je uvedena v příloze č. 6 k zákonu č. 
167/98 Sb., o návykových látkách, jako látka psychotropní, v čemž bylo podanou 
obžalobou spatřováno spáchání trestného činu nedovolené výroby a držení 
omamných a psychotropních látek a jedů podle § 187 odst. 1 tr. zák., neboť 
skutek není trestným činem a není důvod k postoupení věci. Z podnětu stížnosti 
státní zástupkyně Obvodního státního zastupitelství pro Prahu 1 projednal věc v 
neveřejném zasedání Městský soud v Praze, který usnesením ze dne 19. 11. 2003, 
sp. zn. 7 To 515/03,  podle § 149 odst. 1 písm. b) tr. ř. napadené usnesení 
zrušil a věc vrátil soudu prvního stupně, aby o ní znovu jednal a rozhodl. 
Samosoudkyně Obvodního soudu Prahu 1 vydala po provedeném hlavním líčení dne 
24. 6. 2004 rozsudek pod sp. zn. 3 T 145/2003, jímž obviněného J. V. uznala 
vinným trestným činem nedovolené výroby a držení omamných a psychotropních 
látek a jedů podle § 187 odst. 1  tr. zák., přičemž mu uložila trest obecně 
prospěšných prací ve výměře 400 hodin. Obviněnému však již trestním příkazem 
Obvodního soudu pro Prahu 4 ze dne 30. 1. 2004, sp. zn. 46 T 9/2004, který byl 
obviněnému doručen dne 6. 2. 2004 a  právní moci nabyl dne 17. 2. 2004, byl pro 
trestný čin krádeže podle § 247 odst. 1 písm. a), c), e)  tr. zák. uložen trest 
obecně prospěšných prací ve výměře 250 hodin, který obviněnému v době vydání 
rozsudku, jenž je napaden stížností pro porušení zákona, nebyl dosud nařízen.

Samosoudkyně Obvodního soudu pro Prahu 1 mohla existenci předchozího odsouzení 
zjistit z opisu rejstříku trestů ze dne 3. 5. 2004, který je ve spise založen 
(č. l. 94), v němž je vyznačeno. Uvedené zjištění ji mělo vést v rámci úvah o 
uložení trestu, stanovení jeho adekvátního druhu a výměry k prověření, zda a v 
jakém rozsahu byl předchozí trest obecně prospěšných prací vykonán. 

Skutečnost, že samosoudkyně nevyžádala uvedený spis Obvodního soudu pro Prahu 4 
a neprovedla jím důkaz, vedla především k porušení zákona v ustanovení § 35 
odst. 2 tr. zák., neboť napadeným rozsudkem nebyl uložen souhrnný trest, byť 
trestný čin nedovolené výroby a držení omamných a psychotropních látek a jedů 
podle § 187 odst. 1 tr. zák. byl spáchán dne 4. 8. 2003, tedy dříve, než  byl 
obviněnému v trestní věci  vedené u Obvodního soudu pro Prahu 4 pod sp. zn. 46 
T 9/2004 doručen dne 6. 2. 2004 trestní příkaz. Pro uložení souhrnného trestu 
podle zásad uvedených v ustanovení § 35 odst. 2 tr. zák. tak byly dány zákonné 
předpoklady. K porušení zákona došlo též uložením trestu obecně prospěšných 
prací ve výměře 400 hodin, jelikož celková výměra trestů obecně prospěšných 
prací činí 650 hodin, ačkoliv ustanovení § 45a odst. 1 tr. zák. připouští 
maximální výměru tohoto druhu trestu 400 hodin. Dále bylo porušeno i ustanovení 
§ 36 tr. zák., které upravuje povinnost soudu zohlednit výši stejného druhu 
trestu, který byl uložen jiným rozsudkem  a nebyl dosud vykonán, a výši nově 
ukládaného trestu tak, aby jejich celkový součet nepřesáhl nejvyšší možnou 
výměru pro takovýto druh trestu.

V neposlední řadě konstatuje Nejvyšší soud porušení zákona i v ustanoveních § 
2     odst. 5, odst. 6 tr. ř., neboť pod pojem zjištění skutkového stavu, o 
němž nejsou důvodné pochybnosti, nutno vztáhnout i zjištění, která mají 
vzhledem k osobě pachatele význam z hlediska stanovení adekvátního druhu trestu 
a jeho výměry.

Stížnost pro porušení zákona byla důvodně podána podle § 266 odst. 1, 2 tr. ř., 
neboť uložený trest je ve zřejmém nepoměru ke stupni nebezpečnosti činu pro 
společnost. Tento nepoměr je třeba konstatovat v případě každého trestu, který 
je uložen ve výměře nad horní hranicí trestní sazby.

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že rozsudkem Obvodního soudu pro Prahu 1 ze dne 24. 6. 2004, sp. zn. 
3 T 145/2003, a v řízení, které mu předcházelo, byl porušen zákon v 
ustanoveních § 36, § 45a odst. 1 tr. zák. a § 2 odst. 5, 6 tr. ř. v neprospěch 
obviněného J. V.

Podle § 269 odst. 2 tr. ř. poté Nejvyšší soud zrušil v napadeném rozsudku výrok 
o trestu, vycházeje z citovaného ustanovení a zjištění, že nezákonný je pouze 
tento výrok rozsudku, přičemž jej lze oddělit od ostatních. Dále byla zrušena 
všechna další rozhodnutí na zrušený výrok obsahově navazující, pokud vzhledem 
ke změně, k níž došlo zrušením pozbyla podkladu.

Věc byla podle § 270 odst. 1 tr. ř. přikázána Obvodnímu soudu pro Prahu 1, aby 
ji v potřebném rozsahu znovu projednal a rozhodl.

Tento soud doplní dokazování spisem Obvodního soudu pro Prahu 4, sp. zn. 46 T 
9/2004,  jakož i zprávou Probační a mediační služby České republiky, středisko 
Praha, zda a případně v jakém rozsahu obviněný uložený trest obecně prospěšných 
prací vykonal. Provedením a vyhodnocením těchto důkazů v kontextu důkazů, které 
jsou již součástí trestního spisu, může Obvodní soud pro Prahu 1 dospět k 
zákonnému rozhodnutí o trestu. Bude však  omezen ustanovením  § 273 tr. ř., 
neboť Nejvyšší soud konstatoval porušení zákona v neprospěch obviněného, jeho 
situace se tudíž v novém řízení nemůže změnit v jeho neprospěch při existenci 
zákazu reformationis in peius.

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud, a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 16. února 2006

                                                                                
     Předsedkyně senátu:

                                                                                
     JUDr. Danuše   N o v o t n á   

	

	
