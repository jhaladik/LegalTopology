Právní věta: 
Zákaz reformace in peius, Řízení o odvolání  § 259 odst. 4 tr. ř. I. Odvolací soud může svým rozsudkem změnit k tíži obviněného jen ten výrok rozsudku soudu prvního  stupně, který byl napaden odvoláním státního zástupce podaným v jeho neprospěch. Pokud tak učiní ve  vztahu k výroku, jenž takto napaden nebyl (např. zpřísní-li obviněnému trest odnětí svobody na  podkladě odvolání podaného státním zástupcem výslovně jen proti výroku o trestu propadnutí části  majetku), aniž by byly dány podmínky ustanovení § 254 odst. 2 tr. ř., poruší ustanovení § 259 odst.  4 tr. ř. To platí i v situaci, že z podnětu jiného odvolání podaného ve prospěch obviněného či v  důsledku uplatnění § 261 tr. ř. ve vztahu k předcházejícímu výroku o trestu byl odvolací soud  povinen přezkoumat i tento oddělitelný výrok rozsudku (o trestu odnětí svobody), který nebyl  odvoláním státního zástupce napaden. Mimořádné snížení trestu odnětí svobody, Spolupracující obviněný § 58 odst. 4 tr. zákoníku, § 178a tr. ř. II. Spolupracujícímu obviněnému (§ 178a tr. ř.) je nutno trest odnětí svobody podle § 58 odst. 4  tr. zákoníku uložit pod dolní hranicí trestní sazby trestného činu, i když jej spáchal ve prospěch  organizované zločinecké skupiny. Ustanovení o zvýšení horní hranice trestní sazby podle § 108 odst.  1 tr. zákoníku se při ukládání trestu spolupracujícímu obviněnému vůbec neuplatní.  Při určení konkrétní výměry trestu ukládaného spolupracujícímu obviněnému může soud zvažovat  uplatnění okolností svědčících v jeho prospěch a v jeho neprospěch, jakož i skutečností  vyjmenovaných v § 58 odst. 4 tr. zákoníku, jen v rámci tímto ustanovením zmírněné trestní sazby.  Úvaha soudu o trestu, který by obviněnému hrozil, pokud by mu postavení spolupracujícího obviněného  nebylo přiznáno, je bez významu.   Postavení spolupracujícího obviněného mohou odůvodnit i výpovědi, kterými v procesním postavení  svědka v jiných samostatně vedených, avšak věcně souvisejících trestních řízeních významně přispěl  k objasnění zločinu spáchaného členy organizované skupiny, ve spojení s organizovanou skupinou nebo  ve prospěch organizované zločinecké skupiny, za podmínky, že jimi byl proveden důkaz v tomto řízení. Způsob výkonu trestu odnětí svobody § 56 odst. 2 tr. zákoníku III. Ustanovení § 56 odst. 2 písm. b) tr. zákoníku, podle něhož se do věznice se zvýšenou ostrahou  zpravidla zařadí pachatel, kterému byl uložen trest odnětí svobody za trestný čin spáchaný ve  prospěch organizované zločinecké skupiny (§ 108 tr. zákoníku), se neuplatní v případě, kdy je trest  ukládán spolupracujícímu obviněnému, neboť u něj se při výměře trestu ustanovení § 108 tr. zákoníku  neužije.

Soud: Nejvyšší soud

Spisová značka: 6 Tz 6/2018

Datum rozhodnutí: 19.06.2018

Typ rozhodnutí: ROZSUDEK


Heslo: Mimořádné snížení trestu odnětí svobody, Řízení o odvolání, Spolupracující obviněný, Zákaz reformace in peius, Způsob výkonu trestu odnětí svobody

Dotčené předpisy: § 259 odst. 4 tr. ř., § 58 odst. 4 tr. zákoníku, § 178a tr. ř., § 56 odst. 2 tr. zákoníku

Kategorie rozhodnutí: A


Publikováno ve sbírce pod číslem: 36 / 2019



6 Tz 6/2018-484





ČESKÁ REPUBLIKA

ROZSUDEK

JMÉNEM REPUBLIKY


Nejvyšší soud v senátě složeném z předsedy JUDr. Ivo Kouřila a soudců JUDr. 
Jana Engelmanna a JUDr. Vladimíra Veselého projednal ve veřejném zasedání 
konaném dne 19. 6. 2018 stížnost pro porušení zákona, kterou podal ministr 
spravedlnosti ve prospěch obviněného T. B., a dovolání téhož obviněného proti 
pravomocnému rozsudku Vrchního soudu v Olomouci ze dne 8. 6. 2017, č. j. 5 To 
55/2016-9823, a podle § 265k odst. 1, 2 tr. ř., § 265m odst. 1 tr. ř. a § 268 
odst. 2 tr. ř., § 269 odst. 2 tr. ř. a § 271 odst. 1 tr. ř. rozhodl  t a k t o :


I. Pravomocným rozsudkem Vrchního soudu v Olomouci ze dne 8. 6. 2017, č. j. 5 
To 55/2016-9823, a v řízení jemu předcházejícím 

byl porušen zákon

v neprospěch obviněného T. B. v ustanoveních § 259 odst. 4 tr. ř., § 39 odst. 1 
tr. zákoníku, § 58 odst. 4 tr. zákoníku a § 108 odst. 1 tr. zákoníku.

II. Rozsudek Vrchního soudu v Olomouci ze dne 8. 6. 2017, č. j. 5 To 
55/2016-9823, se částečně 

zrušuje ,

a to ve výroku, jímž byl obviněný T. B. odsouzen podle § 240 odst. 3 tr. 
zákoníku za použití § 108 odst. 1 tr. zákoníku, § 58 odst. 4 tr. zákoníku a § 
43 odst. 1 tr. zákoníku k úhrnnému trestu odnětí svobody v trvání šesti let, a 
ve výroku, jímž byl podle § 56 odst. 3 tr. zákoníku zařazen pro výkon tohoto 
trestu do věznice s ostrahou. Současně se zrušují všechna další rozhodnutí na 
zrušenou část rozsudku obsahově navazující, pokud vzhledem ke změně, k níž 
došlo zrušením, pozbyla podkladu.
 
	III. Znovu se rozhoduje tak, že

obviněnému

T.  B., 

trvale bytem U. Ř., Z., naposledy bytem Š. P., Z., 

se  ukládá

za zvlášť závažný zločin účasti na organizované zločinecké skupině podle § 361 
odst. 1 alinea druhá tr. zákoníku (skutek pod bodem I.) a zvlášť závažný zločin 
zkrácení daně, poplatku a podobné povinné platby podle § 240 odst. 1, 3 tr. 
zákoníku spáchaný ve prospěch organizované zločinecké skupiny podle § 107 odst. 
1 tr. zákoníku (skutek v bodech I. 1, 3, 4, a 5), ohledně nichž zůstal napadený 
rozsudek ve výroku o vině nezměněn,

mimo trestu propadnutí majetku, ohledně něhož zůstal napadený rozsudek rovněž 
nezměněn,

podle § 240 odst. 3 tr. zákoníku za použití § 43 odst. 1 tr. zákoníku a § 58 
odst. 4 tr. zákoníku úhrnný trest odnětí svobody v trvání 3 (tří) let a 6 
(šesti) měsíců.

Podle § 56 odst. 2 písm. a) tr. zákoníku se obviněný pro výkon tohoto trestu 
zařazuje do věznice s ostrahou.



O d ů v o d n ě n í :


I.
Předcházející řízení

1.	Rozsudkem Krajského soudu v Ostravě – pobočka v Olomouci ze dne 22. 
12. 2015, č. j. 28 T 16/2013-8860, byl obviněný T. B., společně s R. B., V. D., 
R. H., L. K., I. K. a R. M., uznán vinným zvlášť závažným zločinem účasti na 
organizované zločinecké skupině podle § 361 odst. 1 alinea druhá tr. zákoníku, 
spáchaným ve spolupachatelství podle § 23 tr. zákoníku, a zvlášť závažným 
zločinem zkrácení daně, poplatku a podobné povinné platby podle § 240 odst. 1, 
3 tr. zákoníku, spáchaným ve spolupachatelství podle § 23 tr. zákoníku a ve 
prospěch organizované zločinecké skupiny podle § 107 odst. 1 tr. zákoníku pro 
skutky vymezené v bodech I. 1), 3), 4) a 5), přičemž této trestné činnosti se 
dopustil jednáním popsaným ve výroku tohoto rozsudku. Ve výroku pod bodem II. 
bylo rozhodnuto o trestné činnosti obviněného T. P. Obviněný T. B. byl za tuto 
trestnou činnost odsouzen podle § 240 odst. 3 tr. zákoníku za použití § 108 
odst. 1 tr. zákoníku, § 58 odst. 4 tr. zákoníku a § 43 odst. 1 tr. zákoníku k 
úhrnnému trestu odnětí svobody v trvání čtyř let, pro jehož výkon byl podle § 
56 odst. 2 písm. c) tr. zákoníku zařazen do věznice s ostrahou. Současně mu byl 
podle § 66 odst. 1 tr. zákoníku uložen trest propadnutí majetku v té jeho 
části, kterou soud určil v rozsudku označením konkrétních finančních částek, 
směnek a nemovitostí.

2.	O odvoláních obviněných R. B., V. D., R. H., I. K., R. M., L. K., T. 
P. a státního zástupce podaného do výroku o trestu v neprospěch obviněných R. 
B., R. H. a R. M., v případě L. K. z části v jeho prospěch, zčásti v jeho 
neprospěch, do výroku o trestu v neprospěch obviněného T. B., a to pouze v 
rozsahu napadeného oddělitelného výroku o trestu propadnutí majetku, u něhož se 
domáhal postihu celého majetku tohoto obviněného, nikoli pouze jeho vymezené 
části, a v neprospěch obviněného T. P. do výroku o vině, proti tomuto rozsudku 
rozhodl Vrchní soud v Olomouci rozsudkem ze dne 8. 6. 2017, č. j. 5 To 
55/2016-9823, tak, že pod bodem I. rozsudku z podnětu odvolání státního 
zástupce podaného ohledně obviněných R. B., T. B., R. M. a T. P. a z podnětu 
obviněných R. B., V. D., R. H., I. K., R. M., L. K., T. P. a ve vztahu k 
obviněnému T. B. za užití § 261 tr. ř., zrušil napadený rozsudek podle § 258 
odst. 1, písm. b), c), d), e) tr. ř., v celém jeho rozsahu a pod bodem II. 
rozsudku za podmínky § 259 odst. 3 tr. ř., nově rozhodl o vině a trestu 
obviněných R. B., T. B., V. D., R. H., L. K. a R. M. Pod bodem III. výroku 
rozsudku rozhodl o vrácení věci obviněných I. K. a T. P. podle § 259 odst. 1 
tr. ř. soudu prvního stupně a pod bodem IV. výroku podle § 256 tr. ř. zamítl 
odvolání státního zástupce podaného ohledně obviněných L. K. a R. H. Odvolací 
soud současně obviněného T. B. nově uznal vinným zvlášť závažným zločinem 
účasti na organizované zločinecké skupině podle § 361 odst. 1 alinea druhá tr. 
zákoníku (skutek pod bodem I.) a zvlášť závažným zločinem zkrácení daně, 
poplatku a podobné povinné platby podle § 240 odst. 1, 3 tr. zákoníku spáchaným 
ve prospěch organizované zločinecké skupiny podle § 107 odst. 1 tr. zákoníku 
(skutek v bodech I. 1, 3, 4, a 5) a odsoudil ho podle § 240 odst. 3 tr. 
zákoníku za použití § 108 odst. 1 tr. zákoníku, § 58 odst. 4 tr. zákoníku a § 
43 odst. 1 tr. zákoníku k úhrnnému trestu odnětí svobody v trvání šesti roků, 
pro jehož výkon ho zařadil podle § 56 odst. 3 tr. zákoníku do věznice s 
ostrahou. Podle § 66 odst. 1, 3 tr. zákoníku mu současně uložil trest 
propadnutí celého majetku.


II.
Stížnost pro porušení zákona a vyjádření k ní

3.	Proti citovanému rozsudku Vrchního soudu v Olomouci podal ministr 
spravedlnosti České republiky (dále jen „ministr spravedlnosti“) podle § 266 
odst. 1, 2 tr. ř. stížnost pro porušení zákona ve prospěch obviněného T. B. 
Podle jeho přesvědčení byl rozsudkem odvolacího soudu porušen zákon v 
neprospěch obviněného, a to v ustanoveních § 254 odst. 1 tr. ř., § 259 odst. 4 
tr. ř., § 39 odst. 1, 3 tr. zákoníku a § 58 odst. 4 tr. zákoníku. Ministr 
spravedlnosti nejprve připomenul, jak ve věci rozhodl soud prvního stupně a 
které osoby proti jeho rozsudku podaly odvolání. Následně poukázal na to, že 
byť odvolací soud rozhodoval ohledně obviněného T. B. za použití § 261 tr. ř. v 
jeho prospěch a při rozhodování v jeho neprospěch byl vázán odvoláním státního 
zástupce, které bylo podáno výlučně do výroku o trestu propadnutí majetku, 
zasáhl podstatným způsobem do výše trestu odnětí svobody, který oproti 
původnímu výroku z rozsudku nalézacího soudu zpřísnil o dva roky. 

4.	Nepřiměřenost trestu odnětí svobody státní zástupce ve svém dovolání 
namítl pouze ve vztahu k osobám jiných obviněných (R. B., R. H. a T. P.), 
nikoli však ve vztahu k trestu odnětí svobody uloženého T. B. Vůči jeho osobě 
směřovaly odvolací výhrady státního zástupce toliko do trestu propadnutí 
majetku podle § 66 odst. 1 tr. zákoníku, čemuž odpovídal i jeho závěrečný 
návrh, v němž setrval pouze na zrušení trestu propadnutí majetku v jeho 
vyjmenované části a navrhl nové uložení trestu propadnutí celého majetku, 
přičemž výslovně uvedl, že uložený nepodmíněný trest odnětí svobody má zůstat 
nezměněn.

5.	Při připomenutí toho, že odvolací řízení je ovládáno zásadou 
dispoziční, poukázal ministr spravedlnosti na vázanost odvolacího soudu při 
jeho přezkumné činnosti obsahem podaného odvolání a vytýkaných vad a v tomto 
směru odkazuje na ustanovení § 254 tr. ř. Výrok o trestu propadnutí majetku 
podle § 66 odst. 1 tr. zákoníku představuje podle něj oddělitelný výrok, který 
lze samostatně přezkoumat a v případě zjištěné vady i samostatně zrušit podle § 
258 odst. 2 tr. ř. Pokud odvolací soud, aniž by svůj procesní přístup v 
odůvodnění svého rozsudku vyložil a aniž by to bylo odůvodněno výjimkami podle 
§ 254 odst. 2, 3 tr. ř., přistoupil k uložení přísnějšího trestu odnětí 
svobody, překročil podle jeho mínění rozsah své přezkumné činnosti, čímž 
porušil § 254 odst. 1 tr. ř. 

6.	Byť odvolací soud provedl změnu výroku o vině v případě obviněného 
T.  B. na podkladě ustanovení § 261 tr. ř., protože on sám odvolání nepodal a 
odvolání v jeho prospěch nebylo podáno ani nikým jiným, vyslovením nového 
výroku o trestu, v důsledku zásadního zhoršení postavení obviněného, toto 
ustanovení porušil, čímž došlo i k zásahu do principu zákazu reformationis in 
peius podle § 259 odst. 4 tr. ř. a porušení práva obviněného na spravedlivý 
proces podle čl. 36 odst. 1 Listiny a rovněž k porušení čl. 8 odst. 2 Listiny. 

7.	Odvolacímu soudu ministr spravedlnosti dále vytýká porušení zákona v 
ustanoveních § 39 odst. 1, 3 tr. zákoníku a § 58 odst. 4 tr. zákoníku, neboť 
obviněnému T. B. byl přiznán status spolupracujícího obviněného. Při 
přehodnocení závěrů nalézacího soudu uložil odvolací soud obviněnému podle 
ministra spravedlnosti trest nepřiměřeně přísný, který je ve zřejmém nepoměru k 
poměrům obviněného. Takto uložený trest podle něj nerespektuje požadavky 
plynoucí z individualizace trestu s ohledem na rodinné a majetkové poměry i 
osobní a společenské postavení pachatele. Uložený trest rovněž odporuje 
(především jím zdůrazňovanému specifickému) účelu trestu, který je vyjádřen v § 
58 odst. 4 tr. zákoníku. Odvolací soud podle ministra spravedlnosti 
nedostatečně a nesprávně vyhodnotil celkovou míru spolupráce jmenovaného 
obviněného. Argumentaci odvolacího soudu, v níž kalkuloval s výší trestu pro 
nespolupracujícího obviněného, považuje za nerozhodnou vzhledem k tomu, že při 
přiznání tohoto statusu by obviněnému hrozil diametrálně odlišný trest, který 
musel být uložen pod hranicí zákonné trestní sazby.

8.	Při úvahách o druhu a výši trestu odvolací soud podle ministra 
spravedlnosti nezohlednil všechny polehčující okolnosti, které u obviněného 
přicházely v úvahu. Odvolací soud nezohlednil upřímnou lítost obviněného, ani 
jeho součinnost s orgány činnými v trestním řízení trvající více než pět let, 
zatímco k přitěžujícím okolnostem přihlédl bezezbytku. Při hodnocení míry 
mimořádného snížení trestu odnětí svobody podle § 58 odst. 4 tr. zákoníku 
opomněl vyhodnotit osobu obviněného. Odvolacímu soudu vytýká, že „její 
hodnocení upozadil za kritéria ostatní, která vyložil jednoznačně v neprospěch 
obviněného“. Soud nezohlednil osobní a rodinný život obviněného, vazby na 
nezletilé děti, ani vztah k dominantnímu sourozenci. 

9.	Nesprávným shledává ministr spravedlnosti názor, že pro posouzení 
otázky zmírnění trestu obviněnému T. B., nelze vycházet z jeho případné 
spolupráce s orgány činnými v trestním řízení v dalších trestních věcech, v 
nichž obviněný vystupuje v postavení svědka. Taková omezující podmínka neplyne 
z § 39 odst. 1 tr. zákoníku a ministr spravedlnosti ji považuje za nelogickou. 
Je totiž běžné, že na podkladě výpovědi spolupracujícího obviněného bude 
zahajováno trestní stíhání dalších osob v jiných trestních řízeních a taková 
situace je i v případě obviněného T. B.

10.	Za zásadní důvod podání stížnosti pro porušení zákona považuje dále 
hledisko účelu trestu, především jeho generálně preventivní účinek. Předmětná 
trestní věc je předmětem mimořádného zájmu veřejnosti a uložení takto přísného 
trestu v závěrečné fázi trestního řízení by mohlo mít neblahé důsledky, jelikož 
vysílá signál i pro v budoucnu projednávané věci. Současně rozsudek odvolacího 
soudu přes deklarování postupu podle § 261 tr. ř. vykazuje znaky překvapivosti. 
Dosavadní přístup orgánů činných v trestním řízení k výši uloženého trestu 
odnětí svobody byl setrvalý a nezavdával důvod k domněnce, že by měl být v 
odvolacím řízení změněn. Proto je rozhodnutí odvolacího soudu zatíženo 
deficitem nepředvídatelnosti soudního rozhodování.

11.	Vzhledem k uvedenému ministr spravedlnosti navrhl, aby Nejvyšší soud 
podle § 268 odst. 2 tr. ř. vyslovil, že v části pravomocného rozsudku Vrchního 
soudu v Olomouci ze dne 8. 6. 2017, sp. zn. 5 To 55/2016, a to v bodu II. ve 
výroku o trestu ve vztahu k obviněnému T. B. a v řízení předcházejícím byl 
porušen zákon v neprospěch obviněného T. B. v ustanovení § 254 odst. 1 tr. ř., 
§ 259 odst. 4 tr. ř. a § 39 odst. 1, 3 tr. zákoníku a § 58 odst. 4 tr. 
zákoníku, a podle § 269 odst. 2 tr. ř. částečně zrušil napadený rozsudek 
Vrchního soudu v Olomouci, a to v napadené části, a aby zrušil také další 
rozhodnutí na zrušenou část rozsudku obsahově navazující, pokud vzhledem ke 
změně, k níž došlo zrušením, pozbyla podkladu a podle § 270 odst. 1 tr. ř. 
přikázal Vrchnímu soudu v Olomouci, aby věc v potřebném rozsahu znovu projednal 
a rozhodl.

12.	Státní zástupce činný u Nejvyššího státního zastupitelství písemně 
sdělil, že Nejvyšší státní zastupitelství se k podané stížnosti pro porušení 
zákona nebude vyjadřovat, neboť podnět k jejímu podání vzešel ze strany 
Nejvyššího státního zastupitelství. 

13.	Obviněný se k podané stížnosti pro porušení zákona vyjádřil 
prostřednictvím svého obhájce Mgr. Pavla Fryšáka. V označeném podání shrnuje 
obviněný dosavadní výsledky řízení (část II) a vyjadřuje svůj souhlas se závěry 
vyslovenými ministrem spravedlnosti (část III). Sdílí přesvědčení, že odvolací 
soud překročil rámec odvolání podaného státním zástupcem, které směřovalo 
toliko do výroku o trestu propadnutí majetku, jenž je oddělitelným výrokem, 
který může být odvoláním napaden samostatně. Postup odvolacího soudu shledává 
obviněný nezákonným, došlo jím k porušení zákona v jeho neprospěch. Uvedený 
soud bez zřetele na obsah podaného odvolání změnil výrok napadeného rozhodnutí 
v jeho neprospěch, přičemž on nemohl předpokládat, že k takovému zpřísnění jemu 
uloženého trestu dojde. Důvodně byl přesvědčen, že se obžaloba s výměrou trestu 
ztotožnila,  tudíž k jeho zpřísnění v odvolacím řízení nedojde. Domnívá se, že 
odvolací soud porušil jeho ústavně zaručené právo na spravedlivý proces, obsah 
napadeného rozhodnutí považuje za překvapivý a nepředvídatelný.

14.	Oproti podané stížnosti pro porušení zákona (část IV) má obviněný 
odlišný názor na to, jakým způsobem mělo být aplikováno ustanovení § 58 odst. 4 
tr. zákoníku ve spojení s § 108 odst. 1 tr. zákoníku. Podle jeho názoru mu 
odvolací soud trest uložil v rozporu s těmito ustanoveními trestního zákoníku. 
V tomto směru napadený rozsudek odvolacího soudu považuje za nesprávný a 
nezákonný. Ve shodě s podanou stížnosti pro porušení zákona [část IV/A)] 
spatřuje pochybení odvolacího soudu v tom, že odmítl přihlédnout k rozsahu jeho 
spolupráce s orgány činnými v trestním řízení. Již v přípravném řízení se k 
trestné činnosti doznal a začal aktivně spolupracovat, čímž zásadním způsobem 
napomohl rozkrýt veškerou další trestnou činnost. Jeho spolupráce byla rozsáhlá 
a informace jím poskytnuté zásadní. I jen samotná jeho spolupráce odůvodňuje 
fakt, že výměra jemu uloženého trestu je nepřiměřeně přísná. Odvolací soud 
pochybil, pokud nepřihlédl k celkovému rozsahu jeho spolupráce s orgány činnými 
v trestním řízení. I v současné době pomáhá rozkrýt, objasnit a usvědčit 
trestnou činnost v několika desítkách formálně samostatně vedených trestních 
řízení. Jeho spolupráce nadále pokračuje. K jeho aktivnímu přístupu k 
objasňování trestné činnosti mělo být přihlíženo, a to minimálně v rámci 
obecných zásad pro ukládání trestu (§ 39 tr. zákoníku), resp. při hodnocení 
polehčujících okolností (§ 41 tr. zákoníku). To, že ostatní trestní řízení jsou 
vedena formálně samostatně, mu nemůže být přičítáno k tíži. V závěrech 
odvolacího soudu stran rozsahu spolupráce proto spatřuje prvky svévole.

15.	Obviněný míní, že odvolací soud měl přihlédnout k tomu, že dopady 
majetkového trestu jsou fatální pro něho i pro celou jeho rodinu [viz část 
IV/B)]. Nesouhlasí s postupem vrchního soudu, který zpřísnil trest jako celek, 
přestože uvedený soud ve svém rozhodnutí dospěl k závěru o nižší způsobené 
škodě, než jaká vyplývá z rozsudku soudu prvního stupně. K této skutečnosti 
odvolací soud při ukládání trestu nepřihlédl. Uložený trest odnětí svobody 
proto obviněný, jenž zopakoval, že odvolací soud nepřihlédl ke všem 
polehčujícím okolnostem zmíněným jím v části IV/C) vyjádření, považuje za 
nepřiměřeně přísný.

16.	Za zcela přiměřený naopak pokládá trest jemu uložený rozsudkem soudu 
prvního stupně (část V). Reálně by však podle jeho názoru bylo možné uvažovat i 
o trestu odnětí svobody v nižší výměře.

17.	Obviněný závěrem svého vyjádření navrhl, aby Nejvyšší soud rozhodl 
tak, že byl porušen zákon v jeho neprospěch, a aby podle § 269 odst. 2 tr. ř. 
zrušil výrok o uložení úhrnného nepodmíněného trestu odnětí svobody v trvání 
šesti let z rozsudku Vrchního soudu v Olomouci, pro jehož výkon byl zařazen do 
věznice s ostrahou, a nově mu uložil úhrnný nepodmíněný trest odnětí svobody v 
trvání tří let, pro jehož výkon ho zařadí do věznice s ostrahou.


III.
Dovolání obviněného a vyjádření k němu

18.	Obviněný T. B. ve svém dovolání vypracovaném obhájcem Mgr. Pavlem 
Fryšákem uplatnil dovolací důvody podle § 265b odst. 1 písm. g) a h) tr. ř. 
Nesprávnost a nezákonnost napadeného rozhodnutí Vrchního soudu v Olomouci 
shledává v nesprávné aplikaci § 58 odst. 4 tr. zákoníku ve spojení s § 108 
odst. 1 tr. zákoníku. Dovolatel zdůrazňuje, že mu byl v souladu s návrhem 
obžaloby přiznán status spolupracujícího obviněného, když splnil požadavky 
vyplývající z § 178a tr. ř., neboť zásadním způsobem přispěl k objasnění celé 
předmětné trestní věci. S ohledem na to mu nalézací soud uložil úhrnný 
nepodmíněný trest v trvání čtyř let. Obviněný za věcně nesprávný a zejména 
nezákonný považuje výrok odvolacího soudu, který mu uložil úhrnný nepodmíněný 
trest ve výměře šesti let, tedy v rozporu s § 108 odst. 1 tr. zákoníku ve 
spojení s § 58 odst. 4 tr. zákoníku, a to za situace, kdy odvolání státního 
zástupce podané v jeho neprospěch směřovalo výlučně proti výroku o trestu 
propadnutí majetku. Státní zástupce výslovně uvedl, že výrok o trestu odnětí 
svobody považuje za přiměřený a nedomáhá se žádné změny. Obviněný proto namítá, 
že došlo k porušení jeho práva na spravedlivý proces.

19.	Dovolatel ve svém mimořádném opravném prostředku připomíná, že byl 
uznán vinným dvěma trestnými činy a byl mu proto ukládán úhrnný trest. Za 
nejpřísněji trestný ve smyslu § 43 odst. 1 tr. zákoníku je nutno považovat 
trestný čin zkrácení daně, poplatku a podobné povinné platby podle § 240 odst. 
1 a 3 tr. zákoníku, jehož trestní sazba je stanovena na pět až deset let. Za 
dolní hranici pro ukládání úhrnného trestu je proto nutno považovat výměru pěti 
let. S ohledem na to, že obviněný byl shledán vinným trestným činem spáchaným 
ve prospěch organizované zločinecké skupiny ve smyslu § 107 tr. zákoníku, bylo 
v jeho případě při ukládání trestu obligatorně uplatněno pravidlo podle § 108 
odst. 1 tr. zákoníku, kdy byla ve shodě s větou první daného ustanovení zvýšena 
horní hranice trestní sazby o jednu třetinu (z původních deseti let na třináct 
let a čtyři měsíce). Dolní hranice trestní sazby, tedy ve výměře pěti let, 
podle něj  zůstává nedotčena, neboť zastává názor, že pravidlo podle § 108 
odst. 1 věty druhé  tr. ř. o ukládání trestu v horní polovině takto stanovené 
trestní sazby se neuplatní tehdy, když jsou splněny podmínky podle § 58 tr. 
zákoníku. Vzhledem k tomu, že dovolatel byl označen za spolupracujícího 
obviněného, měl mu být v souladu s § 58 odst. 4 tr. zákoníku obligatorně 
ukládán trest odnětí svobody pod dolní hranicí trestní sazby stanovené právě na 
pět let. Odvolací soud proto pochybil, pokud mu uložil trest ve výměře šesti 
let. V podrobnostech obviněný odkazuje na vyjádření J. J. přiložené k jeho 
dovolání, v němž tento podal shodně vyznívající odborné stanovisko k dané 
otázce. 

20.	Z uvedených důvodů obviněný navrhl, aby Nejvyšší soud podle § 265k 
odst. 1 tr. ř. zrušil výrok rozsudku Vrchního soudu v Olomouci ze dne 8. 6. 
2017, č. j. 5 To 55/2016-9823, o uložení úhrnného nepodmíněného trestu v trvání 
šesti let, pro jehož výkon byl obviněný zařazen do věznice s ostrahou, a aby mu 
podle § 265m tr. ř. nově uložil nepodmíněný trest odnětí svobody v trvání tří 
let, pro jehož výkon jej zařadí do věznice s ostrahou. 

21.	Nejvyšší státní zástupce, jenž se k dovolání obviněného vyjádřil 
prostřednictvím státního zástupce činného u Nejvyššího státního zastupitelství 
(dále jen „státní zástupce“), shledává důvodnými námitky obviněného vůči 
procesnímu postupu odvolacího soudu, který stran tohoto obviněného rozhodoval v 
prvé řadě za použití § 261 tr. ř., čili v jeho prospěch, přičemž při 
rozhodování v jeho neprospěch byl vázán (omezen) odvoláním státního zástupce. 
Přestože toto bylo koncipováno výlučně do výroku o trestu propadnutí majetku, 
zasáhl odvolací soud podstatným způsobem do výše trestu odnětí svobody, který 
oproti původnímu výroku v rozsudku nalézacího soudu nezákonně zpřísnil o dva 
roky. Tímto výrokem odvolacího soudu došlo k porušení zákona v neprospěch 
obviněného T. B. v § 254 odst. 1 tr. ř., § 259 odst. 4 tr. ř., § 39 odst. 1, 3 
tr. zákoníku a § 58 odst. 4 tr. zákoníku, jak je  tvrzeno ve stížnosti pro 
porušení zákona podané ministrem spravedlnosti. 

22.	Dovozuje-li však obviněný ve svých námitkách porušení zákonných 
podmínek pro ukládání mimořádně sníženého trestu odnětí svobody ve smyslu 
uložení trestu ve výši mimo trestní sazbu stanovenou v trestním zákoně pro 
uložení trestu spolupracujícímu obviněnému na trestný čin, jímž byl uznán 
vinným, přiklání se Nejvyšší státní zastupitelství k řešení až dosud 
zastávanému v soudní praxi a aplikovanému v posuzované věci též odvolacím 
soudem. Obviněný byl odsouzen podle § 240 odst. 3 tr. zákoníku za použití § 108 
odst. 1 tr. zákoníku, nikoli pouze podle § 240 odst. 3 tr. zákoníku či podle § 
240 odst. 3 tr. zákoníku za použití § 108 odst. 1 věty první tr. zákoníku. 
Ustanovení § 108 odst. 1 tr. zákoníku nečiní doplnění pouze horní hranice 
trestní sazby (věta první), ale zasahuje i do spodní hranice trestní sazby 
(věta druhá). Spodní hranicí takto zvýšené trestní sazby je tak vlastně spodní 
mez horní poloviny takto stanovené trestní sazby. K uložení trestu odnětí 
svobody nad dolní hranici trestní sazby v rozporu s § 58 odst. 4 tr. zákoníku 
proto podle státního zástupce nedošlo. 

23.	Z těchto důvodů státní zástupce ve svém písemném vyjádření k 
dovolání obviněného navrhl, aby je Nejvyšší soud odmítl jako zjevně 
neopodstatněné podle § 265b odst. 1 písm. e) tr. ř.

24.	K vyjádření nejvyššího státního zástupce zaslal prostřednictvím 
svého obhájce repliku obviněný T. B. Projevil svůj nesouhlas s právním názorem 
v něm obsaženým, který podle něj vychází z nesprávné, popř. neúplné aplikace § 
108 odst. 1 tr. zákoníku v souvislosti s § 58 odst. 4 tr. zákoníku. Upozorňuje, 
že státní zástupce bere v úvahu toliko prvou část druhé věty § 108 odst. 1 tr. 
zákoníku, přičemž zcela přehlíží existenci druhé části druhé věty, která 
představuje výjimku z jinak obecné aplikace její prvé části. Dodává, že veškeré 
úvahy státního zástupce i odvolacího soudu podle jeho mínění postrádají v jeho 
konkrétním případě jakoukoli logickou či právní oporu. V návaznosti na shrnutí 
jím zastávaného výkladu předmětného ustanovení, který obviněný poskytl ve svém 
dovolání, uvedl, že tento považuje za jediný logický možný. Pokud by však nebyl 
jeho výklad shledán jediným možným, upozorňuje, že by měl být zvolen takový 
výklad, který by byl vůči jeho osobě nejpříznivější. Závěrem uvedl, že své 
dovolání nadále považuje za důvodné a opodstatněné a trvá na něm v celém jeho 
rozsahu, a to včetně návrhu, jak by o něm mělo být rozhodnuto. 

IV.
Stanovisko procesních stran vyjádřené při veřejném zasedání

25.	Obviněný setrval na svém dříve vyjádřeném stanovisku, poukázal na 
rozsáhlost své spolupráce s orgány činnými v trestním řízení při objasňování 
trestné činnosti spáchané dalšími osobami, která věcně souvisí s činy, pro něž 
byl odsouzen, a prostřednictvím svého obhájce navrhl, aby Nejvyšší soud vyhověl 
jak podané stížnosti pro porušení zákona, tak jeho dovolání, vyslovil porušení 
zákona v označených ustanoveních včetně ustanovení § 108 tr. zákoníku a z 
podnětu obou mimořádných opravných prostředků zrušil rozsudek odvolacího soudu 
v části výroku o trestu odnětí svobody a sám ve věci rozhodl tak, že mu uloží 
trest odnětí svobody v rozmezí dvou a půl až tří let s výkonem ve věznici s 
ostrahou.

26.	Rovněž intervenující státní zástupce Nejvyššího státního 
zastupitelství se k věci vyjádřil způsobem, který odezněl v již  dříve podaném 
písemném vyjádření. Navrhl, aby Nejvyšší soud z podnětu podané stížnosti pro 
porušení zákona vyslovil porušení zákona v neprospěch obviněného, a to v 
označených ustanoveních trestního zákona a trestního řádu a aby napadený 
rozsudek odvolacího soudu v části týkající se výroku o trestu zrušil a tomuto 
soudu věc vrátil k novému projednání a rozhodnutí. Dovolání obviněného navrhl 
odmítnout jako zjevně neopodstatněné.


V.
Důvodnost stížnosti pro porušení zákona

A)	k ustanovení § 254 odst. 1 tr. ř.

27.	Rozsah, v němž je odvolací soud oprávněn a povinen přezkoumat 
odvoláním napadený rozsudek soudu prvního stupně upravuje ustanovení § 254 tr. 
ř. Ministrem spravedlnosti tvrzeného porušení zákona se odvolací soud měl 
dopustit nerespektováním zákonné úpravy obsažené v odstavci prvém odkazovaného 
ustanovení, jež zní: [n]ezamítne-li nebo neodmítne-li odvolací soud odvolání 
podle § 253, přezkoumá zákonnost a odůvodněnost jen těch oddělitelných výroků 
rozsudku, proti nimž bylo podáno odvolání, i správnost postupu řízení, které 
jim předcházelo, a to z hlediska vytýkaných vad. K vadám, které nejsou 
odvoláním vytýkány, odvolací soud přihlíží, jen pokud mají vliv na správnost 
výroků, proti nimž bylo podáno odvolání. 

28.	Mimořádný opravný prostředek ministra spravedlnosti akcentuje tu 
skutečnost, že odvolací soud svůj přezkum napadeného rozsudku může provést jen 
v rozsahu, který vymezil odvolatel svým řádným opravným prostředkem. 

29.	Nejvyšší soud konstatuje, že toto základní východisko je třeba 
akceptovat, neboť vyplývá z citovaného znění zákona (přezkoumá zákonnost a 
odůvodněnost jen těch oddělitelných výroků rozsudku, proti nimž bylo podáno 
odvolání). Odvolací soud se zásadně může zabývat jen těmi částmi napadeného 
rozsudku, těmi oddělitelnými výroky (a jim přecházejícím řízením), které 
odvolatel výslovně označí jako výroky jím napadené, přičemž jejich správnost a 
zákonnost posuzuje na základě odvolatelem uplatněných námitek (z hlediska 
vytýkaných vad), s případným přihlédnutím i k vadám jím nevytýkaným, jsou-li 
povahy, kterou definuje věta druhá (pokud mají vliv na správnost výroků, proti 
nimž bylo podáno odvolání). 

30.	Je-li proto napadený rozsudek soudu prvního stupně odvolacím soudem 
přezkoumáván pouze podle § 254 odst. 1 tr. ř., tedy nevznikne-li na základě 
podaného odvolání (jeho písemného znění splňujícího požadavky § 249 tr. ř., 
případně jeho následného rozšíření při veřejném zasedání o odvolání) potřeba 
aplikace § 254 odst. 2 tr. ř. či odst. 3 tr. ř., která by založila širší 
přezkum napadeného rozsudku, musí se odvolací soud omezit na posouzení 
zákonnosti a odůvodněnosti jen těch oddělitelných výroků, jež odvolatel 
výslovně napadl. 

31.	Toto omezení odvolacího soudu, které z citované úpravy vyplývá, je 
důsledkem změny provedené zákonem č. 265/2001 Sb., který výrazně omezil 
uplatnění revizního principu v odvolacím řízení a zavedl princip vázanosti 
odvolacího soudu podaným odvoláním. 

32.	Odvolací řízení je ovládáno dispoziční zásadou. Je proto věcí 
oprávněné osoby, zda, v jakém rozsahu a z jakých důvodů své odvolání podá. 
Úkonem realizovaným oprávněnou osobou – odvolatelem, tzn. podáním odvolání, jež 
splňuje obsahové náležitosti (§ 249 tr. ř.) tohoto řádného opravného 
prostředku, tj. vymezením napadených výroků v podaném odvolání je nastaven 
rozsah přezkumné povinnosti odvolacího soudu, jehož meze nesmí být kromě 
zákonem stanovených výjimek překročeny.

33.	Jiné než odvoláním napadené výroky je odvolací soud povinen 
přezkoumat, jsou-li splněny podmínky uvedené v ustanoveních § 254 odst. 2, 
odst. 3 tr. ř., tj. buď tehdy,
a)	mají-li vytýkané vady svůj původ v jiném výroku než v tom, proti 
němuž bylo podáno odvolání, přičemž se jedná o výrok, proti němuž odvolatel 
mohl podat odvolání a na který v odvolání napadený výrok navazuje (§ 254 odst. 
2 tr. ř.), anebo tehdy
b)	bylo-li odvolatelem podáno odvolání proti výroku o vině, neboť tehdy 
je odvolací soud povinen přezkoumat v návaznosti na vady vytýkané tomuto výroku 
také výrok o trestu a rovněž další výroky, které mají ve výroku o vině svůj 
podklad (§ 254 odst. 3 tr. ř.). 

34.	Z uvedeného plyne, že pokud odvolací soud přezkoumá (a následně na 
základě zjištěné vady i zruší) výrok, který odvolatel svým řádným opravným 
prostředkem nenapadl, postupuje v rozporu se zákonnou úpravou. V závislosti na 
důsledcích jeho rozhodnutí pak takový vadný procesní postup soudu druhého 
stupně zakládá porušení zákona buď ve prospěch, nebo v neprospěch té osoby, jíž 
se jeho rozhodnutí dotýká, tj. zpravidla obviněného.  

35.	Zodpovězení otázky, zda odvolací soud rozhodl v rámci zákonného 
zmocnění, tzn. v souladu s vymezením jeho pravomocí (stran rozsahu přezkoumání 
odvoláním napadeného rozsudku v souladu s úpravou obsaženou v § 254 tr. ř.), je 
odvislé od posouzení otázky, zda v případě postupu podle § 254 odst. 1 tr. ř. 
přezkoumal a rozhodl skutečně jen o odvoláním napadeném oddělitelném výroku 
(příp. jen o napadených oddělitelných výrocích).

36.	Za oddělitelný výrok se pokládá takový, který lze samostatně, 
nezávisle na ostatních výrocích přezkoumat a po zjištění jeho vad i samostatně 
zrušit podle § 258 odst. 2 tr. ř.  Otázku oddělitelnosti výroků je třeba 
posuzovat i podle toho, jaké vady odvolatel rozsudku (resp. řízení mu 
předcházejícímu) vytýká a jaké rozhodnutí hodlá odvolací soud učinit z podnětu 
takového odvolání (viz Šámal, P. a kol.: Trestní řád I, II, III. Komentář. 7. 
vydání. Praha: Nakladatelství C. H. Beck, 2013, s. 3030). 

37.	Oddělitelnými výroky od výroku o vině nebo od sebe navzájem jsou 
například výrok o trestu, výrok o ochranném opatření, výrok o náhradě škody 
nebo nemajetkové újmy v penězích nebo o vydání bezdůvodného obohacení (viz 
rozhodnutí č. 46/2003 Sb. rozh. tr.). V případě výroku o vině jsou samostatnými 
oddělitelnými výroky jednotlivé výroky jednotlivými trestnými činy spáchanými 
více skutky, popřípadě i dílčí skutky u pokračujícího trestného činu, které 
jsou z procesního hlediska samostatnými skutky podle § 12 odst. 12 tr. ř. 
Naopak neoddělitelné jsou tzv. právní a skutková věta týkající se téhož skutku, 
nebo výroky o vině jednotlivými trestnými činy, jichž se obviněný dopustil v 
jednočinném souběhu (viz rozhodnutí č. 19/2013-I. Sb. rozh. tr.) – viz FENYK, 
J, CÍSAŘOVÁ, D, GŘIVNA, T. a kol. Trestní právo procesní. 6. vyd. Praha: 
Wolters Kluwer, a. s., 2015, s. 625. 

38.	Za oddělitelné výroky jsou považovány i jednotlivé výroky, jimiž je 
v rozsudku řešena otázka právních následků zjištěné trestní odpovědnosti 
pachatele. V případě trestu odnětí svobody je oddělitelným výrokem výrok o 
způsobu výkonu nepodmíněného trestu odnětí svobody [srov. rozhodnutí č. 46/2003 
Sb. rozh. tr., které upozorňuje na to, že bylo-li odvolání podáno pouze proti 
tomuto výroku, pak odvolací soud přezkoumá pouze tento výrok (a řízení jemu 
předcházející), pokud neshledá potřebným přezkoumat i jiné výroky napadeného 
rozsudku z důvodu uvedeného v § 254 odst. 2 tr. ř.]. Poukázat lze i na další 
rozhodnutí, jež se otázkou oddělitelnosti výroků týkajících se ryze otázky 
právních následků trestní odpovědnosti (trestů) zabývaly. Nejvyšší soud např. 
ve svých rozsudcích ze dne 26. 10. 2005, sp. zn. 4 Tz 106/2005, a ze dne 21. 
11. 2007, sp. zn. 4 Tz 84/2007, konstatoval, že výrok rozsudku o uložení 
přiměřeného omezení či přiměřené povinnosti je z hlediska opravného řízení 
oddělitelným výrokem od vlastního výroku o uložení jak podmíněného trestu 
odnětí svobody, tak trestu obecně prospěšných prací.

39.	Při těchto zjištěních není důvod k učinění závěru, že by za procesně 
neoddělitelné měly být považovány ty výroky, jimiž byly pachateli trestného 
činu uloženy jako právní následek jeho trestní odpovědnosti různé druhy trestů. 
I tyto výroky je totiž zásadně možno oddělitelně přezkoumat ve smyslu výše 
vyloženém. To ostatně plyne i z právního názoru již dříve vyjádřeného v 
rozsudku ze dne 28. 5. 1996, sp. zn. 2 Tzn 101/96, publikovaného pod č. 10/1997 
Sb. rozh. tr., v němž Nejvyšší soud sice shledal vadným postup odvolacího 
soudu, který při částečném zrušení rozsudku soudu prvního stupně toliko ohledně 
jednoho z více obviněnému uložených druhů trestů vrátil věc soudu prvního 
stupně k novému projednání a rozhodnutí v takto zrušené části (tj. toliko 
ohledně jednoho trestu), avšak nikterak nezpochybnil samotnou skutečnost, že by 
výrok o některém z více uložených druhů trestů nebyl oddělitelným výrokem a že 
by odvolací soud nemohl například zrušit výrok jen o některém druhu trestu (viz 
odůvodnění rozsudku: „Nejde tedy o to, že by výrok o některém z více uložených 
druhů trestů nebyl oddělitelným výrokem a že by odvolací soud zásadně nemohl 
zrušit výrok jen o některém druhu trestu.“). 

40.	Z dosud uvedeného plyne následující závěr. Je-li odvolatelem podáno 
odvolání proti rozsudku soudu prvního stupně pouze do oddělitelného výroku o 
jednom z uložených trestů, přezkoumá odvolací soud podle § 254 odst. 1 tr. ř. 
zákonnost a odůvodněnost jen tohoto výslovně napadeného oddělitelného výroku 
rozsudku, jakož i správnost postupu řízení, které mu předcházelo, a to z 
hlediska vytýkaných vad. Jiný přístup nepříčící se zákonné reglementaci by mohl 
být odůvodněn tehdy, pokud by z vlastní odvolací argumentace plynulo, že 
odvolatel ve skutečnosti proti napadenému rozsudku brojí v širším rozsahu, než 
který vyplývá z vlastního označení napadeného výroku (např. bylo-li by zřejmé, 
že nepřiměřeně mírným státní zástupce shledává i výslovně nenapadený trest 
odnětí svobody v případě, že by odvolací soud nevyhověl jeho požadavku na 
zpřísnění trestního postihu obviněného uložením dalšího druhu trestu, případně 
zpřísněním jiného druhu trestu, který byl obviněnému uložen již soudem prvního 
stupně – srov. např. usnesení Nejvyššího soudu ze dne 20. 9. 2017, sp. zn. 6 
Tdo 791/2017).

41.	Aplikací těchto teoretických východisek na posuzovanou věc je třeba 
dojít k poznatku, že při zohlednění toliko toho, z čeho vychází stížnost pro 
porušení zákona, by bylo třeba dospět k závěru o důvodnosti stížnosti pro 
porušení zákona v části týkající se tvrzeného porušení  ustanovení § 254 odst. 
1 tr. ř. 

42.	Je tomu tak proto, že změna rozsudku soudu prvního stupně týkající 
se postihu obviněného T. B. se – přes vymezení obsažené v odvolání státního 
zástupce podaného ve vztahu k tomuto obviněnému – projevila nejen v odvoláním 
napadeném (procesně oddělitelném) výroku o trestu propadnutí majetku, nýbrž i 
ve výroku o trestu odnětí svobody, který odvoláním napaden nebyl. Přitom je 
nepochybné, že i tento odvoláním nenapadený oddělitelný výrok byl před svým 
zrušením odvolacím soudem přezkoumán, ač citované ustanovení zákona a obsah 
odvolání podaného státním zástupcem k takovému postupu neposkytly zákonný 
rámec.  

43.	Důvodnost tvrzení ministra spravedlnosti (a rovněž dovolatele), že 
státní zástupce svým odvoláním podaným v neprospěch obviněného napadl toliko 
výrok o trestu propadnutí majetku, má své opodstatnění jak ve vlastním písemném 
vyhotovení uvedeného řádného opravného prostředku (odvolání na č. l. 9125v. – 
sv. 31), tak v jeho přednesení intervenujícím státním zástupcem při veřejném 
zasedání odvolacího soudu (viz dále). Z písemného vyhotovení odvolání plyne, že 
státní zástupce „svým odvoláním … napadá toliko výrok soudu prvního stupně o 
uložených trestech, a to ve vztahu k obžalovanému … T. B.…“, kdy toto obecnější 
vymezení (v úvodu nekonkretizující druh napadeného trestu) rozvádí státní 
zástupce v následujícím textu svého opravného prostředku, kde zmiňuje, že jeho 
odvolací námitky „proti výroku o uložených trestech výše uvedeným obžalovaným, 
tyto lze rozdělit do několika skupin. V prvé řadě se jedná o samotnou výměru 
uložených trestů odnětí svobody, dále nesprávně uložený trest propadnutí 
majetku podle § 66 odst. 1 trestního zákoníku a absenci výroku o trestu zákazu 
činnosti podle § 73 odst. 1 trestního zákoníku.“ Výměru uložených trestů 
shledával státní zástupce neodpovídající obecným zásadám ve smyslu § 38 odst. 1 
tr. zákoníku a § 39 odst. 2 tr. u obviněných R. B., R. H., T. P. a L. K., kdy u 
prvních tří jmenovaných pokládal uložené tresty ze nepřiměřeně mírné, u 
posledně uvedeného obviněného naopak za trest nepřiměřeně přísný. 

44.	Námitky týkající se výroku o trestu propadnutí majetku podle § 66 
odst. 1 tr. zákoníku uplatnil státní zástupce (č. l. 9128) vůči obviněným R. 
B., T. B. a L. K. Zmínil, že „z formulace tohoto výroku vyplývá, že uvedený 
trest byl obžalovaným ukládán jako trest propadnutí části majetku… Na základě 
posouzení povahy a závažnosti zvlášť závažného zločinu zkrácení daně, poplatku 
a podobné povinné platby podle § 240 odst. 1, odst. 3 trestního zákoníku 
spáchaného ve prospěch organizované zločinecké skupiny podle § 107 odst. 1 
trestného zákoníku a zvlášť závažného zločinu účasti na organizované zločinecké 
skupiny podle § 361 odst. 1 alinea druhá trestního zákoníku,  pro něž byli 
obžalovaní odsouzeni, jakož i poměrů obžalovaných, je státní zástupce 
přesvědčen, že zejména pro dobu, po kterou měla být tato trestná činnost 
páchána, a výjimečný rozsah celkově zkrácené daně (při porovnání s jinými 
případy), je plně odůvodněné očekávání uložení trestu propadnutí celého 
majetku. U obžalovaných se jeví jako nutné odčerpat majetkové hodnoty, které 
posuzovanou trestnou činností nabyli, když je zřejmé, že dosud známý majetek 
obžalovaných představuje pouhý zlomek takto neoprávněně získaných majetkových 
hodnot. Současně by se mělo jednat i o přiměřený trest postihující majetkovou 
sféru obviněných ve smyslu § 39 trestního zákoníku.“ Dále poukázal na to, že 
(č. l. 9128v.) „… v posuzovaném případě jsou zejména s ohledem na mimořádný 
rozsah zkrácené daně splněny všechny zákonné podmínky k tomu, aby byl uvedeným 
obžalovaným uložen trest propadnutí celého majetku, jenž bude postihovat 
veškeré věci a jiné majetkové hodnoty v jejich vlastnictví. K tomuto výroku 
směřoval i návrh státního zástupce v rámci závěrečné řeči, byť bylo z hlediska 
požadavku právní jistoty demonstrativně poukázáno na výčet jednotlivých věcí, u 
nichž bylo zjištěno, že jsou ve vlastnictví obžalovaných. Tato formulace však 
byla zcela nadbytečná a v konečném důsledku vedla k tomu, že soud některé věci 
obžalovaných opominul a tyto do uvedeného výroku nezahrnul … V případě, že bude 
tomuto návrhu státního zástupce … odvolacím soudem vyhověno a jmenovaným 
obžalovaným bude uložen trest propadnutí celého majetku, zůstane tak konečné 
řešení a určení toho, co je majetkem obžalovaných a na které součásti jejich 
majetku se takto uložený trest propadnutí majetku vztahuje, až na řízení 
vykonávací.“ 

45.	Vzhledem k této argumentaci státní zástupce (č. l. 9129) ve vztahu k 
obviněnému T. B. navrhl, aby „… I.3) podle § 258 odst. 1 písm. b), e), odst. 2 tr. ř. zrušil výrok o trestu 
propadnutí části vyjmenovaného majetku podle § 66 odst. 1 tr. zákoníku ve 
vztahu k obžalovanému T. B. … II.3) Podle § 259 odst. 3 tr. řádu na podkladě 
správně zjištěného skutkového stavu věci soudem I. stupně sám ve věci rozhodl 
rozsudkem tak, že: … 3) obžalovanému T. B. nově uloží trest propadnutí celého 
majetku podle § 66 odst. 1 trestního zákoníku (přičemž uložený úhrnný trest 
odnětí svobody v trvání 4 let nepodmíněně, pro jehož výkon byl obžalovaný 
zařazen do věznice s ostrahou podle § 56 odst. 2 písm. c) trestního zákoníku 
zůstane nezměněn).“

46.	Ve stejném rozsahu uplatnil své odvolací námitky vůči rozsudku soudu 
prvního stupně v části týkající se obviněného T. B. i intervenující státní 
zástupce při veřejném zasedání u odvolacího soudu dne 6. 6. 2017. Zopakoval, že 
(č. l. 9779v.) „s ohledem na povahu a závažnost této trestní věci nelze 
uvažovat o uložení pouze toliko části majetku ve vztahu k obžalovaným R. B., T. 
B. a L. K., kteří z této trestné činnosti profitovali, měli nejvyšší zisk“ a 
navrhl, „aby byl uložen celý trest propadnutí tohoto majetku…“. Postoj státního 
zástupce zůstal nezměněn i při veřejném zasedání dne 7. 6. 2017 [viz č. l. 
9803v. – „Státní zástupce doslovně přečetl konečný návrh z písemně 
vypracovaného odvolání vyjma návrhu uvedeného pod bodem II./1), kdy nově byl 
vysloven návrh na uložení trestu odnětí svobody obžalovanému P. ve výši 3 let 
(původně navrhováno ve výši 3-4 let, str. 13 písemně zpracovaného odvolání 
státního zástupce ze dne 8. 6. 2016).“]. 

47.	Jak již zmíněno výše, výroky o nepodmíněném trestu odnětí svobody a 
o trestu propadnutí majetku, obsažené v odvoláním napadeném rozsudku soudu 
prvního stupně, bylo třeba ve věci obviněného T. B. pokládat za oddělitelné, 
samostatně přezkoumatelné výroky. Na rozdíl od případu tzv. trestu vedlejšího 
(např. ztráta čestných titulů a vyznamenání), který je možno uložit jen ve 
spojení s trestem jiným (tzv. hlavním), nebyla dána taková vzájemná podmíněnost 
obviněnému uložených trestů, která by založila možnost širšího přezkumu 
napadeného rozhodnutí. Takový širší přezkum by založilo např. napadení tzv. 
hlavního trestu, neboť při jeho přezkoumání a případném zrušení by samostatně 
nemohl obstát ani trest vedlejší, a to na rozdíl od případu, kdy by odvoláním 
byl naopak napaden jen trest vedlejší. Jeho zrušení by totiž neznamenalo, že by 
samostatně nemohl obstát trest hlavní.

48.	Byl-li odvoláním státního zástupce napaden toliko trest propadnutí 
majetku, který byl obviněnému uložen podle § 66 odst. 1 tr. zákoníku z důvodu 
vyložených na str. 108 napadeného rozsudku, přičemž podle hodnocení odvolatele 
soudem prvního stupně zvolená výměra (vztažení tohoto druhu trestu uloženého 
jako částečného jen k položkám specifikovaným ve výroku) nevyjádřila dostatečně 
odkazované skutečnosti, pak nevznikla na základě odvolání státního zástupce 
potřeba přezkumu odvoláním nenapadeného výroku o trestu odnětí svobody.

49.	Zaměření odvolání státního zástupce (a to jak z hlediska 
explicitního označení jím napadaného výroku, tak z hlediska formulace námitek 
vůči tomuto výroku uplatněných) proto z hlediska § 254 odst. 1 tr. ř. 
neumožnilo odvolacímu soudu, aby na jeho podkladě přezkoumal i odvoláním 
nenapadený výrok o trestu odnětí svobody. Pokud tak vrchní soud učinil, 
zdánlivě porušil citované ustanovení vymezující rozsah přezkumu. 

50.	K toliko zdánlivému porušení citovanému ustanovení došlo proto, že 
zákonnost přezkumu výroku o odnětí svobody odůvodnila skutečnost, kterou 
stížnost pro porušení zákona opomenula vyhodnotit. Právní závěry vyslovené v 
mimořádném opravném prostředku ministra spravedlnosti (s nimiž se ztotožnilo 
státní zastupitelství i obhajoba) stran porušení ustanovení § 254 odst. 1 tr. 
ř. by bylo třeba pokládat za důvodné pouze ve dvou případech.

51.	Vyslovený právní závěr o porušení § 254 odst. 1 tr. ř. by byl platný 
zejména tehdy, pokud by odvolací soud ve veřejném zasedání rozhodoval toliko o 
odvolání státního zástupce podaného v neprospěch obviněného T. B. Tak tomu 
však, jak plyne z výše uvedeného (bod 2.), nebylo. Státní zástupce totiž podal 
odvolání i ve vztahu k dalším osobám, a co je podstatné pro řešení nastolené 
otázky, odvolání proti rozsudku soudu prvního stupně podali i vyjmenovaní 
obvinění. 

52.	Stejný závěr by bylo nutno dovodit rovněž za situace, pokud by 
rozhodnutí odvolacího soudu o odvoláních spoluobviněných nikterak neovlivnilo 
postavení obviněného T. B. Za té situace by rozsah přezkumu odvolacího soudu ve 
vztahu k tomuto obviněnému byl nadále vymezen odvoláním státního zástupce, tj. 
vztahoval by se jen na jím napadený výrok o trestu propadnutí majetku.

53.	Nejvyšší soud však učinil poznatek, jenž plyne přímo z výrokové 
části rozsudku odvolacího soudu (a konec konců ho zmiňuje i stížnost pro 
porušení zákona), že na podkladě odvolání zbývajících obviněných a při aplikaci 
§ 261 tr. ř. zasáhl odvolací soud i do výroku o vině týkajícího se obviněného 
T. B., který na podkladě uplatnění tzv. beneficia cohaesionis zrušil a který ve 
svém rozsudku nově vyslovil při zohlednění změn svědčících i ve prospěch tohoto 
obviněného.

54.	Tato skutečnost je rozhodující z hlediska posouzení tvrzeného 
porušení ustanovení § 254 odst. 1 tr. ř. odvolacím soudem.  

55.	Jakmile zasáhl odvolací soud do výroku o vině týkajícího se 
obviněného T. B., nemohl být stran rozsahu své přezkumné povinnosti nadále 
vázán opravným prostředkem, který ve vztahu k tomuto obviněnému byl podán (tj. 
odvoláním státního zástupce). Z logiky věci vyplynulo, že při zrušení výroku o 
vině a při vyslovení nového příznivějšího výroku týkajícího se otázky trestní 
odpovědnosti obviněného bylo nutno přezkoumat veškeré výroky na výrok o vině 
obsahově navazující, neboť ty za této situace samostatně nemohly obstát. S 
novým řešením otázky trestní odpovědnosti bylo nutno nově (a v celém rozsahu) 
vyřešit otázku právních následků nově formulované trestní odpovědnosti. 

56.	Zjednodušeně vyjádřeno, aplikace § 261 tr. ř. odvolacím soudem ve 
vztahu k výroku o vině obviněného T. B. navodila situaci obdobnou té, jako by 
sám tento obviněný podal odvolání do výroku o vině (v daném směru absenci jeho 
odvolání nahradily úspěšné řádné opravné prostředky spoluobviněných). Nastala 
situace, na níž dopadá režim ustanovení § 254 odst. 2 tr. ř., tj. povinnost 
odvolacího soudu přezkoumat celý výrok o trestu, jako výrok obsahově navazující 
na výrok o vině.

57.	Vzhledem k těmto skutečnostem dospěl Nejvyšší soud k závěru, že 
tvrzení stížnosti pro porušení zákona o porušení ustanovení § 254 odst. 1 tr. 
ř. odvolacím soudem je neopodstatněné, a proto takové porušení, k němuž mělo 
dojít v neprospěch obviněného, svým rozsudkem nevyslovil.

B) k ustanovení § 259 odst. 4 tr. ř. 

58.	Přes konstatování právě uvedeného však Nejvyšší soud nemůže 
akceptovat další procesní postup odvolacího soudu, který se projevil v otázce 
ukládaného trestu a který souvisí s tvrzeným porušením § 259 odst. 4 tr. ř.

59.	Porušení tohoto ustanovení shledává stížnost pro porušení zákona ve 
skutečnosti, že odvolací soud na podkladě odvolání státního zástupce, podaného 
sice v neprospěch obviněného avšak v rozsahu výše zmíněném, zpřísnil obviněnému 
tímto odvoláním nenapadený výrok o trestu odnětí svobody.

60.	Ustanovení § 259 odst. 4 tr. ř. upravující možnost zpřísnění 
odvoláním napadeného rozsudku rozsudkem odvolacího soudu stanoví, že [v] 
neprospěch obžalovaného může odvolací soud změnit napadený rozsudek jen na 
podkladě odvolání státního zástupce, jež bylo podáno v neprospěch obžalovaného; 
ve výroku o náhradě škody nebo nemajetkové újmy v penězích nebo o vydání 
bezdůvodného obohacení tak může učinit též na podkladě odvolání poškozeného, 
který uplatnil nárok na náhradu škody nebo nemajetkové újmy nebo na vydání 
bezdůvodného obohacení. 

61.	S citovaným ustanovením bezprostředně souvisí otázka výše vyložená, 
tj. správné určení oddělitelných výroků, neboť její vyřešení zákonu 
odpovídajícím způsobem určuje, stran jakých výroků může ke změně napadeného 
rozsudku projevujícího se zhoršením postavení obviněného dojít na podkladě 
odvolání podaného státním zástupce v jeho neprospěch.

62.	Důsledné určení toho, stran jakých výroků může odvolací soud s 
oporou o § 259 odst. 4 tr. ř. zákonným způsobem rozhodnout, plyne i z požadavku 
formulovaného zněním § 249 odst. 2 tr. ř., podle něhož [s]tátní zástupce je 
povinen v odvolání uvést, zda je podává, byť i zčásti, ve prospěch nebo v 
neprospěch obviněného. Právě formulací citovaného požadavku týkajícího se 
obsahu odvolání, které podává státní zástupce, sleduje zákon požadavek 
předvídatelnosti rozhodnutí odvolacího soudu, neboť plyne-li z podaného 
odvolání transparentním způsobem, jaké výroky rozsudku státní zástupce napadá 
„ve prospěch“ či naopak „v neprospěch“ obviněného, poté si obviněný může učinit 
rámcovou představu o tom, jak se jeho situace může změnit a tomuto přizpůsobit 
svou procesní aktivitu v rámci odvolacího řízení. Pro soud odvolací pak takové 
vymezení určuje okruh výroků, ohledně nichž může – shledá-li v tomto směru 
odvolání důvodným – změnit napadený rozsudek v neprospěch obviněného.

63.	Ve věci posuzované byl odvoláním státního zástupce podaným v 
neprospěch obviněného T. B. napaden pouze oddělitelný výrok o trestu propadnutí 
majetku. Jen ohledně tohoto výroku proto mohl vrchní soud při dodržení podmínek 
§ 259 odst. 4 tr. ř. rozhodnout způsobem, který postavení obviněného zhoršil. 
Rozhodl-li současně se zpřísněním tohoto druhu trestu i o zpřísnění odvoláním 
nenapadeného trestu odnětí svobody, porušil svým rozhodnutím § 259 odst. 4 tr. 
ř. v neprospěch obviněného.

64.	V této souvislosti se jeví potřebným zdůraznit, že je třeba důsledně 
rozlišovat:
a)	možnost odvolacího soudu přezkoumat daný výrok, která je dána 
napadením příslušného oddělitelného výroku podaným odvoláním, příp. uplatněním 
tzv. beneficia cohaesionis (§ 261 tr. ř.), a
b)	možnost odvolacího soudu napadený rozsudek zrušit a nově tento 
vyslovit, která je v případě změny projevující se k tíži obviněného dána 
napadením tohoto výroku k tomu oprávněnou osobou (státním zástupcem, 
poškozeným) v neprospěch obviněného.

65.	Jinými slovy vyjádřeno, samotná možnost odvolacího soudu přezkoumat 
výrok o trestu odnětí svobody u obviněného T. B. (v důsledku aplikace § 261 tr. 
ř.) a možnost tento výrok zrušit (v důsledku zrušení jemu předcházejícího 
výroku o vině – § 258 odst. 2 věta za středníkem tr. ř.) nezaložily možnost 
nově výrok o trestu odnětí svobody, který v jeho neprospěch nebyl odvoláním 
státního zástupce napaden, vyslovit v podobě, která se projevila zhoršením jeho 
postavení (zpřísnění tohoto trestu o dva roky). Pokud takový trest odvolací 
soud obviněnému uložil, porušil svým postupem ustanovení § 259 odst. 4 tr. ř. v 
jeho neprospěch. 

C) k ustanovení § 39 odst. 1, 3 tr. zákoníku a ustanovení § 58 odst. 4 tr. 
zákoníku 

66.	Porušení prvně zmíněných ustanovení trestního zákoníku namítá 
ministr spravedlnosti proto, že podle něj odvolací soud jejich nerespektováním 
způsobil, že obviněnému „uložil trest nepřiměřeně přísný, který je ve zřejmém 
nepoměru k poměrům obviněného, jemuž přitom byl nalézacím soudem přiznán status 
spolupracujícího obviněného“. Odvolacímu soudu vytýká, že „uložený trest 
výrazně nerespektuje požadavek individualizace trestu s ohledem na rodinné a 
majetkové poměry i osobní a společenské postavení pachatele, a to v době 
ukládání trestu“.

67.	Porušení § 58 odst. 4 tr. zákoníku spatřuje v tom, že odvolacím 
soudem „nebyla dostatečně vyhodnocena celková míra spolupráce obviněného T. B. 
s orgány činnými v trestním řízení, a to nejen v nyní projednávané věci, ale 
také v celé řadě dalších trestních věcí souvisejících s projednávanou velmi 
závažnou trestnou činností“, v důsledku čehož nebyl „naplněn účel trestu 
spočívající v zájmu státu na rozbití zločineckých skupin, do kterých je v 
důsledku jejich vysoké organizovanosti obtížné proniknout, a to i za cenu 
podstatného zmírnění postihu jednotlivce, který se přímo nebo nepřímo na 
trestné činnosti podílel a který umožnil odhalení a usvědčení spolupachatelů, 
často i organizátorů a řídících osob organizovaných skupin nebo jiných 
zločineckých organizací“.

68.	Jak již ministr spravedlnosti zmínil ve svém mimořádném opravném 
prostředku, § 39 tr. zákoníku poskytuje vodítko k soudní individualizaci 
trestního postihu, když vymezuje skutečnosti, k nimž má soud přihlédnout při 
svém rozhodování o druhu a výměře trestu. Konkrétně stanoví, že (odstavec 
první) přihlédne k povaze a závažnosti spáchaného trestného činu, k osobním, 
rodinným, majetkovým a jiným poměrům pachatele a k jeho dosavadnímu způsobu 
života a k možnosti jeho nápravy; dále přihlédne k chování pachatele po činu, 
zejména k jeho snaze nahradit škodu nebo odstranit jiné škodlivé následky činu, 
a pokud byl označen jako spolupracující obviněný, též k tomu, jak významným 
způsobem přispěl k objasnění zločinu spáchaného členy organizované skupiny, ve 
spojení s organizovanou skupinou nebo ve prospěch organizované zločinecké 
skupiny. Přihlédne také k účinkům a důsledkům, které lze očekávat od trestu pro 
budoucí život pachatele. Na tento výčet navazuje v odstavci třetím, podle něhož 
soud rovněž přihlédne k polehčujícím a přitěžujícím okolnostem (§ 41 a 42), k 
době, která uplynula od spáchání trestného činu, k případné změně situace a k 
délce trestního řízení, trvalo-li nepřiměřeně dlouhou dobu. Při posouzení 
přiměřenosti délky trestního řízení soud přihlédne ke složitosti věci, k 
postupu orgánů činných v trestním řízení, k významu trestního řízení pro 
pachatele a k jeho jednání, kterým přispěl k průtahům v trestním řízení. 

69.	Ustanovení trestního zákoníku upravující zákonné podmínky pro 
mimořádné snížení trestu odnětí svobody pod dolní hranici zákonné trestní sazby 
v případě spolupracujícího obviněného (§ 58 odst. 4 tr. zákoníku) stanoví, že 
soud sníží trest odnětí svobody pod dolní hranici trestní sazby také pachateli 
označenému jako spolupracující obviněný, jsou-li splněny podmínky stanovené v § 
178a odst. 1 trestního řádu a podal-li spolupracující obviněný jak v přípravném 
řízení, tak v řízení před soudem úplnou a pravdivou výpověď o skutečnostech, 
které jsou způsobilé významně přispět k objasnění zločinu spáchaného členy 
organizované skupiny, ve spojení s organizovanou skupinou nebo ve prospěch 
organizované zločinecké skupiny; přitom vezme v úvahu povahu trestného činu 
uvedeného v jeho doznání v porovnání se zločinem spáchaným členy organizované 
skupiny, ve spojení s organizovanou skupinou nebo ve prospěch organizované 
zločinecké skupiny, k jehož objasnění přispěl, dále význam takového jeho 
jednání, osobu pachatele a okolnosti případu, zejména zda a jakým způsobem se 
podílel na takovém zločinu, k jehož objasnění se zavázal, a jaké následky svým 
jednáním případně způsobil. Omezením stanoveným v odstavci 3 přitom není vázán.

70.	Soud prvního stupně při zdůvodnění svého výroku o trestu, který 
obviněnému T. B. uložil, vyšel z toho (str. 107-108 rozsudku), že „…[s] 
přihlédnutím k tomu, že obžalovaný byl tím, kdo přispěl jako spolupracující 
obviněný výrazným způsobem k objasňování trestné činnosti spáchané ve prospěch 
organizované zločinecké skupiny, dospěl soud k závěru, že jsou splněny zákonné 
podmínky pro mimořádné snížení trestu odnětí svobody pod dolní hranici trestní 
sazby dle § 58 odst. 4 tr. zákoníku  a je možné uložit úhrnný trest pod dolní 
hranici trestní sazby v trvání 4 let, pro jehož výkon byl obžalovaný zařazen do 
věznice s ostrahou. Důvody, proč soud považuje obž. T. B. za spolupracujícího 
obviněného, jsou podrobně rozvedeny výše. Je třeba uvést, že jednání 
spolupracujícího obviněného T. B. mělo naprosto zásadní význam pro objasnění 
zvlášť závažného zločinu spáchaného ve prospěch organizované zločinecké 
skupiny. Bez výpovědi obž. T. B. by se nepodařilo objasnit projednávanou 
trestnou činnost v celém rozsahu, a to zejména s ohledem na tu skutečnost, že 
trestná činnost byla páchána po velmi dlouhou dobu a byla to právě výpověď obž. 
T. B., díky níž se podařilo objasnit nejenom, po jak dlouhou dobu byla trestná 
činnost páchána, ale zejména i v jakém rozsahu byla páchána, kdy následně 
získaná obnovená data pouze potvrdila část údajů, které obž. T. B. již orgánům 
činným v trestním řízení sdělil. Při úvahách o možnosti postupu dle § 58 odst. 
4 tr. zákoníku soud rovněž přihlédl k té skutečnosti, že jedním z motivů obž. 
T. B. byla sice rovněž ziskuchtivost, ale na druhé straně významnou roli v 
rozhodnutí obž. T. B. páchat tuto trestnou činnost sehrála i ta skutečnost, že 
hlavním pachatelem a řídící osobou organizované zločinecké skupiny byl bratr 
obžalovaného obž. R. B., přičemž je zřejmé, že v počáteční fázi při rozhodování 
obž. T. B. páchat trestnou činnost sehrálo významnou roli právě to, že se 
jednalo o trestnou činnost, ke které ho přivedl jeho starší bratr. Na druhé 
straně při úvahách o druhu a výši trestu je třeba uvést, že nejsou splněny 
podmínky pro uložení ještě mírnějšího trestu, případně pro podmíněný odklad 
výkonu trestu, a to s ohledem na výše uvedené přitěžující okolnosti, zejména s 
přihlédnutím ke skutečnosti, že obž. T. B. byl pravou rukou osoby řídící 
organizovanou zločineckou skupinu, kontroloval ostatní spoluobžalované a lze 
tedy dovodit závěr, že v době páchání trestné činnosti byl v rámci organizované 
zločinecké skupiny druhou nejdůležitější osobou po obž. R. B.

71.	Oproti tomuto posouzení odvolací soud zaujal stanovisko, že ve své 
podstatě jedinou skutečností, kterou je nezbytné zhodnotit ve prospěch 
obviněného je to, že „jeho jednání jako spolupracujícího obviněného bylo zvlášť 
významné pro objasnění činnosti spáchané členy organizované skupiny a jednání 
spolupracujícího obviněného tak mělo velký význam pro orgány činné v trestním 
řízení i za situace, kdy tyto orgány neměly dostatek dalších možností pro 
včasné odhalení spáchané trestné činnosti, případně její překažení“. Ostatní skutečnosti, jež je nezbytné při úvaze o výměře trestu hodnotit, svědčí 
podle odvolacího soudu v jeho neprospěch. 

72.	Z hlediska posuzování důvodnosti závěrů odvolacího soudu o potřebě 
zpřísnění trestu odnětí svobody uloženého obviněnému soudem prvního stupně je 
podstatné zjištění, na něž poukazuje stížnost pro porušení zákona, že 
východiskem odvolacího soudu, o jím zjišťované nepřiměřenosti trestu, je úvaha 
o trestu, který by obviněného postihl, pokud by mu nebyl přiznán statut 
spolupracujícího obviněného (kdy by mu „měl být ukládán trest odnětí svobody 
okolo jedenácti roků“), ve vztahu k němuž je pak poměřován trest, který mu jako 
spolupracujícímu obviněnému odvolací soud uložil („přiměřeným a zákonu 
odpovídajícím hlediskům je trest ve výměře šesti roků, kdy tímto způsobem došlo 
ke zmírnění trestu u spolupracujícího obviněného takřka na polovinu výměry 
trestu, který by mu jinak s ohledem na výše uvedené hrozil“). Aby 
transparentním způsobem odeznělo, jak k otázce trestního postihu obviněného 
odvolací soud přistoupil a které skutečnosti a jakým způsobem vyhodnotil, uvádí 
Nejvyšší soud následující citaci příslušné pasáže odůvodnění rozsudku 
odvolacího soudu (v části týkající se trestu odnětí svobody).

73.	Na straně 57 až 59 odvolací soud k trestnímu postihu obviněného T. 
B. uvedl, že „již výše bylo konstatováno z hlediska hierarchie organizované 
zločinecké skupiny, že tento obžalovaný se nachází hned pod řídící osobou 
obžalovaného R. B., když to byl právě T. B., který byl jakousi pravou rukou 
organizátora celé trestné činnosti, podílel se na přenášení jeho příkazů na 
další osoby, podílel se na evidenčních činnostech, kontrolních činnostech v 
rámci páchání trestné činnosti, tzv. účtoval a financoval jednotlivé 
spolupachatele a podílel se i zčásti na spotřebování výnosů z trestné činnosti. 
Jestliže tedy hlavnímu pachateli z hlediska hierarchie jeho postavení je 
ukládán trest při samé horní hranici zákonem upravené trestní sazby, pak tzv. 
druhý článek řízení z pohledu podílu na spáchané trestné činnosti musí být z 
hlediska individualizace trestu posuzován mírněji a přichází tak v úvahu 
ukládání trestu odnětí svobody okolo poloviny trestní sazby. Znovu je třeba 
zdůraznit, a to se týká i dalších spoluobžalovaných, závažnost a charakter 
trestné činnosti, soustavnost a dobu jejího páchání a zejména zcela výjimečný 
následek způsobený ke škodě státu. S přihlédnutím k vyhodnocení osoby 
obžalovaného T. B., který je osobou dosud žijící řádným životem, ale s ohledem 
na přitěžující okolnosti konstatované již nalézacím soudem by tak obžalovanému 
měl být ukládán trest odnětí svobody okolo jedenácti roků. S obžalovaným T. B. 
však bylo jednáno jako se spolupracujícím obviněným, kterému byl přiznán 
takovýto statut ve smyslu § 178a tr. ř. Za této situace jsou nepochybně dány 
podmínky pro postup soudu ve smyslu § 58 odst. 4 tr. zákoníku a je tak možné 
ukládat trest odnětí svobody pod dolní hranici jeho zákonné výměry. Při řešení 
otázky o kolik má být takovýto trest zmírněn, je nutno se zabývat i dalšími 
kritérii. V prvé řadě je to povaha trestného činu uvedeného v doznání 
spolupracujícího obviněného, přičemž tuto povahu určují především zákonné znaky 
konkrétní skutkové podstaty, která byla naplněna, zejména druh a význam 
porušeného zájmu chráněného trestním zákonem a další konkrétní okolnosti, za 
nichž byl trestný čin spáchán (způsob provedení činu, pohnutka, záměr a cíl 
pachatele, míra jeho zavinění, povaha a rozsah způsobených následků). Je 
zřejmé, že při posouzení této okolnosti je nutno přijmout závěr, že její 
vyhodnocení nesvědčí příliš ve prospěch obžalovaného. Byly spáchány dva zvlášť 
závažné zločiny, sofistikovaným způsobem, se zištným záměrem, s cílem poškodit 
stát, přičemž obžalovaný T. B. nebyl takovým spolupachatelem, který by se na 
spáchání trestné činnosti podílel pouze minimálním dílem. Druhou takovou 
okolností, kterou odvolací soud posuzoval, je srovnání trestného činu, ke 
kterému se obžalovaný doznal, se zvlášť závažným zločinem spáchaným dalšími 
členy organizované skupiny, kdy čím závažnější je tento zločin ve srovnání s 
trestným činem spáchaným spolupracujícím obviněným, tím důvodnější a výraznější 
by mělo být mimořádné snížení trestu. Ani tato okolnost však nesvědčí 
obžalovanému, neboť se dopustil a byl uznán vinným trestnou činností shodně 
jako další členové organizované zločinecké skupiny. Ve prospěch obžalovaného 
pak nesvědčí ani další okolnosti případu, zejména to, že se spolupracující 
obviněný sám podílel na zvlášť závažném zločinu členy organizované skupiny, 
podílel se tak na způsobení konkrétně zjištěného následku spáchané trestné 
činnosti a v jeho prospěch pak jednoznačně svědčí toliko ta okolnost, že jeho 
jednání jako spolupracujícího obviněného bylo zvlášť významné pro objasnění 
činnosti spáchané členy organizované skupiny a jednání spolupracujícího 
obviněného tak mělo velký význam pro orgány činné v trestním řízení i za 
situace, kdy tyto orgány neměly dostatek dalších možností pro včasné odhalení 
spáchané trestné činnosti, případně její překažení. Z tohoto pohledu po 
vyhodnocení všech okolností, na jejichž základě má být posouzena míra snížení a 
zmírnění trestu odnětí svobody pod zákonnou dolní hranici, tedy musel odvolací 
soud dospět k závěru, že nalézací soud pochybil, pokud ukládal trest odnětí 
svobody toliko ve výměře čtyř roků odnětí svobody, navíc jako trest úhrnný za 
spáchání více trestných činů. Odvolací soud dospěl k závěru, že přiměřeným a 
zákonu odpovídajícím hlediskům je trest ve výměře šesti roků, kdy tímto 
způsobem došlo ke zmírnění trestu u spolupracujícího obviněného takřka na 
polovinu výměry trestu, který by mu jinak s ohledem na výše uvedené hrozil. 
Takovéto zmírnění trestu považuje odvolací soud za zcela odpovídající všem 
zjištěným skutečnostem ve věci i s přihlédnutím k charakteru a závažnosti 
spáchané trestné činnosti. V této souvislosti je zejména nutno zdůraznit, že 
pozice spolupracujícího obviněného je hodnocena soudem toliko v konkrétní 
projednávané věci, v níž byl obviněnému přiznán takový statut a nelze vycházet 
z případné další spolupráce obžalovaného s orgány činnými v trestním řízení v 
dalších věcech a řízeních, které projednávají, a v nichž obžalovaný vystupuje v 
pozici svědka či obdobném procesním postavení. Takovouto spolupráci 
obžalovaného v jiných trestních řízeních nelze dle názoru soudu vyhodnotit v 
této  projednávané trestní věci z hlediska úvah o zmírnění trestu, zákon 
takovouto možnost ani výslovně nepřipouští. 

74.	V souvislosti s otázkou způsobu výkonu uloženého trestu zmínil 
odvolací soud v odůvodnění svého rozsudku následující skutečnosti. „Zvýhodnění 
obžalovaného v pozici spolupracujícího obviněného se pak projevilo i v jeho 
zařazení do mírnějšího typu věznice pro uložený výkon trestu odnětí svobody. V 
této souvislosti je třeba konstatovat pochybení nalézacího soudu, pokud jde o 
zařazení obžalovaného pro výkon uloženého trestu odnětí svobody rozhodoval ve 
smyslu ustanovení § 56 odst. 2 písm. c) tr. zákoníku (to se týká nejen 
obžalovaného T. B., ale i obžalovaného R. H.). Nalézací soud pominul tu 
skutečnost, že podle § 56 odst. 2 písm. d) tr. zákoníku se zařazuje do věznice 
se zvýšenou ostrahou nejen pachatel, kterému byl uložen výjimečný trest či 
kterému byl uložen za zvlášť závažný zločin trest odnětí svobody ve výměře 
nejméně osmi let nebo který byl odsouzen za úmyslný trestný čin a v posledních 
pěti letech uprchl z vazby nebo z výkonu trestu, ale i pachatel, kterému byl 
uložen trest odnětí svobody za trestný čin spáchaný ve prospěch organizované 
zločinecké skupiny.“ Odvolací soud proto dovodil, že všichni obvinění, „jímž 
byl uložen v této věci trest odnětí svobody, měli být zařazeni v souladu s 
ustanovením § 56 odst. 2 písm. d) tr. zákoníku do věznice se zvýšenou ostrahou. 
Jestliže tedy dospěl soud k závěru, že je možné zařadit pachatele do mírnějšího 
typu věznice, pak musí vždy postupovat dle § 56 odst. 3 tr. zákoníku (není zde 
tedy rozhodná pouze výměra trestu pod či nad hranicí osmi roků odnětí svobody). 
Proto také bylo o zařazení obžalovaného T. B. pro výkon uloženého trestu 
rozhodnuto podle výše uvedeného moderačního ustanovení. Soud akcentoval i 
skutečnost, že do značné míry byl obžalovaný pod vlivem svého bratra a s 
ohledem na jeho bezúhonnost možnosti jeho nápravy budou zajištěny v mírnějším 
typu věznice.  

75.	Ve vztahu k tomu, co uvedl soud odvolací, je třeba uvést, že vadnost 
jeho přístupu spočívá v již jeho výše uvedeném (bod 60.) východisku, kdy 
skutečnosti rozhodné pro stanovení druhu a výměry trestu formulované v § 39 
odst. 1 tr. zákoníku a jejich význam v posuzované věci v případě obviněného T. 
B. hodnotí v rámci trestní sazby, kterou na něj jako na spolupracujícího 
obviněného vůbec nelze užít (úvaha o přiměřenosti trestu ve výměře jedenácti 
let). Následně při vyjádření další nesprávnosti („… a je tak možné ukládat 
trest odnětí svobody pod dolní hranici jeho zákonné výměry“) – neboť s 
přihlédnutím k § 2 odst. 1 tr. zákoníku bylo třeba aplikovat to znění trestního 
zákoníku, které pro takový případ zavedlo v ustanovení § 58 odst. 4 tr. 
zákoníku obligatorní ukládání trestu odnětí svobody pod spodní hranicí trestní 
sazby (správně tedy:  „… a je tak nutné ukládat trest odnětí svobody pod dolní 
hranici jeho zákonné výměry“) – činí odvolací soud to, co je rovněž již 
zmíněno, že při uložení trestu ve výměře šesti let přiměřenost této sankce 
odůvodňuje porovnáním s výměrou, která byla reálná, pokud by obviněnému status 
spolupracujícího obviněného nebyl přiznán. V tomto směru spočívá zásadní a 
rozhodující pochybení odvolacího soudu, na které důvodně poukázal již ministr 
spravedlnosti ve svém opravném prostředku.

76.	Na straně druhé z pohledu požadavků, které formuluje ustanovení § 58 
odst. 4 věta první, část za středníkem tr. zákoníku, poskytující návod k určení 
správné a všem okolnostem činu a procesnímu doznání spolupracujícího obviněného 
odpovídající výměry trestu (přitom vezme v úvahu povahu trestného činu 
uvedeného v jeho doznání v porovnání se zločinem spáchaným členy organizované 
skupiny, ve spojení s organizovanou skupinou nebo ve prospěch organizované 
zločinecké skupiny, k jehož objasnění přispěl, dále význam takového jeho 
jednání, osobu pachatele a okolnosti případu, zejména zda a jakým způsobem se 
podílel na takovém zločinu, k jehož objasnění se zavázal, a jaké následky svým 
jednáním případně způsobil.), se jeví být ucelenějším odůvodněním obsaženým v 
rozsudku odvolacího soudu, neboť ten při uvedení obdobných skutečností 
zdůraznil fakt, že též jednáním obviněného T. B. byly „spáchány dva zvlášť 
závažné zločiny, sofistikovaným způsobem, se zištným záměrem, s cílem poškodit 
stát, přičemž obžalovaný T. B. nebyl takovým spolupachatelem, který by se na 
spáchání trestné činnosti podílel pouze minimálním dílem“.

77.	Současně je však zřejmé, že odvolací soud při zdůvodnění zpřísnění 
trestu, k němuž přistoupil, uvedl na podporu takového postupu další skutečnost, 
kterou nelze akceptovat („pozice spolupracujícího obviněného je hodnocena 
soudem toliko v konkrétní projednávané věci, v níž byl obviněnému přiznán 
takový statut a nelze vycházet z případné další spolupráce obžalovaného s 
orgány činnými v trestním řízení v dalších věcech a řízeních, které 
projednávají, a v nichž obžalovaný vystupuje v pozici svědka či obdobném 
procesním postavení. Takovouto spolupráci obžalovaného v jiných trestních 
řízeních nelze dle názoru soudu vyhodnotit v této  projednávané trestní věci z 
hlediska úvah o zmírnění trestu, zákon takovouto možnost ani výslovně 
nepřipouští.“). 

78.	Byť by bylo možno tvrdit, že institut spolupracujícího obviněného 
nutně znamená, že výpověď takové osoby musí mít podobu výpovědi obviněného, 
důsledné setrvání na takovém postoji by mohlo vést k nežádoucím důsledkům, 
neboť samotný fakt, že by věc, v níž byly důvody k vedení společného řízení o 
všech na činu participujících obviněných, byla z objektivních důvodů (případně 
záměrně) rozdělena na více samostatných řízení, by při tomto přístupu znamenal, 
že by bylo možno hodnotit doznání spolupracujícího obviněného jen ve vztahu k 
té části, v níž by podal výpověď v tomto postavení. To by umožňovalo (pokud by 
k takovému vyloučení došlo s tímto záměrem), že by doznání spolupracujícího 
obviněného nemohlo být náležitě ve formě bonusu, který zavedený procesní 
institut ve svých důsledcích v trestním právu hmotném pro takového obviněného 
přináší, hodnoceno v rozsahu rozkrytí a objasnění trestné činnosti celé 
organizované zločinecké skupiny, ale pouze ve vztahu k těm spoluobviněným, 
ohledně nichž by společně se spolupracujícím obviněným bylo vydáno příslušné 
rozhodnutí ve společném řízení. 

79.	Dovedeno ad absurdum, při záměrném vyloučení věci zbývajících 
obviněných ze společného řízení k samostatnému projednání, či při záměrném 
vedení samostatného řízení toliko vůči takovému obviněnému od počátku by došlo 
-  při této interpretaci - k vyloučení účinků, jež mají podle vůle zákonodárce 
v rovině právních následků trestní odpovědnosti (tj. při uložení trestu) u 
spolupracujícího obviněného nastat.  

80.	Přitom praktické poznatky umožňují učinit závěr, že mnohdy může být 
důvodem pro vedení samostatného řízení samotný rozsah trestné činnosti, která 
má vazbu k jednání spolupracujícího obviněného (resp. k jednání organizované 
zločinecké skupiny, osob jednajících ve spojení s organizovanou zločineckou 
skupinou či ve prospěch organizované zločinecké skupiny), který může být tak 
značný, že vedení společného řízení není fakticky možné (např. i proto, že se 
nepodařilo zatím ustanovit či zajistit všechny osoby, vůči nimž by vedení 
trestního stíhání ve společném řízení přicházelo v úvahu). Mnohdy může 
vyloučení části věci k samostatnému projednání a rozhodnutí odůvodnit potřeba 
respektovat zásadu rychlosti řízení (např. tehdy, je-li stran některých 
obviněných věc již objasněna do té míry, že lze podat obžalobu či rozhodnout 
rozsudkem, zatímco stran další části participujících osob je nezbytné provedení 
dalšího, delší dobu trvajícího dokazování apod.). Reálná situace panující v 
jednotlivých složkách objasňované trestné činnosti zkrátka může z mnoha důvodů 
odůvodnit zákonu neodporující vedení více samostatných trestních řízení v 
obsahově související věci. Nemožnost zhodnocení podílu osoby, která úplnou a 
pravdivou výpověď ve smyslu § 178a tr. ř. podala jednak v pozici 
spolupracujícího obviněného a poté v později (či souběžně) vedeném řízení 
jiném, kde z povahy věci může vystupovat již jen jako svědek, by odporovalo 
cíli, pro který byl uvedený institut do právního řádu České republiky zaveden.   

81.	Další skutečností, která se patrně (neboť v daném směru konkrétní 
údaj v odůvodnění rozsudku nelze nalézt) projevila při formulaci závěru 
odvolacího soudu o nepřiměřené mírnosti trestu odnětí svobody obviněnému 
uloženého soudem prvního stupně, spočívá v tom, že ten zřejmě spodní hranici 
trestní sazby, pod níž je nezbytné spolupracujícímu obviněnému tento druh 
trestu uložit, shledával v případě obviněného ve výměře devíti let a dvou 
měsíců. Takovou úvahu podporuje zjištění, že odvolací soud obviněnému uložil 
trest ve výměře, která převyšuje spodní hranici trestní sazby upravené § 240 
odst. 3 tr. zákoníku. 

82.	Zbývá dodat, že nelze spolehlivě zjistit, zda ze stejného 
předpokladu vyšel i soud prvního stupně (spíše ano, neboť trest uložil i za 
použití § 108 odst. 1 tr. zákoníku, ač k takovému postupu nebyl důvod – viz 
níže), neboť ani ten výslovně neuvedl, pod jakou hranicí trest ve výměře čtyř 
let obviněnému uložil, a v jakém rozsahu mu tedy uložil trest kratší, než 
příslušná zákonná trestní sazba vymezuje. Stran nesprávnosti tohoto východiska 
odkazuje Nejvyšší soud na následující část odůvodnění svého rozsudku, v níž 
hodnotí důvodnost dovolání obviněného.

83.	Vytýká-li stížnost pro porušení zákona, že trest uložený obviněnému 
odvolacím soudem „nerespektuje požadavek individualizace trestu s ohledem na 
rodinné a majetkové poměry i osobní a společenské postavení pachatele, a to v 
době ukládání trestu“, resp. že „odůvodnění rozsudku odvolacího soudu postrádá 
úvahy k osobním, rodinným, majetkovým a jiným poměrům obviněného“, pak je třeba 
konstatovat, že v tomto směru se napadený rozsudek nikterak neliší od 
předcházejícího rozsudku soudu prvního stupně. Plyne to ostatně z výše citované 
pasáže odůvodnění jeho rozsudku (bod 70.), neboť na ni již navazovala pouze 
část týkající se odůvodnění trestu propadnutí majetku, v níž ve vytýkaném směru 
rovněž žádné relevantní skutečnosti neodezněly („S ohledem na skutečnost, že 
trestnou činností došlo ke zkrácení daně v celkovém rozsahu nejméně 
6.390.936.550 Kč, přičemž obž. T. B. se rovněž spolupodílel na zisku z této 
trestné činnosti, přičemž v organizované zločinecké skupině byl pravou rukou 
řídící osoby organizované zločinecké skupiny, dospěl soud k závěru, že jsou zde 
splněny zákonné předpoklady pro uložení trestu propadnutí majetku …“). 

84.	Stran poznatků o osobě obviněného se nalézací soud omezil na 
konstatování, že (str. 107 rozsudku) tento nebyl v minulosti soudně trestán a 
nebyl projednáván pro přestupek. Na straně druhé uvedený soud transparentním 
způsobem vymezil, jaké okolnosti připočetl ve prospěch obviněného – polehčující 
okolnosti podle § 41 písm. m), o)  tr. zákoníku, a které naopak hodnotil v jeho 
neprospěch – § 42 písm. a), b), l), m) tr. zákoníku.

85.	Je-li proto třeba zodpovědět otázku, zda ze strany odvolacího soudu 
došlo rovněž k porušení zákona v neprospěch obviněného při aplikaci § 39 odst. 
1 a 3 tr. zákoníku, pak lze uvést to, že toto porušení lze spatřovat spíše v 
tom směru, o němž pojednává část následující (VI.). Porušení zákona lze nicméně 
spatřovat v neúplném a nesprávném zhodnocení okolností vyjmenovaných v 
ustanovení § 39 odst. 1 tr. zákoníku, a to v rozsahu, který se stal předmětem 
hodnocení Nejvyššího soudu při jeho rozhodování o trestu, který obviněnému 
uložil (viz část VII.).  

86.	Pokud se týká dalšího ministrem spravedlnosti označeného ustanovení, 
jehož porušení odvolacímu soudu vytýká, tj. § 39 odst. 3 tr. zákoníku, pak 
Nejvyšší soud jeho hodnocení nesdílí. Porušení tohoto ustanovení by se mohlo 
týkat pouze náležitého nezohlednění polehčujících a přitěžujících okolností a v 
tomto směru není shledávána vada takového stupně, která by odůvodňovala závěr, 
že k porušení zákona v neprospěch obviněného došlo (viz též níže).

87.	Nejvyšší soud  naopak naznal, že vyjma těch ustanovení vyjmenovaných 
ve stížnosti pro porušení zákona, u nichž tvrzení ministra spravedlnosti 
shledal důvodným, došlo při uložení trestu obviněnému i k porušení § 108 odst. 
1 tr. zákoníku, a to rovněž v neprospěch obviněného (k důvodům viz část VI.).

88.	V této části rozhodnutí je vhodné zmínit i to, že Nejvyšší soud 
zvažoval, zda nepřichází v úvahu  také vyslovení porušení zákona v ustanovení § 
258 odst. 1 písm. e) tr. ř., podle něhož odvolací soud rovněž přistoupil ke 
zrušení napadeného rozsudku soudu prvního stupně, a to v souvislosti s úvahou, 
že toto porušení by bylo třeba shledat tehdy, pokud by na jeho podkladě byl 
zrušen odvoláním nenapadený výrok o trestu odnětí svobody. Pokud tento výrok 
nemohl odvolací soud na podkladě odvolání podaného státním zástupcem v 
neprospěch obviněného přezkoumat, nemohl logicky ani dospět k závěru, že tento 
trest je nepřiměřeně mírný a že je proto potřebné jej z tohoto důvodu zrušit. 

89.	Ke zrušení tohoto výroku mohlo zákonným způsobem dojít jen při 
aplikaci § 258 odst. 2 část věty za středníkem tr. ř., a to v důsledku zrušení 
výroku o vině, k němuž u obviněného došlo z důvodu použití ustanovení § 261 tr. 
ř., tj. v důsledku užití tzv. beneficia cohaesionis.

90.	Dlužno konstatovat, že k posouzení této otázky neskýtá rozsudek 
odvolacího soudu (jak v části výrokové, tak v jeho odůvodnění) dostatek 
podkladů. Odvolací soud totiž nerozlišil, jaké alternativy § 258 odst. 1 tr. ř. 
se jako zrušovací důvody uplatnily ve vztahu k tomu či onomu z obviněných [lze 
např. usuzovat, že ustanovení § 258 odst. 1 písm. c) tr. ř. se uplatnilo jen ve 
vztahu k obviněným I. K. a P., stran nichž byl odvolacím soudem zvolen postup 
podle § 259 odst. 1 tr. ř., a že ve vztahu k nim naopak nenalezlo uplatnění 
ustanovení § 258 odst. 1 písm. e) tr. ř., když otázkou trestu se ve vztahu k 
nim odvolací soud nezabýval], a nevyložil ani, které ustanovení, na jehož 
podkladě ke zrušení rozsudku přistoupil, se vztahuje k tomu či onomu výroku. 
Protože v důsledku tohoto konstatování nelze jednoznačně zjistit [neboť 
aplikace § 258 odst. 1 písm. c) tr. ř. byla ve vztahu k obviněnému T. B. 
nezbytná při zrušení státním zástupcem napadeného (částečného) trestu 
propadnutí majetku], zda bylo zrušení výroku o trestu odnětí svobody tohoto 
obviněného opřeno o citované ustanovení trestního řádu, jeho porušení dovolací 
soud nevyslovil. 


VI.
Důvodnost dovolání obviněného

91.	Obviněným T. B. uplatněný dovolací důvod podle § 265b odst. 1 písm. 
g) tr. ř. je dán v případech, kdy rozhodnutí spočívá na nesprávném právním 
posouzení skutku nebo jiném nesprávném hmotně právním posouzení. Uvedenou 
formulací zákon vyjadřuje, že dovolání je určeno k nápravě právních vad 
rozhodnutí ve věci samé, pokud tyto vady spočívají v právním posouzení skutku 
nebo jiných skutečností podle norem hmotného práva (např. též v otázce, jaký 
trest, zda samostatný či souhrnný, měl být obviněnému uložen). Obviněný 
uplatňuje tento dovolací důvod v jeho druhé alternativě, a to v souvislosti se 
svým tvrzením o nesprávném výkladu a aplikaci § 108 tr. zákoníku v souvislosti 
s řešením otázky, v jaké výměře trestní sazby mu měl být trest podle § 58 odst. 
4 tr. zákoníku uložen.

92.	Rovněž druhý důvod dovolání, o který obviněný své dovolání opřel, 
tj. důvod podle § 265b odst. 1 písm. h) tr. ř.  může být dán ve dvou 
alternativách spočívajících v tom, že buď obviněnému byl uložen takový druh 
trestu, který zákon nepřipouští, nebo mu byl uložen trest ve výměře mimo 
trestní sazbu stanovenou v trestním zákoně na trestný čin, jímž byl obviněný 
uznán vinným. Druhá alternativa tohoto dovolacího důvodu, kterou obviněný 
uplatnil ve svém dovolání, se týká jen těch odstupňovaných druhů trestů, které 
mají takovou sazbu vymezenu trestním zákonem. Tak je tomu u trestu odnětí 
svobody, trestu obecně prospěšných prací, trestu zákazu činnosti, peněžitého 
trestu, náhradního trestu odnětí svobody za peněžitý trest, trestu vyhoštění na 
dobu určitou a trestu zákazu pobytu. V případě trestu odnětí svobody možnost 
uplatnění tohoto důvodu dovolání nastupuje též tehdy, byl-li napadeným 
rozsudkem uložen trest ve výměře mimo trestní sazbu stanovenou pro konkrétní 
trestný čin – pod jeho dolní hranici při aplikaci § 58 tr. zákoníku, aniž byly 
splněny všechny zákonné podmínky pro takový postup. V takovém případě dovolání 
nejvyššího státního zástupce podaného v neprospěch obviněného z těchto důvodů 
může deklarovaný důvod naplnit. Naopak zpravidla opačný závěr bude nezbytné 
učinit, pokud se bude obviněný prostřednictvím tohoto dovolacího důvodu domáhat 
nového uložení trestu odnětí svobody nikoli v rámci zákonného rozpětí dané 
trestní sazby, nýbrž pod její spodní hranicí.

93.	Obecně je totiž přijímáno, resp. v daném směru je judikatura 
Nejvyššího soudu jednotná, že výše uvedený dovolací důvod nelze účinně uplatnit 
v situaci, kdy obviněnému byl trest odnětí svobody uložen v rámci zákonné 
trestní sazby a ten se domáhá toho, aby mu byl uložen pod spodní hranicí 
zákonné trestní sazby s oporou o aplikaci § 58 odst. 1, příp. odst. 2,  či 
odst. 5, event. odst. 6 tr. zákoníku, neboť v označených případech jde o postup 
fakultativní (soud může snížit).

94.	Od označených případů je však odlišná situace v případě, kdy je 
trest ukládán pachateli, který je označen jako spolupracující obviněný, neboť v 
tomto případě je snížení trestu pod spodní hranici trestní sazby (s účinností 
od 1. 9. 2012 v důsledku novelizace § 58 odst. 4 tr. zákoníku provedenou 
zákonem č. 193/2012 Sb.) obligatorní (soud sníží trest odnětí svobody). Námitka 
dovolatele, že trest mu uložený odvolacím soudem je ve výměře nacházející se 
nad spodní hranicí zákonné trestní sazby, je za daných souvislostí (není-li 
sporu o tom, že postavení spolupracujícího obviněného mu bylo, a to důvodně, 
přiznáno i jím napadeným rozsudkem odvolacího soudu) námitkou obsahově 
naplňující jím uplatněný dovolací důvod.

95.	V tomto směru je vhodné zmínit, že vyslovení tohoto právního názoru 
nemůže být vnímáno jako stojící ve zřejmé kontrapozici s tím, co Nejvyšší soud 
vyjádřil ve svém usnesení ze dne 26. 7. 2016, sp. zn. 5 Tdo 749/2015, v němž v 
reakci na námitku obviněného, jemuž byl přiznán status spolupracujícího 
obviněného podle § 178a odst. 1 tr. ř., o nepřiměřenosti mu uloženého trestu, 
vyložil (viz odůvodnění, bod 60.) s oporou o dosavadní judikaturu (rozhodnutí 
uveřejněné pod č. 22/2003 Sb. rozh. tr., že tato námitka nemůže založit žádný z 
dovolatelem uplatněných důvodů dovolání, o něž svůj mimořádný opravný 
prostředek opřel [§ 265b odst. 1 písm. g), h) a l) tr. ř.]. Je tomu tak proto, 
že v označené věci byl obviněnému, jenž byl shledán vinným spácháním (zvlášť) 
závažného zločinu zkrácení daně, poplatku a podobné povinné platby podle § 240 
odst. 1, 3 tr. zákoníku spáchaným ve prospěch organizované zločinecké skupiny 
podle § 107 odst. 1 tr. zákoníku a (zvlášť) závažným zločinem účasti na 
organizované zločinecké skupině podle § 361 odst. 1 alinea druhá tr. zákoníku, 
v případě obou ve spolupachatelství podle § 23 tr. zákoníku, uložen trest 
odnětí svobody v trvání čtyř let (byť též při aplikaci § 108 odst. 1 tr. 
zákoníku), přičemž dovolací argumentace obviněného se zřetelně odlišovala od 
argumentace uplatněné ve věci nyní posuzované, neboť se (fakticky) týkala již 
„pouhé“ nepřiměřenosti v rámci zákonné trestní sazby, a to s poukazem na 
vznesenou námitku porušení zákazu dvojího přičítání téže okolnosti, k níž se 
Nejvyšší soud vyslovil v bodě 63. citovaného usnesení. 

96.	Ve věci posuzované Nejvyšší soud vzhledem k závěrům vyloženým v bodě 
94.  musel posoudit, neboť dovolací argumentace obviněného vyvolala ve smyslu § 
265i odst. 3 tr. ř. přezkum jím označené části rozsudku odvolacího soudu, zda 
je důvodné tvrzení obsažené v jeho mimořádném opravném prostředku, či zda je 
možno přisvědčit názoru, který prezentoval ve svém vyjádření k dovolání 
obviněného státní zástupce.

97.	Podstata problému spočívá v interpretaci ustanovení § 58 odst. 4 tr. 
zákoníku, jehož znění bylo zmíněno výše (bod 69.). Obviněný zastává právní 
názor, že „pokud jsou splněny podmínky pro mimořádné snížení trestu odnětí 
svobody podle § 58 tr. zákoníku, pravidlo o ukládání trestu v horní polovině 
‚zvýšené‘ trestní sazby dle ust. 108 odst. 1 věta druhá tr. zákoníku se 
neuplatní“. Ustanovení § 58 tr. zákoníku považuje za výjimku z postupu 
upraveného v § 108 odst. 1 větě druhé tr. zákoníku a dovozuje, že trest odnětí 
svobody mu měl být uložen pod spodní hranicí stanovenou v § 240 odst. 3 tr. 
zákoníku, tedy ve výměře nižší než pět let. Pokud mu odvolací soud trest uložil 
ve výměře šesti let, zatížil podle mínění obviněného své rozhodnutí vadou 
zakládající dovolací důvod podle § 265b odst. 1 písm. g) tr. zákoníku. 

98.	Otázku trestního postihu pachatele trestného činu spáchaného ve 
prospěch organizované zločinecké skupiny upravuje ustanovení § 108 odst. 1 tr. 
zákoníku tak, že stanoví, že [h]orní hranice trestní sazby trestu odnětí 
svobody stanovené v trestním zákoně se u pachatele trestného činu spáchaného ve 
prospěch organizované zločinecké skupiny zvyšuje o jednu třetinu. Takovému 
pachateli soud uloží trest odnětí svobody v horní polovině takto stanovené 
trestní sazby odnětí svobody, nejsou-li zároveň splněny podmínky pro mimořádné 
snížení trestu odnětí svobody podle § 58. 

99.	Ve shodě s tím, co je obsahem dovolání obviněného, je třeba 
konstatovat, že citované ustanovení ve své první větě upravuje toliko změnu 
horní hranice trestní sazby a zcela mlčí stran její dolní hranice. Věta druhá 
označeného ustanovení, z níž plyne, v jakém rozpětí se trest pachateli 
trestného činu spáchaného ve prospěch organizované zločinecké skupiny uloží (v 
horní polovině takto stanovené trestní sazby odnětí svobody) a která tímto 
způsobem upravuje zvýšení též dolní hranice trestní sazby, se vztahuje na 
postih pachatele trestného činu spáchaného ve prospěch organizované zločinecké 
skupiny, kterému status spolupracujícího obviněného nebyl přiznán. Dopadá na 
tyto případy, nejsou-li zároveň splněny podmínky pro mimořádné snížení trestu 
odnětí svobody podle § 58. Vyloučení postihu spolupracujícího obviněného 
(obligatorní snížení trestu odnětí svobody pod zákonnou trestní sazbu podle § 
58 odst. 4 tr. zákoníku) v rámci trestní sazby, jejíž rozpětí plyne z aplikace 
obou vět § 108 odst. 1 tr. zákoníku, s sebou přináší závěr, že v takovém 
případě není zákonem definovaná jiná spodní hranice trestní sazby – pod níž je 
třeba trest podle § 58 odst. 4 tr. zákoníku ukládat – než ta, kterou upravuje 
příslušné ustanovení trestního zákoníku obsažené v jeho zvláštní části u 
trestného činu, podle něhož k trestnímu postihu pachatele dochází, tj. v 
případě posuzovaném s ohledem na znění § 43 odst. 1 tr. zákoníku ustanovení § 
140 odst. 3 tr. zákoníku.

100.	Řečeno jinak, vylučuje-li ustanovení § 108 odst. 1 věta druhá, in 
fine tr. zákoníku použití citovaného ustanovení v případě postihu pachatele, 
kterému byl přiznán status spolupracujícího obviněného, pak se vůbec citované 
ustanovení neuplatní při stanovení konkrétní výměry trestu ukládaného takovému 
pachateli. Z toho současně plyne, že za dolní hranici trestní sazby, pod níž je 
třeba trest podle § 58 odst. 4 tr. zákoníku uložit, nemůže být považována 
spodní hranice výměry, v níž se vyměřuje trest pachateli trestného činu 
spáchaného ve prospěch organizované zločinecké skupiny, jemuž statut 
spolupracujícího obviněného nebyl přiznán (tj. ve výměře devíti let a dvou 
měsíců, jako se ve věci posuzované stalo v případě spoluobviněného L. K.). 
Spolupracujícímu obviněnému je třeba trest uložit jen za užití § 58 odst. 4 tr. 
zákoníku, ve věci obviněného T. B. tedy pod výměrou pěti let, jíž je vymezena 
spodní hranice trestní sazby § 240 odst. 3 tr. zákoníku. 

101.	Uvedená zjištění vedou Nejvyšší soud k závěru, že obviněný své 
dovolání uplatnil důvodně, neboť vada, jíž je rozsudek odvolacího soudu 
zatížen, naplňuje dovolací důvod podle § 265b odst. 1 písm. g) tr. ř. v jeho 
variantě jiného nesprávného hmotně právního posouzení, spočívající ve vadném 
výkladu § 108 tr. zákoníku a jeho nesprávné aplikaci při ukládání trestu 
dovolateli. Současně nutno poznamenat, že uložením trestu mimo hranici zákonné 
trestní sazby, konkrétně v trvání šesti let, tj. nad její zákonnou výměrou 
(horní hranicí) danou zněním § 140 odst. 3 tr. zákoníku s vazbou na nutnost 
aplikace § 58 odst. 4 tr. zákoníku, došlo i k naplnění dovolacího důvodu podle 
§ 265b odst. 1 písm. h) tr. ř. 


VII.
Způsob a důvody rozhodnutí Nejvyššího soudu o podaných opravných prostředcích

102.	 Nejvyšší soud z důvodů, jež vyložil v části IV. odůvodnění tohoto 
rozsudku, shledal, že napadeným rozsudkem a v řízení mu předcházejícím, 
konkrétně ve stadiu řízení před odvolacím soudem došlo ze strany Vrchního soudu 
v Olomouci k porušení označených zákonných ustanovení trestního zákoníku a 
trestního řádu v neprospěch obviněného. Vyslovil proto podle 268 odst. 2 tr. ř. 
takové porušení zákona v ustanoveních § 254 odst. 1 tr. ř., § 259 odst. 4 tr. 
ř., § 39 odst. 1 tr. zákoníku, § 58 odst. 4 tr. zákoníku a § 108 odst. 1 tr. 
zákoníku.

103.	Protože k porušení zákona došlo v neprospěch obviněného, přistoupil 
Nejvyšší soud na podkladě § 269 odst. 2 tr. ř. ke zrušení vadné části 
napadeného rozsudku odvolacího soudu. Zjištěná vada týkající se oddělitelného 
výroku o trestu odnětí svobody umožnila to, že Nejvyšší soud svým rozsudkem 
zrušil toliko tento vadný výrok a na něj bezprostředně navazující výrok o 
způsobu výkonu trestu, který samostatně nemohl obstát. Ke zrušení této části 
rozsudku odvolacího soudu a na něj obsahově navazujících rozhodnutí přistoupil 
Nejvyšší soud i na podkladě dovolání obviněného, které bylo vyhodnoceno jako 
důvodné z příčin uvedených v části VI. odůvodnění tohoto rozsudku.

104.	Nejvyšší soud dospěl k závěru, že náprava pochybení, jehož se 
odvolací soud dopustil, nevyžaduje navrácení věci tomuto soudu k novému 
projednání a rozhodnutí. Lze totiž učinit závěr, že v otázce, která je 
předmětem řešení (uložení trestu spolupracujícímu obviněnému), byl skutkový 
stav v napadeném rozhodnutí správně zjištěn. Závěr odvolacího soudu, shodný s 
tím, jak v této části věc posoudil nalézací soud, tj. že obviněný T. B. je 
spolupracujícím obviněným, je správným skutkovým zjištěním, které Nejvyššímu 
soudu, i s přihlédnutím k jím doplněnému dokazování, umožňuje ve věci 
rozhodnout. 

105.	Zásady hospodárnosti a rychlosti řízení, jež se uplatňují ve všech 
stadiích řízení, a možnost poskytnutá Nejvyššímu soudu ustanovením § 271 odst. 
1 tr. ř. vedly tento soud k závěru a upřednostnění této procesní varianty 
umožňující vydání meritorního rozhodnutí o uvedeném druhu trestu a tím i 
opětovné ukončení trestního stíhání obviněného, před variantou, kterou navrhl v 
podané stížnosti pro porušení zákona ministr spravedlnosti. Možno dodat, že 
tento způsob rozhodnutí předešel nutnost řešení otázky omezení osobní svobody 
obviněného vazbou (§ 265l odst. 4 tr. ř., § 275 odst. 3 tr. ř.).

106.	Nejvyšší soud proto nově rozhodl tak, že obviněnému T. B. za zvlášť 
závažné zločiny účasti na organizované zločinecké skupině podle § 361 odst. 1 
alinea druhá tr. zákoníku (skutek pod bodem I.) zkrácení daně, poplatku a 
podobné povinné platby podle § 240 odst. 1, 3 tr. zákoníku spáchaného ve 
prospěch organizované zločinecké skupiny podle § 107 odst. 1 tr. zákoníku 
(skutek v bodech I. 1, 3, 4, a 5), nově uložil podle § 140 odst. 3 tr. zákoníku 
za použití § 43 odst. 1 tr. zákoníku a § 58 odst. 4 tr. zákoníku úhrnný trest 
odnětí svobody v trvání 3 (tří) let a 6 (šesti) měsíců. Uložením tohoto trestu 
se doplňuje trestní postih obviněného, který je realizován též trestem 
propadnutí majetku, stran něhož nedošlo k žádné změně rozsudku odvolacího soudu.

107.	Při výměře trestu odnětí svobody přihlédl Nejvyšší soud vyjma toho, 
co zmínila rozhodnutí soudů nižších stupňů (v daném směru zejména stran rozsahu 
trestné činnosti, která byla skupinou osob soustředěných kolem R. B. spáchána, 
a postavení obviněného T. B. v této skupině), i k poznatkům, které nabyl z 
dokazování provedeného v rámci veřejného zasedání. Z dále zmíněných rozhodnutí 
a listin, které byly přečteny podle § 213 odst. 1 tr. ř., vyplynul zejména 
rozsah spolupráce obviněného s orgány činnými v trestním řízení při objasňování 
trestné činnosti, jíž se měly dopustit, případně již podle pravomocného 
rozhodnutí skutečně dopustily, další osoby, které svými ilegálními aktivitami 
navazovaly na trestnou činnost spáchanou R. B. a spol.

108.	Z odůvodnění odsuzujícího rozsudku vydaného Krajským soudem v Brně 
– pobočkou ve Zlíně ze dne 8. 1. 2016, č. j. 68 T 9/2015-2751, navazujícího 
usnesení Vrchního soudu v Olomouci ze dne 14. 6. 2016, č. j. 6 To 15/2016-2968, 
jakož i usnesení Nejvyššího soudu ze dne 13. 12. 2016, č. j. 6 Tdo 
1523/2016-80, je zřejmé, že skutková zjištění soudů učiněná v trestní věci 
obviněných S. P. st. a S. P. ml. (tj. zjištění ve věci vedené pod krycím názvem 
„K.“) byla soudy vybudována i na základě usvědčujícího důkazu v podobě svědecké 
výpovědi, kterou v označené věci podal T. B. Ten svoji procesní výpověď učinil 
ve věci, v níž byli oba jmenovaní obvinění stíháni pro zločin zkrácení daně, 
poplatku a podobné povinné platby podle § 240 odst. 1, 3 tr. zákoníku spáchaný 
ve prospěch organizované zločinecké skupiny podle § 107 odst. 1 tr. zákoníku, 
pro který na ně byla podána obžaloba. S významnou oporou též o jeho svědeckou 
výpověď byli obvinění pravomocně uznáni vinnými zkrácením spotřební daně v 
rozsahu nejméně 353 525 370 Kč a byli odsouzeni pro zločin zkrácení daně, 
poplatku a podobné povinné platby podle § 240 odst. 1, 3 tr. zákoníku spáchaný 
ve spolupachatelství podle § 23 tr. zákoníku k trestům odnětí svobody v trvání 
devíti let a k trestům propadnutí majetku. 

109.	Z pohledu zájmů obviněného T. B. není důvod k tomu, aby jeho 
nápomoc orgánům činným v trestním řízení při objasnění zločinu spáchaného 
těmito obviněnými, byla vyňata z režimu skutečností hodnocených podle § 58 
odst. 4 tr. zákoníku. Citované ustanovení odkazuje na splnění podmínek 
stanovených v § 178a odst. 1 tr. ř., které se nevztahují jen k významnému 
přispění k objasnění zločinu spáchaného ve prospěch organizované zločinecké 
skupiny, tj. zločinu, jímž obvinění P. mladší i starší nebyli pravomocně uznáni 
vinnými, nýbrž též k takovému objasnění zločinu spáchaného ve spojení s 
organizovanou skupinou, tj. ke kategorii poněkud méně závažného trestného činu 
daného nižší formou organizovanosti na něm participujících osob. 

110.	V dané souvislosti je nezbytné zdůraznit, že odlišnost právního 
posouzení skutku oproti podané obžalobě shledaly soudy v označené věci v tom, 
že důkazním řízením podle nich nebyla prokázána vědomost obviněných o tom, že 
jejich trestná činnost souvisí s činností organizované zločinecké skupiny (tj. 
v důsledku neprokázání úmyslné formy zavinění ve vztahu k alternativnímu znaku 
upravenému v § 107 odst. 1 tr. zákoníku – takový čin spáchal vědomě se členem 
organizované zločinecké skupiny). Na straně druhé však (neboť to s právní 
kvalifikací jednání uvedených obviněných nijak nesouviselo) soudy v označené 
věci nikterak neprejudikovaly závěr stran toho, jak ve smyslu § 178a tr. ř. 
hodnotit svědeckou výpověď T. B., kterou označily za vyvracející obhajobu 
obviněných. 

111.	Opětovně se připomíná, že v uvedeném směru (§ 178a tr. ř.) 
dostačuje, že výpověď spolupracujícího obviněného (a v daném směru s ohledem na 
výše uvedené i výpověď svědecká podaná v jiné trestní věci, která věcně souvisí 
s trestní věci, v níž daná osoba vystupovala jako spolupracující obviněný) je 
způsobilá významně přispět k objasnění zločinu spáchaného ve spojení s 
organizovanou skupinou.

112.	Je-li na podkladě pravomocného odsuzujícího rozsudku k dispozici 
závěr, že trestná činnost spáchaná obviněným R. B. a spol. (tj. věc, v níž je 
posuzována otázka adekvátního postihu obviněného T. B.) byla spáchána 
organizovanou zločineckou skupinou, pak lze dovodit závěr (a v tomto směru je 
možno takový závěr učinit na podkladě toho, co odůvodnění odsuzujících 
rozhodnutí vydaných ve věci obviněných S. P. st. i ml. vyjadřují), že tito i 
subjektivně svoji trestnou činnost spáchali při vědomí, že jejich zločin, tzn. 
zločin zkrácení daně, poplatku a podobné povinné platby podle § 240 odst. 1, 3 
tr. zákoníku spáchaný ve spolupachatelství podle § 23 tr. zákoníku podle 
právního posouzení v odsuzujících rozhodnutích, byl (z materiálního hlediska) 
spáchán ve spojení s organizovanou skupinou, neboť prokazatelně věděli o tom, 
že trestný čin je obviněným R. B. páchán nejméně se dvěma dalšími pachateli (T. 
B. a R. M.), přičemž způsob provádění činu svědčí vyšší míře koordinovanosti 
jednotlivých osob, tzn. o dělbě činností, která přispívá k větší 
pravděpodobnosti úspěšnosti jeho spáchání ve výkladu požadavků týkajících se 
naplnění znaku organizovaná skupina. 

113.	Byť takto formálně nelze jednání obviněných S. P. st. a ml. právně 
kvalifikovat (trestný čin podle § 240 tr. zákoníku neobsahuje jako znak 
kvalifikované skutkové podstaty to, že čin byl spáchán organizovanou skupinou 
pachatelů), přispění T. B. k objasnění trestné činnosti těmito obviněnými 
spáchané lze v jeho prospěch zohlednit ve smyslu § 58 odst. 4 tr. zákoníku, 
neboť přispělo k objasnění činu typové závažnosti, s níž ustanovení § 178a tr. 
ř. počítá. Ostatně nelze pominout to, že T. B. svoji výpověď učinil za situace, 
kdy trestní stíhání obou obviněných bylo vedeno  pro skutek v podobě právní 
kvalifikace, s níž počítá ustanovení § 178a tr. ř.

114.	Vzhledem k tomu, že o vině uvedených obviněných bylo pravomocně 
rozhodnuto před tím, než ve věci obviněného T. B. rozhodl odvolací soud, mohl 
uvedený soud (nebýt toho, že svou argumentací tuto možnost vyloučil) tuto 
nápomoc obviněného k objasnění věci zohlednit při svém rozhodování o trestu, 
který mu ukládal.

115.	Z odůvodnění dosud nepravomocného (veřejné zasedání k projednání 
odvoláních obviněných a státního zástupce je u Vrchního soudu v Olomouci 
nařízeno na den 20. 6. 2018) rozsudku Krajského soudu v Brně – pobočky ve Zlíně 
ze dne 21. 2. 2017, č. j. 68 T 11/2016-1773, plyne, že rovněž na základě 
svědecké výpovědi T. B. (zmíněné na str. 32 až 38) byla vybudována skutková 
zjištění soudu prvního stupně ve věci obviněného P. Č. a spol. (tj. věci vedené 
pod krycím názvem „C.“), podle nichž činností v rozsudku specifikovaných 
obviněných došlo ke zkrácení spotřební daně z lihu v rozsahu nejméně 1 290 163 
230 Kč. Jednání obviněných bylo soudem prvního stupně kvalifikováno jako:
-	zvlášť závažný zločin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaného ve spolupachatelství podle § 23 
tr. zákoníku a spáchaný ve prospěch organizované zločinecké skupiny podle § 107 
odst. 1 tr. zákoníku a zvlášť závažný zločin účasti na organizované zločinecké 
skupině podle § 361 odst. 1 alinea druhá tr. zákoníku spáchaný ve 
spolupachatelství podle § 23 tr. zákoníku u obviněného P. Č.,
-	zvlášť závažný zločin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaného ve spolupachatelství podle § 23 
tr. zákoníku a spáchaný ve prospěch organizované zločinecké skupiny podle § 107 
odst. 1 tr. zákoníku a zvlášť závažný zločin účasti na organizované zločinecké 
skupině podle § 361 odst. 1 alinea druhá tr. zákoníku spáchaný ve 
spolupachatelství podle § 23 tr. zákoníku u obviněného R. S.,
-	zvlášť závažný zločin účasti na organizované zločinecké skupině podle 
§ 361 odst. 1 alinea druhá tr. zákoníku spáchaný ve spolupachatelství podle § 
23 tr. zákoníku u obviněného T. D.,
-	trestný čin účasti na zločinném spolčení podle § 163a tr. zák. ve 
spolupachatelství podle § 9 odst. 2 tr. zák. u obviněného L. K.,
-	zvlášť závažný zločin účasti na organizované zločinecké skupině podle 
§ 361 odst. 1 alinea druhá tr. zákoníku spáchaný ve spolupachatelství podle § 
23 tr. zákoníku u obviněného M. R., a konečně
-	zvlášť závažný zločin účasti na organizované zločinecké skupině podle 
§ 361 odst. 1 alinea druhá tr. zákoníku spáchaný ve spolupachatelství podle § 
23 tr. zákoníku u obviněného P. R.

116.	Uvedené skutečnosti – byť nadále z hlediska viny výše označených 
obviněných je třeba brát v úvahu stále se uplatňující princip presumpce neviny 
– umožňují učinit závěr, že svědecká výpověď T. B., hodnocená jako významný 
důkazní prostředek svědčící o vině jmenovaných osob specifikovanými trestnými 
činy, byla podána ve věci, na niž dopadá § 178a tr. ř., a že tedy jeho 
spolupráci s OČTŘ je třeba hodnotit v jeho prospěch ve výše vyložených 
souvislostech.

117.	V dalších trestních věcech zmíněných v úředním záznamu vypracovaném 
dne 18. 7. 2017 T. K. nelze učinit poznatek, jak je soudy hodnocena svědecká 
výpověď T. B., kterou v nich podal, lze nicméně konstatovat, že výpovědi 
jmenovaného přispěly k tomu, že byly podány obžaloby ve věcech, v nichž jsou 
stíháni:

a)	obžaloba státního zástupce Vrchního státního zastupitelství v 
Olomouci ze dne 16. 8. 2017, sp. zn. 2 VZV 5/2014, obvinění
-	V. B. pro zločin legalizace výnosů z trestné činnosti podle § 216 
odst. 1 písm. a), b), odst. 3 písm. b), odst. 4 písm. a), b), c) tr. zákoníku 
spáchaný ve spolupachatelství podle § 23 tr. zákoníku,
-	S. B. pro zločin legalizace výnosů z trestné činnosti podle § 216 
odst. 1 písm. a), b), odst. 3 písm. b), odst. 4 písm. a), b), c) tr. zákoníku 
spáchaný ve spolupachatelství podle § 23 tr. zákoníku,
-	K. M. pro zločin legalizace výnosů z trestné činnosti podle § 216 
odst. 1 písm. a), odst. 3 písm. b), odst. 4 písm. a), b), c) tr. zákoníku 
spáchaný ve spolupachatelství podle § 23 tr. zákoníku a
-	K. M. pro zločin legalizace výnosů z trestné činnosti podle § 216 
odst. 1 písm. a), odst. 3 písm. b), odst. 4 písm. b), c) tr. zákoníku spáchaný 
ve spolupachatelství podle § 23 tr. zákoníku,
b)	obžaloba státního zástupce Vrchního státního zastupitelství v 
Olomouci ze dne 14. 9. 2017, sp. zn. 2 VZV 9/2015, obvinění
-	K. H. pro trestný čin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaný ve prospěch organizované 
zločinecké skupiny podle § 107 odst. 1 tr. zákoníku,
-	M. M. pro trestný čin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaný ve prospěch organizované 
zločinecké skupiny podle § 107 odst. 1 tr. zákoníku,
-	M. P.  pro trestný čin zkrácení daně, poplatku a podobné povinné 
platby podle § 240 odst. 1, 3 tr. zákoníku spáchaný ve spolupachatelství podle 
§ 23 tr. zákoníku a spáchaný ve prospěch organizované zločinecké skupiny podle 
§ 107 odst. 1 tr. zákoníku a konečně
-	P. T.  pro trestný čin zkrácení daně, poplatku a podobné povinné 
platby podle § 240 odst. 1, 3 tr. zákoníku spáchaný ve spolupachatelství podle 
§ 23 tr. zákoníku a spáchaný ve prospěch organizované zločinecké skupiny podle 
§ 107 odst. 1 tr. zákoníku a  pro trestný čin zkrácení daně, poplatku a podobné 
povinné platby podle § 240 odst. 1, 2 písm. c) tr. zákoníku spáchaný ve 
prospěch organizované zločinecké skupiny podle § 107 odst. 1 tr. zákoníku,
c)	obžaloba státního zástupce Vrchního státního zastupitelství v 
Olomouci ze dne 15. 5. 2017, sp. zn. 2 VZV 3/2015, obviněný
-	M. A. pro trestný čin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaný ve prospěch organizované 
zločinecké skupiny podle § 107 odst. 1 tr. zákoníku.

118.	Ze sdělení státního zástupce plyne, že svědecká výpověď, kterou v 
řízení soudním ve věci obviněného M. A. (věc vedena u Krajského soudu v Ostravě 
pod sp. zn. 30 T 2/2017) učinil dne 9. 4. 2018 T. B. (kopie protokolu o hlavním 
líčení zachycující jeho výpověď přiložena) byla významným usvědčujícím důkazem, 
který vyvrátil obhajobu obviněného, jíž se snažil zpochybnit své doznání ze 
stadia přípravného řízení, a umožnila vydání dosud nepravomocného odsuzujícího 
rozsudku, jímž byl obviněný uznán vinným žalovaným trestným činem a byl mu 
uložen trest odnětí svobody v trvání jedenácti let s výkonem ve věznici se 
zvýšenou ostrahou a trest zákazu činnosti v trvání čtyř let.

119.	Rozsah spolupráce obviněného s OČTŘ je zřejmý rovněž z přehledu, 
který učinil obviněný T. B. přílohou svého vyjádření ke stížnosti pro porušení 
zákona a který byl těmito orgány verifikován. Dokladuje, že jeho nápomoc při 
objasňování věcně související trestné činnosti prolíná veškerá stadia, v nichž 
se uskutečnilo jeho trestní stíhání a že pokračuje i po jeho pravomocném 
odsouzení. 

120.	Z dalších písemných sdělení státních zástupců činných u Vrchního 
státního zastupitelství totiž plyne, že výpověď T. B. umožnila zahájení 
trestního stíhání dalších osob, a to:
a)	usnesením ze dne 21. 3. 2017, č. j. NCOZ – 6761 – 75/TČ – 2016 – 
417700 obviněného
-	P. N. pro zvlášť závažný zločin zkrácení daně, poplatku a podobné 
povinné platby podle § 240 odst. 1, 3 tr. zákoníku spáchaný ve prospěch 
organizované zločinecké skupiny podle § 107 odst. 1 tr. zákoníku,
b)	usnesením ze dne 23. 10. 2017, č. j. NCOZ – 4903 – 77/TČ – 2017 – 
417700 obviněného
-	M. R. pro zvlášť závažný zločin zkrácení daně, poplatku a podobné 
povinné platby podle § 240 odst. 1, 3 tr. zákoníku spáchaný ve prospěch 
organizované zločinecké skupiny podle § 107 odst. 1 tr. zákoníku,
c)	usnesením ze dne 27. 10. 2017, č. j. NCOZ – 4369 – 104/TČ – 2017 – 
417700 obviněného
-	M. M. pro zvlášť závažný zločin zkrácení daně, poplatku a podobné 
povinné platby podle § 240 odst. 1, 3 tr. zákoníku spáchaný ve prospěch 
organizované zločinecké skupiny podle § 107 odst. 1 tr. zákoníku,
d)	usnesením ze dne 30. 11. 2017, č. j. NCOZ – 4369 – 142/TČ – 2017 – 
417700 obviněných
-	P. H. pro trestný čin zkrácení daně, poplatku a podobné povinné platby 
podle § 240 odst. 1, 3 tr. zákoníku spáchaný ve spolupachatelství podle § 23 
tr. zákoníku a ve prospěch organizované zločinecké skupiny podle § 107 odst. 1 
tr. zákoníku,
-	P. H. pro trestný čin zkrácení daně, poplatku a podobné povinné platby 
podle § 240 odst. 1, 2 písm. c) tr. zákoníku spáchaný ve spolupachatelství 
podle § 23 tr. zákoníku a spáchaný ve prospěch organizované zločinecké skupiny 
podle § 107 odst. 1 tr. zákoníku,
e)	usnesením ze dne 24. 1. 2018, č. j. NCOZ – 1231 – 3/TČ – 2018 – 
417701 obviněných
-	S. T. pro trestný čin zneužívání pravomoci veřejného činitele podle § 
158 odst. 1 písm. a), odst. 2 písm. a), písm. b) tr. zákona, spáchaného ve 
prospěch zločinného spolčení podle § 43 tr. zákona, pro trestný čin přijímání 
úplatku podle § 160 odst. 1, odst. 3 písm. b) tr. zákona spáchaného ve prospěch 
zločinného spolčení podle § 43 tr. zákona, pro trestný čin účast na zločinném 
spolčení podle § 163a odst. 1 alinea třetí tr. zákona, pomoci podle § 10 odst. 
1 písm. c) tr. zákona k trestnému činu zkrácení daně, poplatku a podobné 
povinné platby podle § 148 odst. 1, odst. 3 písm. a), odst. 4 tr. zákona, 
spáchané ve prospěch zločinného spolčení podle § 43 tr. zákona, pro zvlášť 
závažný zločin přijetí úplatku podle § 331 odst. 1 alinea první, odst. 3 písm. 
b) tr. zákoníku, spáchaného ve prospěch organizované zločinecké skupiny podle § 
107 odst. 1 tr. zákoníku, pro zvlášť závažný zločin zneužití pravomoci úřadní 
osoby podle § 329 odst. 1 písm. a), odst. 2 písm. c) tr. zákoníku, spáchaného 
ve prospěch organizované zločinecké skupiny podle § 107 odst. 1 tr. zákoníku, 
pro zločin ohrožování utajované informace podle § 317 odst. 1 alinea třetí, 
odst. 2 písm. b) tr. zákoníku, spáchaného ve prospěch organizované zločinecké 
skupiny podle § 107 odst. 1 tr. zákoníku, pro zvlášť závažný zločin účast na 
organizované zločinecké skupině podle § 361 odst. 1 alinea třetí tr. zákoníku,
-	F. P. pro trestný čin účast na zločinném spolčení podle § 163a odst. 1 
alinea třetí tr. zákona, pro trestný čin přijímání úplatku podle § 160 odst. 1, 
odst. 3 písm. b) tr. zákona spáchaného ve prospěch zločinného spolčení podle § 
43 tr. zákona,
-	M. J. pro trestný čin zneužívání pravomoci veřejného činitele podle § 
158 odst. 1 písm. a), odst. 2 písm. a), písm. b) tr. zákona, pro trestný čin 
přijímání úplatku podle § 160 odst. 1, odst. 3 písm. b), odst. 4 písm. b) tr. 
zákona, pro trestný čin účast na zločinném spolčení podle § 163a odst. 1 alinea 
třetí tr. zákona, pro zvlášť závažný zločin přijetí úplatku podle § 331 odst. 1 
alinea první, odst. 3 písm. b), odst. 4 písm. b) tr. zákoníku, spáchaného ve 
prospěch organizované zločinecké skupiny podle § 107 odst. 1 tr. zákoníku, pro 
zvlášť závažný zločin zneužití pravomoci úřední osoby podle § 329 odst. 1 písm. 
a), odst. 2 písm. c), odst. 3 písm. a) tr. zákoníku, spáchaného ve prospěch 
organizované zločinecké skupiny podle § 107 odst. 1 tr. zákoníku, pro zvlášť 
závažný zločin účast na organizované zločinecké skupině podle § 361 odst. 1 
alinea třetí tr. zákoníku, pro pomoc podle § 24 odst. 1 písm. c) tr. zákoníku 
ke zvlášť závažnému zločinu zkrácení daně, poplatku a podobné povinné platby 
podle § 240 odst. 1, odst. 3 tr. zákoníku, spáchané ve prospěch organizované 
zločinecké skupiny podle § 107 odst. 1 tr. zákoníku,
-	I. K. pro trestný čin účasti na zločinném spolčení podle § 163a odst. 
1 alinea druhá tr. zákona, pro trestný čin podplácení podle § 161 odst. 1, 
odst. 2, písm. a), písm. b) tr. zákona, spáchaný formou spolupachatelství podle 
§ 9 odst. 2 tr. zákona, ve prospěch zločinného spolčení podle § 43 tr. zákona, 
pro návod podle § 10 odst. 1 písm. b) tr. zákona k trestnému činu zneužívání 
pravomoci veřejného činitele podle § 158 odst. 1 písm. a), odst. 2 písm. a), 
písm. b) tr. zákona, spáchaný formou spolupachatelství podle § 9 odst. 2 tr. 
zákona ve prospěch zločinného spolčení podle § 43 tr. zákona.

121.	Mimoto z písemných vyjádření státních zástupců plyne, že výpověď T. 
B. 
a)	odůvodnila vydání usnesení Krajským soudem v Brně – pobočky ve Zlíně 
ze dne 16. 10. 2017, č. j. 40 T 8/2009-17052, jímž byla povolena obnova řízení, 
která skončila rozsudkem téhož soudu ze dne 22. 2. 2012, č. j. 40 T 
8/2009-16223, ve spojení s rozsudkem Vrchního soudu v Olomouci ze dne 29. 11. 
2012, sp. zn. 1 To 14/2012, jímž byli pravomocně zproštěni obžaloby obvinění
-	R. D. stíhaný pro trestný čin zkrácení daně, poplatku a podobné 
povinné platby podle § 148 odst. 1, 4 tr. zák., a
-	M. N. stíhaný pro účastenství na trestném činu zkrácení daně, poplatku 
a podobné povinné platby formou pomoci podle § 10 odst. 1 písm. c) tr. zák. k § 
148 odst. 1 tr. zák.,
b)	přispěla k objasnění věci J. J., který byl podezřelý ze spáchání 
zvlášť závažného zločinu zkrácení daně, poplatku a podobné povinné platby podle 
§ 240 odst. 1, 3 písm. a) tr. zákoníku spáchaného ve prospěch organizované 
zločinecké skupiny podle § 107 odst. 1 tr. zákoníku, v níž došlo na základě 
usnesení vydaného dne 12. 2. 2018 pod č. j. NCOZ – 4370 – 145/TČ – 2017 – 
417700 z důvodů v něm vyložených k odložení věci.
122.	Vyžádané zprávy, jimiž senát provedl ve veřejném zasedání 
dokazování, umožňují konstatovat, že je pravdivé tvrzení, že velmi ceněná 
spolupráce T. B. s OČTŘ při objasňování závažné trestné činnosti, jejíž 
podstatou bylo poškození finančních zájmů státu, již trvá pátým rokem [obviněný 
prohlášení ve smyslu § 178a odst. 1 písm. c) tr. ř. učinil při výslechu ze dne 
21. 1. 2014 - viz č. l. 8355]. 

123.	K otázce zohlednění osobních a rodinných poměrů, jakož i chování 
obviněného po spáchání činu (§ 39 odst. 1 tr. zákoníku) přispěla zpráva, kterou 
na vyžádání soudu podala vězeňská služba. Z ní bylo zjištěno, že jeho chování 
je bezproblémové a v souladu s vnitřním řádem, návštěvní, telefonický a písemný 
kontakt pravidelně udržuje s otcem, manželkou, a syny T. a A.

124.	Z pohledu požadavku uvážit při výměře trestu vztah trestného činu, 
k jehož objasnění spolupracující obviněný přispěl, a význam jednání tohoto 
obviněného při jeho spáchání (viz § 58 odst. 4 tr. zákoníku: význam takového 
jeho jednání, osobu pachatele a okolnosti případu, zejména zda a jakým způsobem 
se podílel na takovém zločinu), lze uvést to, co již zmínily oba soudy nižších 
stupňů, a v návaznosti na jimi uvedené skutečnosti dodat následující.

125.	Není žádný důvod k tomu, aby byla snižována vlastní závažnost 
jednání obviněného T. B. či nějakým způsobem nadhodnocována tvrzená dominantní 
role jeho bratra v rámci zjištěné organizované zločinecké skupiny. Soudy 
nižších stupňů správně poukázaly na to, že obviněný byl jeho pravou rukou, tedy 
druhou osobou v hierarchické struktuře organizované zločinecké skupiny, přičemž 
jeho role se neomezovala ryze na to, co vyjadřuje rozsudek v jeho věci vydaný 
(tj. činnost ve vztahu k osobám obviněných, kteří byli shledáni vinným týmž 
rozsudkem). To ostatně plyne i z toho faktu, že tento obviněný je schopen 
poskytnout zásadní informace i ve vztahu k věcně navazujícím trestním řízením 
týkajícím se dalších osob. Ostatně takový závěr podporují i skutková zjištění 
uvedená v rozsudku soudu prvního stupně vydaného ve věci sp. zn. 68 T 11/2016 
(obv. P. Č. a spol. - např. „… o jejich odměňování rozhodoval T. B., který také 
kontroloval činnost D. N.  a obžalovaných P. Č. a R. S., vedl skryté 
neoficiální účtování o této jejich nelegální činnosti a pro jejich činnost jim 
poskytoval peněžní zálohy…“).

126.	Při uvážení faktu, že obviněný aktivně participoval na podstatné 
části celé trestné činnosti spáchané jeho bratrem R. B. a osobami kolem něj 
soustředěnými – na spáchání zvlášť závažného zločinu zkrácení daně, poplatku a 
podobné povinné platby podle § 240 odst. 1, 3 tr. zákoníku, spáchaném ve 
prospěch organizované zločinecké skupiny podle § 107 odst. 1 tr. zákoníku, se 
podle zjištění soudu podílel v bodech I./1, 3, 4, a 5 – je nutno dospět k 
závěru, že se vcelku zásadním a rozhodujícím způsobem (to plyne z jeho 
postavení ve struktuře organizace) podílel na podstatné části kriminálního 
jednání, k jehož objasnění svou výpovědí významně přispěl.

127.	Právě uvedené skutečnosti vedly Nejvyšší soud k závěru, že lze 
obviněnému uložit i trest kratšího trvání, než jaký mu uložil soud prvního 
stupně. Při jeho výměře totiž rozsah spolupráce obviněného T. B. s OČTŘ nebyl 
hodnocen v šíři, která vyplynula z dokazování provedeného při rozhodování o 
podaných mimořádných opravných prostředcích. V této souvislosti se jeví vhodným 
připomenout, že otázku tvrzeného porušení zákona (a rovněž otázku důvodnosti 
podaného dovolání) hodnotil Nejvyšší soud z hlediska ex tunc, tj. stavu 
panujícího v době vydání napadeného rozsudku soudu druhého stupně, zatímco 
pokud ve věci sám rozhodoval podle § 271 odst. 1 tr. ř., hodnotil rozhodné 
skutečnosti z pohledu ex nunc, tj. stavu současného, což mu umožnilo zohlednit 
rozsah spolupráce obviněného v jeho prospěch při stanovení výměry ukládaného 
trestu.

128.	Další otázkou, kterou bylo třeba zodpovědět, bylo to, jaké 
ustanovení trestního zákoníku aplikovat. V době rozhodování Nejvyššího soudu 
bylo třeba použít úpravu obsaženou v § 56 tr. zákoníku ve znění účinném od 1. 
10. 2017. Citované ustanovení v odstavci druhém pod písmenem b) sice stanoví, 
že soud zpravidla zařadí do věznice se zvýšenou ostrahou též pachatele, kterému 
byl uložen trest odnětí svobody za trestný čin spáchaný ve prospěch 
organizované zločinecké skupiny, a je třeba říci, že za takový trestný čin je 
obviněnému T. B. trest ukládán, současně však toto ustanovení explicitně 
zmiňuje § 108 tr. zákoníku [kterému byl uložen trest odnětí svobody za trestný 
čin spáchaný ve prospěch organizované zločinecké skupiny (§108)]. Z citované 
zákonné dikce Nejvyšší soud dovozuje, že toto ustanovení se uplatní výhradně 
tehdy, pokud takovému pachateli byl uložen trest odnětí svobody ve výměře 
trestní sazby upravené (zvýšené) podle § 108 tr. zákoníku. Pokud takový trest 
ukládán není, což je případ obviněného T. B., poté Nejvyšší soud usuzuje, že 
obviněného je třeba zařadit do věznice s ostrahou (pro výkon trestu zmírněného 
podle § 58 odst. 4 tr. zákoníku) podle § 56 odst. 2 písm. a) tr. zákoníku. 
Proto v tomto směru rozhodl způsobem uvedeným ve výroku tohoto rozsudku. 


VIII.
K dalším námitkám uplatněným v mimořádných opravných prostředcích

129.	Dosud uvedené skutečnosti a k nim se vztahující právní závěry jsou 
těmi, které Nejvyšší soud pokládá za ratio decidendi tohoto rozsudku. 
Odůvodnily jeho zjištění o porušení zákona v neprospěch obviněného v označených 
ustanoveních trestního zákoníku a trestního řádu a vedly k tomu, že tento soud 
vyhověl oběma mimořádným opravným prostředkům a na jejich podkladě zrušil jimi 
napadený rozsudek odvolacího soudu. Ve své podstatě by proto odůvodnění tohoto 
rozsudku mohlo končit v této části, nebýt toho, že oba podatelé ve své 
argumentaci vznesli i námitku porušení zásady předvídatelnosti procesních 
postupů a následně vydaných rozhodnutí orgánů veřejné moci (v konkrétnosti 
odvolacího soudu) a s tím spojené porušení práva obviněného na spravedlivý 
proces. Odůvodnění rozhodnutí Nejvyššího soudu by proto mohlo být vnímáno jako 
neúplné, pokud by se v něm nezobrazila alespoň stručná reakce soudu na uvedená 
tvrzení.

130.	Je nutno předeslat, že v důsledku obsahového naplnění uplatněného 
dovolacího důvodu námitkami obviněného vznesenými v jeho dovolání, jakož i v 
důsledku shledání opodstatněnosti námitek obsažených v podané stížnosti pro 
porušení zákona nezaložilo (primárně) vlastní zrušení napadeného rozsudku 
tvrzené porušení práva obviněného na spravedlivý proces. K tvrzenému porušení 
se proto Nejvyšší soud vyjadřuje spíše v podobě obiter dictum.

131.	V obecnosti je možno připomenout, že právo obviněného na 
spravedlivý proces, které je mu garantováno čl. 36 Listiny a čl. 6 Úmluvy, z 
hlediska zajištění reálnosti obhajovacího práva obviněného zahrnuje i aspekt 
předvídatelnosti soudního rozhodnutí. Ve smyslu judikatury Ústavního soudu 
proto může tzv. překvapivé rozhodnutí, tj. takové rozhodnutí, které nebylo 
možné na základě zjištěného skutkového stavu předvídat (srov. např. nález 
Ústavního soudu ze dne 15. 9. 2004, sp. zn. I. ÚS 220/04). Jde o takové 
rozhodnutí, jehož skutkové či právní závěry jsou do té míry odlišné, že 
účastník řízení vzhledem k dosavadnímu průběhu projednávání věci nemohl takové 
rozhodnutí předpokládat (nemohl ho anticipovat) a v důsledku toho vůči němu 
nemohl uplatnit nezbytnou obhajobu (viz např. nález Ústavního soudu ze dne 4. 
8. 1999, sp. zn. IV. ÚS 544/98, shodně též nález Ústavního soudu ze dne 27. 5. 
1999, sp. zn. III. ÚS 93/99, nález Ústavního soudu ze dne 25. 11. 2009, sp. zn. 
I. ÚS 2669/09). Takové rozhodnutí porušuje právo obviněného na spravedlivý 
proces. Proto může (srov. rozhodnutí Ústavního soudu, sp. zn. IV. ÚS 251/04, ze 
dne 24. 2. 2005) založit i naplnění dovolacího důvodu podle § 265b odst. 1 
písm. g) tr. ř. 

132.	Co se týče tzv. překvapivého rozhodnutí, je možno, v souladu s tím, 
co je vyjádřeno v odůvodnění stížnosti pro porušení zákona, konstatovat, že 
dosavadní judikatura Ústavního soudu za ně považuje především takové rozhodnutí 
odvolacího soudu, které bylo vydáno při neočekávaném zásahu do skutkového stavu 
zjištěného nalézacím soudem. Podle zobecnění obsaženého v nálezech Ústavního 
soudu [srov. např. nálezy Ústavního soudu sp. zn. I. ÚS 173/06 ze dne 3. 10. 
2006 (N 176/43 SbNU 23), sp. zn. I. ÚS 2669/09 ze dne 25. listopadu 2009 (N 
246/55 SbNU 367), sp. zn. III. ÚS 1980/13 ze dne 9. 1. 2014 (N 1/72 SbNU 23)] 
jde o rozhodnutí, při jehož vydání postup rozhodujících soudů nese znaky 
libovůle. Tak tomu je tehdy, pokud se odvolací soud odchýlí od hodnocení důkazů 
soudem prvního stupně a tyto důkazy hodnotí jinak, aniž by je sám zopakoval 
nebo doplnil, tedy pokud se odvolací soud odchýlí od skutkových zjištění, jaká 
učinil soud prvého stupně na základě před ním bezprostředně provedených důkazů 
a od právních závěrů z těchto důkazů vycházejících, a rozhoduje tak sám bez 
dokazování, aniž by stěžovateli umožnil se k nově nastolenému meritu věci 
vyjádřit. Odepře tím stěžovateli právo na spravedlivý proces, jehož součástí je 
i právo na obhajobu, neboť takové rozhodnutí je možno označit za překvapivé a 
nepředvídatelné. 

133.	Nejvyšší soud usuzuje, že v uvedeném smyslu se neočekávanost a 
nepředvídatelnost rozhodnutí soudu může vztahovat i k dalším výrokům, které 
příslušné rozhodnutí obsahuje.  S ohledem na to, co tvrdí stížnost pro porušení 
zákona (str. 14), lze samozřejmě uvažovat i tak, že za překvapivé by mohlo být 
označeno i takové rozhodnutí odvolacího soudu, jež by změnilo např. jen výrok o 
trestu, při jehož vydání by se soud druhého stupně zcela výjimečným způsobem 
odchýlil, v důsledku nerespektování zákonné právní úpravy a její ustálené 
aplikace jinými odvolacími soudy, od obvyklého užití příslušných procesních 
ustanovení vymezujících rozsah přezkumné povinnosti. Ostatně překvapivost 
soudního rozhodnutí tolik stran části výroku o trestu již Nejvyšší soud ve svém 
rozhodnutí připustil [srov. usnesení ze dne 25. 3. 2015, sp. zn. 8 Tdo 
246/2015: „Nelze tak spolehlivě vyvrátit, že postup odvolacího soudu byl v 
rozporu s právem obviněného na spravedlivý proces, s požadavky kladenými na 
předvídatelnost soudního rozhodnutí a že rozsudek odvolacího soudu je v části 
týkající se výroku o trestu pro obviněného překvapivým (k tomu přiměřeně srov. 
kupř. nálezy Ústavního soudu sp. zn. IV. US 544/98, III. ÚS 93/99, II. ÚS 
455/05 aj.).“]. 

134.	S přihlédnutím k tomu, co stran zaměření odvolání podaného státním 
zástupcem v neprospěch obviněného a stran důvodů (námitek) uplatněných tímto 
odvolatelem v jeho řádném opravném prostředku (a ve shodě s tím i při přednesu 
tohoto odvolání při veřejném zasedání u soudu druhého stupně) odeznělo výše a s 
přihlédnutím k tomu, že obviněný byl navíc zastoupen obhájcem, coby osobou 
právně erudovanou, která mu správné informace stran vázanosti odvolacího soudu 
podaným odvoláním při rozsahu přezkoumání napadeného rozsudku a ohledně 
možnosti odvolacího soudu změnit rozsudek v neprospěch obviněného mohla 
poskytnout, nutno dojít k závěru, že rozhodnutí odvolacího soudu pro něj muselo 
být, jak ve svém mimořádném opravném prostředku i tvrdí, rozhodnutím 
překvapivým.

135.	Je tomu tak proto, že obviněný důvodně mohl očekávat to, že ze 
strany odvolacího soudu k žádnému zásahu do výroku o trestu odnětí svobody, 
odvoláním státního zástupce výslovně a ani argumentačně nenapadeného, nedojde. 
Takové jeho důvodné očekávání bylo dovoditelné jak z vlastní právní úpravy (§ 
254 odst. 1 tr. ř.) explicitně upravující přezkum odvolacího soudu jen ve 
vztahu k napadeným oddělitelným výrokům rozsudku, tak např. i její interpretace 
v dostupné odborné právní literatuře, ať již komentářové (např. DRAŠTÍK, A., 
FENYK, J. a kol. Trestní řád. Komentář. II. díl. Praha: Wolters Kluwer ČR, a. 
s. 2017, s. 382: „… S výjimkou případů vymezených v 254 odst. 2 a beneficia 
cohaesionis (§ 261) proto není odvolací soud zásadně oprávněn přezkoumat jiné 
výroky a jim předcházející řízení.“), či trestně právní nauky (např. FENYK, J., 
CÍSAŘOVÁ, D., GŘIVNA, T. a kol. Trestní právo procesní. 6. vyd. Praha. Wolters 
Kluwer, a. s., 2015, s. 594-654).

136.	Neočekávanost rozhodnutí odvolacího soudu v posuzované věci je dána 
i tím, že ten zrušil a následně v neprospěch obviněného změnil tu část rozsudku 
soudu prvního stupně, která nabyla právní moci. V uvedeném směru je nutné 
připomenout, že je obecně sdílen názor, že ten z oddělitelných výroků, který 
nebyl odvoláním napaden žádnou z oprávněných osob a který proto nelze 
(neuplatní-li se režim ustanovení § 258 odst. 2 či odst. 3 tr. ř.) v opravném 
řízení přezkoumat a změnit nebo zrušit, nabyl tzv. částečné právní moci, která 
nemůže být v odvolacím řízení, tj. řízení o řádném opravném prostředku, 
prolomena. Postup odvolacího soudu, který svůj přezkum odvoláním napadeného 
rozsudku nezaloží striktně na posouzení zákonnosti a odůvodněnosti toliko toho 
oddělitelného výroku, jenž byl odvolatelem napaden, a který naopak přezkoumá a 
následně zruší i výrok odvoláním nenapadený, je nutno z pohledu odvolatele 
pokládat za nepředvídatelný, neboť jím ze strany soudu druhého stupně dochází k 
nezákonnému zásahu do tzv. částečné právní moci rozsudku. Je zřejmé, a plyne to 
z povahy tzv. beneficia cohaesionis, že k průlomu do právní moci může v 
odvolacím řízení dojít, avšak hodnoceno z hlediska pohledu obviněného, ani tato 
možnost (daná podáním odvolání spoluobviněnými) nemohla vést k jeho očekávání 
toho, že rozsudkem odvolacího soudu dojde ke zhoršení jeho postavení nad rámec 
požadavku obsaženého v odvolání státního zástupce podaného v jeho neprospěch.

137.	Jak již uvedeno, že z právní úpravy § 259 odst. 4 tr. ř. s 
přihlédnutím k ustanovení § 249 odst. 2 tr. ř. plyne, že ke zhoršení postavení 
obviněného může rozhodnutím odvolacího soudu dojít jen u těch výroků, které 
státní zástupce napadl v jeho neprospěch. Nejvyšší soud proto usuzuje, že 
překvapivost rozsudku odvolacího soudu pro obviněného založilo to, že mu soud 
druhého soudu zpřísnil trest odnětí svobody, který vůbec napaden nebyl a u 
něhož již z tohoto důvodu tato podmínka nebyla splněna. 

138.	Zjištění učiněná ve věci obviněného T. B. proto vedou Nejvyšší soud 
k závěru, že napadený rozsudek odvolacího soudu, jímž došlo k závažnému 
zhoršení jeho postavení v důsledku nesprávného procesního postupu odvolacího 
soudu, pro něj byl překvapivý a ve svých důsledcích i porušující jeho právo na 
spravedlivý proces.



P o u č e n í : 	Proti tomuto rozhodnutí není opravný prostředek 
přípustný.


V Brně dne 19. 6. 2018

                   
JUDr. Ivo Kouřil
předseda senátu




