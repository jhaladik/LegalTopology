Soud: Nejvyšší soud

Spisová značka: 4 Tz 14/2006

Datum rozhodnutí: 16.02.2006

Typ rozhodnutí: Rozsudek




4 Tz 14/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 16. února 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Jiřího Pácala stížnost pro porušení zákona, kterou podal ministr 
spravedlnosti ve prospěch obviněného A. W., proti pravomocnému usnesení 
bývalého vojenského obvodového prokurátora v Olomouci ze dne 11. 3. 1964, sp. 
zn. OPv 14/1964, a podle § 268 odst. 2, § 269 odst. 2 a § 271 odst. 1 tr. ř. 
rozhodl  t a k t o :

Usnesením bývalého vojenského obvodového prokurátora v Olomouci ze dne 11. 3. 
1964, sp. zn. OPv 14/1964,   b y l  p o r u š e n   z á k o n  v ustanovení § 
177 odst. 1 písm. e) tr. ř. ve znění účinném do 31. 7. 1965.

Napadené usnesení  s e  z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo  zrušením, pozbyla podkladu.

Podle § 11 odst. 1 písm. f) tr. ř.  s e   z a s t a v u j e  trestní stíhání 
obviněného A. W. pro skutek spočívající v tom, že dne 4. 1. 1964 nenastoupil 
pro své náboženské vyznání vojenskou základní službu u VÚ  Z., do kterého byl 
povolán povolávacím rozkazem  OVS K., v úmyslu vyhnout se trvale vojenské 
službě,

v čemž dle usnesení bývalého vojenského obvodového prokurátora v Olomouci ze 
dne 23. 1. 1964, sp. zn. OPV 14/1964, jímž bylo podle § 164 tr. ř. zahájeno 
vyšetřování a současně podle § 165 odst. 1 tr. ř. i trestní stíhání obviněného, 
byl spatřován trestný čin nenastoupení služby v ozbrojených silách podle § 269 
odst. 1 tr. zák.

O d ů v o d n ě n í :

Usnesením bývalého vojenského obvodového prokurátora v Olomouci ze dne 11. 3. 
1964, sp. zn. OPv 14/1964, bylo podle § 177 odst. 1 písm. e) tr. ř. zastaveno 
trestní stíhání obviněného A. W. pro trestný čin nenastoupení služby v 
ozbrojených silách podle § 269 odst. 1 tr. zák., jehož se měl dopustit tím, že 
dne 4. 1. 1964 nenastoupil pro své náboženské vyznání vojenskou základní službu 
u VÚ Z., do které byl povolán rozkazem Okresní vojenské správy v K., v úmyslu 
trvale se vyhnout vojenské službě, neboť obviněný nebyl v době činu pro 
nepříčetnost trestně odpovědný. Usnesení nabylo právní moci téhož dne.

Proti citovanému usnesení podal ministr spravedlnosti podle § 266 odst. 1, 
odst. 2 tr. ř. stížnost pro porušení zákona ve prospěch obviněného A. W. Podle 
názoru stěžovatele byl zákon porušen v neprospěch obviněného v ustanoveních § 2 
odst. 6 tr. ř. a § 269 odst. 1  tr. zák.

Stěžovatel poukázal na existenci odsuzujících rozsudků, a to bývalého Nižšího 
vojenského soudu v Plzni ze dne 29. 10. 1952, sp. zn. Vt 34/1952, a bývalého 
Nižšího vojenského soudu v Brně ze dne 7. 1. 1954, sp. zn. T 1/1954. V obou 
případech byl obviněný A. W. uznán vinným trestným činem vyhýbání se služební 
povinnosti podle § 270 odst. 1 písm. b) tr. zák. z roku 1950, kdy mu byly 
uloženy nepodmíněné tresty odnětí svobody v trvání dvaceti měsíců a posléze 
čtyř let. V obou případech bylo důvodem odepření vojenské služby obviněným 
náboženské přesvědčení obviněného, který se odvolával na to, že je S. J. Poté 
následovalo další trestní stíhání obviněného A. W. pro trestný čin nenastoupení 
služby v ozbrojených silách podle § 269  odst. 1 tr. zák., které vedl bývalý 
vojenský obvodový prokurátor v Olomouci pod sp. zn. OPv 14/1964. I v tomto 
případě obviněný odmítl nastoupit službu v ozbrojených silách z důvodu svého 
svědomí  a náboženského přesvědčení.

Stěžovatel v této souvislosti poukázal na právní názor pléna Ústavního soudu 
České republiky ze dne 26. 3. 2003, sp. zn. Pl 42/2002, a navazujícího rozsudku 
velkého senátu Nejvyššího soudu České republiky ze dne 22. 5. 2003, sp. zn. 15 
Tz 67/2003, v jiné obdobné trestní věci, že „pokud obviněný odmítl konat 
vojenskou službu z důvodu svého náboženského přesvědčení, a toto jeho jednání 
bylo reálně projeveným osobním rozhodnutím diktovaným svědomím, na kterém se 
maximy plynoucí z víry či náboženského přesvědčení toliko podílely, pak svým 
jednáním pouze uplatňoval i tehdejší Ústavou 9. května č. 150/1948 Sb. zaručené 
právo na svobodu svědomí a náboženského přesvědčení. Ačkoliv citovaná ústava 
deklarovala v § 15 odst. 1 svobodu svědomí, zároveň ji nepřípustně omezila již 
v odstavci 2 citovaného ustanovení podle něhož víra nebo přesvědčení nemůže být 
nikomu na újmu, nemůže však být důvodem k tomu, aby někdo odpíral plnit 
občanskou povinnost uloženou mu zákonem. Deklarovanou svobodu svědomí tak 
negovala ústava i v § 34 odst. 2, když stanovila každému občanu povinnost mj. 
konat vojenskou službu, navíc v době, kdy tehdejší právní řád neumožňoval 
alternativu k výkonu vojenské základní služby pro případy, kdyby její výkon 
vedl k popření náboženského přesvědčení jednotlivce. Vzhledem k uvedenému a s 
odkazem na výše prezentované výkladové teze vztahující se k naplňování svobody 
jednotlivě i z pohledu dnes platných norem, především čl. 15 odst. 1 Listiny 
základních práv a svobod, nelze považovat jednání obviněného spočívající v 
odmítnutí konání vojenské služby za trestný čin “.

Byť bylo trestní stíhání obviněného zastaveno, stalo se tak s odkazem na závěry 
znaleckého posudku z oboru zdravotnictví odvětví psychiatrie, který konstatoval 
duševní chorobu obviněného, nicméně trestní stíhání obviněného mělo být 
zastaveno proto, že skutek, pro který je stíhán, není trestným činem, když 
tento postup je jednoznačně pro obviněného příznivější. Porušení zákona 
spatřuje stěžovatel v porušení zásady „ne bis in idem“. Pokud přesto bylo 
trestní stíhání zahájeno, mělo být neprodleně pro nepřípustnost podle § 11 
odst. 1 písm. f) tr. ř. tehdy platného trestního řádu zastaveno, a nikoli kvůli 
údajné duševní poruše.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným usnesením došlo k porušení zákona v namítaném rozsahu v neprospěch 
obviněného A. W., aby podle § 269 odst. 2 tr. ř. toto usnesení včetně 
rozhodnutí obsahově navazujících zrušil, a dále postupoval podle § 270 odst. 1 
tr. ř., tj. věc vrátil orgánu, o jehož rozhodnutí jde, aby ji v potřebném 
rozsahu znovu projednal a rozhodl, případně aby ve věci rozhodl sám podle § 271 
odst. 1 tr. ř. 

V prvé řadě je nutno uvést, že v posuzované věci již proběhlo řízení u 
Nejvyššího soudu pod sp. zn. 4 Tz 14/2005, přičemž  Nejvyšší soud usnesením ze 
dne 22. 2. 2005, sp. zn. 4 Tz 14/2005, stížnost pro porušení zákona podle § 268 
odst. 1 písm. c)  tr. ř. zamítl, neboť ji neshledal důvodnou, a vycházel při 
existenci uvedených předchozích rozhodnutí týkající se obviněného A. W. z 
těchto úvah:

Nejvyšší soud se ztotožnil s právním názorem podle kterého nemělo být trestní 
stíhání obviněného zahájeno a bylo-li, mělo být zastaveno z důvodu, že obviněný 
byl pro totožný skutek v minulosti již odsouzen v roce 1952 a 1954. Při 
existenci usnesení, jímž bylo trestní stíhání obviněného v roce 1964 zastaveno, 
by měl Nejvyšší soud toto usnesení zrušit a nepochybně sám rozhodnout, že 
trestní stíhání zastavuje z důvodu uvedených nikoliv v ustanovení § 177 odst. 1 
písm. e) tr. ř. ve zněním platném v roce 1964, ale podle § 177 odst. 1 písm. d) 
tr. ř. v tehdy platném znění. Nejvyšší soud tento právní názor v praxi 
aplikoval tak, že při nezpochybňování okolnosti příznivějšího důvodu  zastavení 
trestního stíhání pro obviněného, musí převážit zájem na plné zákonnosti a 
postupu řízení, které napadenému rozhodnutí předcházelo nad zájmem na stabilitě 
a nezměnitelnosti takového rozhodnutí. Tento zájem však může převážit pouze při 
závažných a podstatných vadách, pro které nemůže stížností pro porušení zákona 
napadené rozhodnutí obstát. Jako kritérium pro určení míry zájmu na zákonnosti 
rozhodnutí a zájmu na stabilitě a nezměnitelnosti takového rozhodnutí přitom 
považuje okolnost, že se jedná o zásadní a podstatné vady, pro které nemůže 
rozhodnutí obstát a kdy na právní moci nelze trvat, neboť by to bylo ohrožením 
zákonného a spravedlivého rozhodování. 

Nejvyšší soud v tomto řízení pod sp. zn. 4 Tz 14/2005, dospěl k závěru, že v 
posuzované trestní věci nepředstavuje zjištěná vada natolik závažné porušení 
zákona, jež by bylo nutné napravovat v řízení o stížnosti pro porušení zákona. 
Zájem na stabilitě rozhodnutí byl v tomto případě shledán větší než zájem na 
nápravě pochybení, které v konečném důsledku nepředstavuje zhoršení postavení 
obviněného. 

Z podnětu včas a řádně podané ústavní stížnosti obviněného A. W. právně 
zastoupeného JUDr. L. M., rozhodl Ústavní soud České republiky nálezem ze dne 
1. 12. 2005, sp. zn. II. ÚS 290/05, tak, že usnesení Nejvyššího soudu České 
republiky ze dne 22. 2. 2005, sp. zn. 4 Tz 14/2005, zrušil, neboť dospěl k 
názoru, že tímto rozhodnutím bylo zasaženo do stěžovatelova ústavně zaručeného 
práva na soudní ochranu podle čl. 36  odst. 1 Listiny základních práv a svobod, 
jakož i práva na spravedlivý proces podle čl. 6 odst. 1 Úmluvy o ochraně 
lidských práv a základních svobod. 

	

Ústavní soud ve svém nálezu uvedl, že v dané věci není sporu o skutkových 
okolnostech případu, tedy ani o tom, že trestní stíhání stěžovatele nemělo být 
vůbec zahájeno, a pokud již bylo zahájeno, mělo být zastaveno nikoliv z důvodu 
uvedeného v ustanovení § 177 odst. 1 písm. e) tr. ř. ve znění platném v roce 
1964, nýbrž z důvodu uvedeného v ustanovení § 177 odst. 1 písm. d) tr. ř. ve 
spojení s § 11 odst. 1 písm. f) tr. ř.  V tomto smyslu tedy Ústavní soud 
považuje odůvodnění napadeného usnesení Nejvyššího soudu za vyčerpávající, nemá 
proti němu žádné výhrady. 

Ústavní soud za situace, kdy bylo jednoznačně prokázáno, že trestní stíhání 
obviněného bylo zahájeno neoprávněně, neboť jím byla porušena zásada ne bis in 
idem, jak také Nejvyšší soud správně konstatoval, tedy že trestní stíhání 
nemělo být zastaveno z důvodu nedostatku trestní odpovědnost obviněného A. W. z 
důvodu jeho nepříčetnosti, ale proto, že již byl pro stejné skutky odsouzen, má 
za to, že zastavení řízení z důvodu podle  § 177 odst. 1 písm. d) tehdy 
platného řádu, mělo přednost před zastavením z důvodu nepříčetnosti podle § 177 
odst. 1 písm. e) tehdy platného tr. ř. Pokud by tak bylo postupováno, nebylo by 
vůbec třeba zkoumat dušení stav nemocného. 

Podle názoru Ústavního soudu je v daném konkrétním případě nepřijatelné, aby 
rozhodnutí, které bylo prohlášeno za nezákonné a současně porušující lidská 
práva svobody, bylo i nadále ponecháno v platnosti s obecným odkazem na zájem 
na stabilitě a nezměnitelnosti rozhodnutí v případě rozhodování o stížnosti pro 
porušení zákona.  Uvedený princip lze podle přesvědčení Ústavního soudu 
vztáhnout toliko na ta rozhodnutí, jež byla učiněna v podmínkách materiálního 
právního státu, tj. na rozhodnutí učiněná až po roce 1989 za základě 
demokraticky přijatých a ústavně konformně vyložených a aplikovaných právních 
předpisů. 

	

Ústavní soud nesouhlasil ani s názorem vyjádřeným v napadeném usnesení, podle 
kterého se nejedná o takovou vadu, která představuje závažné porušení zákona, a 
kterou by bylo nutné napravovat v řízení o stížnosti pro porušení zákona. Podle 
názoru Ústavního soudu se o podstatnou vadu řízení jedná, a proto měla být 
rozhodnutím Nejvyššího soudu napravena. 

Podle ustanovení § 314h odst. 1 tr. ř. po doručení nálezu Ústavního soudu, 
kterým bylo zrušeno rozhodnutí orgánu činného v trestním řízení nebo jeho 
části, pokračuje tento orgán v tom stadiu řízení, které bezprostředně 
předcházelo vydání zrušeného rozhodnutí, nestanoví-li zákon nebo nález 
Ústavního soudu jinak. Přitom je vázán právním názorem, který vyslovil ve věci 
Ústavní soud, a je povinen provést ty procesní úkony a doplnění, jejichž 
provedení Ústavní soud nařídil.

Nejvyšší soud České republiky (dále jen Nejvyšší soud), který pokračoval v 
řízení o stížnosti pro porušení zákona, přezkoumal na podkladě stížnosti pro 
porušení zákona podle § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených. Nejvyšší soud nemohl přezkoumat také řízení, napadené 
části rozhodnutí předcházející, neboť neměl k dispozici příslušný trestní spis, 
nýbrž jen  omezenou část písemností, konkrétně opisy čtyř usnesení.

Po přezkoumání napadeného rozhodnutí při vázanosti právním názorem, který ve 
věci vyslovil v citovaném nálezu Ústavní soud České republiky, dospěl Nejvyšší 
soud k závěru, že bývalý vojenský obvodový prokurátor postupoval v rozporu se 
zákonem, když svým usnesení ze dne 11. 3. 1964, sp. zn. OPv 14/1964, zastavil 
trestní stíhání proti obviněnému A. W. podle § 177 odst. 1 písm. e) tr. ř., 
tedy z důvodu, že obviněný nebyl v době činu pro nepříčetnost trestně 
odpovědný, za okolnosti, kdy mělo být trestní stíhání zastaveno podle § 177 
odst. 1 písm d) tr. ř., tedy z důvodu, že se jednalo o trestní stíhání 
nepřípustné (§ 11 odst. 1 tr. ř.). 

V usnesení bývalého vojenského obvodového prokurátora v Olomouci ze dne  23. 1. 
1964, sp. zn. OPv 14/1964, je uvedeno, že obviněný nenastoupil vojenskou 
základní službu z důvodu svého náboženského vyznání. Podle judikatury Ústavního 
soudu se jedná  o týž skutek, pro který byl obviněný odsouzen rozsudky bývalého 
Nižšího vojenského soudu v Plzni ze dne 29. 10. 1952, sp. zn. Vt 34/1952, a 
bývalého Nižšího vojenského soudu v Brně ze dne 7. 1. 1954, sp. zn. T 1/1954, 
kdy v  obou těchto případech byl obviněný A. W. uznán vinným trestným činem 
vyhýbání se služební povinnosti podle § 270 odst. 1 písm. b)  tr. zák. z roku 
1950. Bývalý obvodový vojenský prokurátor v Olomouci nesprávně vyhodnotil 
skutečnost, že šlo o týž skutek, tj. odmítání plnění vojenských povinností z 
náboženských důvodů, a že rozhodnutí obviněného neabsolvovat vojenskou základní 
službu má trvalý charakter. Vzhledem ke skutečnosti, že obviněný byl již pro 
stejný skutek odsouzen, byla porušena zásada ne bis in idem, tedy že nikdo 
nemůže být dvakrát postižen pro týž skutek.

Proto Nejvyšší soud podle § 268 odst. 2 tr. ř. vyslovil, že usnesením bývalého 
vojenského obvodového prokurátora v Olomouci ze dne 11. 3. 1964, sp. zn. OPv 
14/1964, byl v neprospěch obviněného A. W. porušen zákon v ustanovení § 177 
odst. 1 písm. e) tr. ř. ve znění účinném do 31. 7. 1965. Podle § 269 odst. 2 
tr. ř. napadené rozhodnutí zrušil, jakož i všechna další rozhodnutí, na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. 

Při splnění podmínek uvedených v ustanovení § 271 odst. 1 tr. ř. Nejvyšší soud 
rozhodl ve věci sám a podle § 11 odst. 1 písm. f) tr. ř. trestní stíhání 
obviněného A. W. zastavil, neboť trestní stíhání obviněného pro týž skutek 
skončilo pravomocným rozsudkem soudu. 

P o u č e n í : Proti tomuto rozhodnutí není opravný prostředek přípustný.

V Brně dne 16. února 2006

                                                                                
     Předsedkyně senátu:

                                                                                
     JUDr. Danuše   N o v o t n á  
