Soud: Nejvyšší soud

Spisová značka: 4 Tz 60/2008

Datum rozhodnutí: 16.07.2008

Typ rozhodnutí: ROZSUDEK




4 Tz 60/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 16. 
července 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného L.  D., proti pravomocnému trestnímu 
příkazu Okresního soudu v Sokolově ze dne 26. 3. 2007, sp. zn. 21 T 38/2007, a 
podle § 268 odst. 2,  § 269 odst. 2 a § 270 odst. 1  tr. ř. rozhodl  t a k t o:

Pravomocným trestním příkazem Okresního soudu v Sokolově ze dne 26. 3. 2007, 
sp. zn. 21 T 38/2007 a  v řízení předcházejícím b y l   p o r u š e n   z á k o 
n  v ustanoveních § 2 odst. 5, 6 tr. ř.,  § 36 tr. zák. a § 45a odst. 1 tr. 
zák. v neprospěch obviněného L. D.  

Napadený trestní příkaz se   z r u š u j e   v celém rozsahu.    

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu v Sokolově  s e   p ř i k a z u j e,  aby věc v potřebném 
rozsahu znovu projednal a rozhodl. 

Odůvodnění:

Trestním příkazem Obvodního soudu pro Prahu 3 ze dne 10. 5. 2005, sp. zn.  2 T 
47/2005, byl obviněný L. D. uznán vinným trestnými činy výtržnictví podle § 202 
odst. 1 tr. zák. a poškozování cizí věci podle § 257 odst. 1 tr. zák., kterých 
se dopustil společně s F. K. dne 14. 1. 2005, za což byl podle § 202 odst. 1 
tr. zák. za použití § 35 odst. 1 tr. zák., § 45 odst. 1 a § 45a odst. 1 tr. 
zák. odsouzen k úhrnnému trestu obecně prospěšných prací ve výměře 400 hodin. 
Podle § 45a odst. 1 tr. zák. byla obviněnému současně uložena povinnost, aby 
během výkonu trestu obecně prospěšných prací podle svých sil uhradil škodu, 
kterou trestnými činy způsobil. Uvedený trestní příkaz nabyl ohledně obviněného 
L. D. právní moci dne 6. 7. 2005. Výkon uloženého trestu obecně prospěšných 
prací byl obviněnému nařízen usnesením Okresního soudu v Sokolově ze dne  28. 
3. 2007, sp. zn. 31 Nt 1172/2006, v právní moci dne 28. 3. 2007. Obviněný výkon 
předmětného trestu zahájil až dne 10. 3. 2008 a ke dni 17. 4. 2008 (tj. ke dni 
vydání zprávy Probační a mediační služby České republiky, střediska Sokolov) 
odpracoval pouze 4 hodiny.       

Trestním příkazem Okresního soudu v Sokolově ze dne 26. 3. 2007, sp. zn.  21 T 
38/2007, byl obviněný L. D. uznán vinným trestnými činy řízení motorového 
vozidla bez řidičského oprávnění podle § 180d tr. zák. a maření výkonu úředního 
rozhodnutí podle § 171 odst. 1 písm. c) tr. zák., kterých  se dopustil tím, že 
dne 16. 3. 2007 v době kolem 20.30 hod. po silnici  ve směru z obce S. na obec 
S., okr. S., řídil osobní automobil zn. Fiat Tipo,  přesto, že není držitelem 
příslušného řidičského oprávnění dle § 80, § 81 zákona č. 361/2000 Sb., o 
provozu na pozemních komunikacích, ve znění pozdějších předpisů a dále 
vykonával tuto činnost i přesto, že mu byl trestním příkazem Okresního soudu v 
Sokolově ze dne 31. 1. 2007, sp. zn. 2 T 31/2007, v právní moci dne 20. 2. 
2007, vysloven zákaz činnosti spočívající v zákazu řízení všech motorových 
vozidel na dobu jednoho roku, tj. do 20. 2. 2008. Za uvedené jednání byl 
obviněný L. D. podle § 180d tr. zák., § 45 odst. 1, 2 a § 45a odst. 1 tr. zák. 
za použití § 35 odst. 1 tr. zák.  s  přihlédnutím k § 314e odst. 2 tr. ř. 
odsouzen k úhrnnému trestu obecně prospěšných prací ve výměře 360 hodin. 
Současně byl obviněnému podle § 49 odst. 1 tr. zák. uložen trest zákazu 
činnosti – zákaz řízení všech motorových vozidel na dobu 3 let. Uvedený trestní 
příkaz nabyl právní moci dne 21. 8. 2007. Výkon uloženého trestu obecně 
prospěšných prací nebyl obviněnému dosud nařízen. 

Proti trestnímu příkazu Okresního soudu v Sokolově ze dne 26. 3. 2007, sp. zn. 
21 T 38/2007, podal ministr spravedlnosti České republiky stížnost pro porušení 
zákona ve prospěch obviněného L. D. Vytkl v ní, že zákon byl porušen v 
ustanoveních § 2 odst. 5, 6 tr. ř., § 36 tr. zák. a § 45a odst. 1 tr. zák. v 
neprospěch obviněného L. D.  

V odůvodnění stížnosti pro porušení zákona ministr spravedlnosti uvedl, že  
Okresní soud v Sokolově se neřídil ustanoveními § 36 a § 45a odst. 1 tr. zák., 
neboť napadeným trestním příkazem byla překročena hranice 400 hodin stanovená 
jako maximální výměra pro trest obecně prospěšných prací vzhledem k dříve 
uloženému trestu obecně prospěšných prací z trestního příkazu Obvodního soudu 
pro Prahu 3 ze dne 10. 5. 2005, sp. zn. 2 T 47/2005.    

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu  v Sokolově ze dne 26. 3. 2007, sp. zn. 21 T 38/2007, 
byl porušen zákon v neprospěch obviněného L. D. ve vytýkaném směru, aby podle § 
269 odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.  

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. 

Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

Po prostudování předmětného spisového materiálu Nejvyšší soud České republiky 
zjistil, že obviněný L. D. byl trestním příkazem Obvodního soudu pro Prahu 3 ze 
dne 10. 5. 2005, sp. zn. 2 T 47/2005, uznán vinným trestnými činy výtržnictví 
podle § 202 odst. 1 tr. zák. a poškozování cizí věci podle § 257 odst. 1 tr. 
zák.,  za což byl podle § 202 odst. 1  tr. zák. za použití § 35 odst. 1 tr. 
zák., § 45 odst. 1 a § 45a odst. 1 tr. zák. odsouzen k úhrnnému trestu obecně 
prospěšných prací ve výměře 400 hodin. Podle § 45a odst. 1 tr. zák. byla 
obviněnému současně uložena povinnost, aby během výkonu trestu obecně 
prospěšných prací podle svých sil uhradil škodu, kterou trestnými činy 
způsobil. Uvedený trestní příkaz nabyl ohledně obviněného L. D. právní moci dne 
6. 7. 2005. Usnesením Okresního soudu v Sokolově ze dne 28. 3. 2007, sp. zn. 31 
Nt 1172/2006, v právní moci dne 28. 3. 2007, byl poté obviněnému L. D. nařízen 
výkon příslušného trestu obecně prospěšných prací ve výměře 400 hodin. Obviněný 
však dle sdělení Probační a mediační služby České republiky, střediska Sokolov, 
ze dne 17. 4. 2008 započal s výkonem trestu obecně prospěšných prací ve výměře 
400 hodin až dne 10. 3. 2008 a ke dni 17. 4. 2008 (tj. ke dni vydání zprávy 
Probační a mediační služby České republiky, středisko Sokolov) odpracoval pouze 
4 hodiny.       

Následně byl obviněný L. D. trestním příkazem Okresního soudu v Sokolově ze dne 
26. 3. 2007, sp. zn. 21 T 38/2007, uznán vinným trestnými činy řízení 
motorového vozidla bez řidičského oprávnění podle § 180d tr. zák. a maření 
výkonu úředního rozhodnutí podle § 171 odst. 1 písm. c) tr. zák., kterých  se 
dopustil dne 16. 3. 2007, za což byl podle  § 180d tr. zák., § 45 odst. 1, 2 a 
§ 45a odst. 1 tr. zák. za použití § 35 odst. 1 tr. zák.  s přihlédnutím k § 
314e odst. 2 tr. ř. odsouzen k úhrnnému trestu obecně prospěšných prací ve 
výměře 360 hodin. Současně mu byl podle § 49 odst. 1 tr. zák. uložen trest 
zákazu činnosti – zákaz řízení všech motorových vozidel na dobu 3 let. Uvedený 
trestní příkaz nabyl právní moci dne 21. 8. 2007. Výkon uloženého trestu obecně 
prospěšných prací nebyl obviněnému dosud nařízen. 

Celková výměra uložených a ke dni vydání napadeného trestního příkazu 
nevykonaných hodin trestu obecně prospěšných prací obviněného L. D. tak činila 
760 hodin. 

Za této situace je zřejmé, že další trest obecně prospěšných prací ve výměře 
360 hodin uložený obviněnému L. D. trestním příkazem Okresního soudu v Sokolově 
ze dne 26. 3. 2007, sp. zn. 21 T 38/2007, spolu s dosud nevykonanou částí dříve 
uloženého trestu obecně prospěšných prací z trestního příkazu Obvodního soudu 
pro Prahu 3 ze dne 10. 5. 2005, sp. zn. 2 T 47/2005, přesahoval v době vydání 
napadeného rozhodnutí o 360 hodin nejvyšší výměru dovolenou trestním zákonem 
pro trest obecně prospěšných prací, která je stanovena na 400 hodin.

Z uvedeného vyplývá, že Okresní soud v Sokolově trestním příkazem ze dne 26. 3. 
2007, sp. zn. 21 T 38/2007, porušil zákon v ustanoveních § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch obviněného L. D.   

Z obsahu trestního spisu vedeného u Okresního soudu v Sokolově pod sp. zn. 21 T 
38/2007 vyplývá, že Okresní soud v Sokolově v této trestní věci neshromáždil 
všechny podklady potřebné pro rozhodnutí ve věci, zejména další trestní spis 
Obvodního soudu pro Prahu 3 týkající se předchozí trestné činnosti obviněného 
L. D. Okresní soud v Sokolově věděl, a to z opisu z rejstříku trestů obviněného 
ze dne 17. 3. 2007 (č. l. 19 spisu), že proti obviněnému bylo vedeno další 
trestní řízení, ale neučinil potřebné kroky ke zjištění, zda již byl uložený 
trest obecně prospěšných prací vykonán. Okresní soud v Sokolově tak nezjistil 
skutkový stav věci v rozsahu, který byl nezbytný pro jeho rozhodnutí, důkazy 
chybně zhodnotil, v důsledku čehož byl napadeným trestním příkazem porušen 
zákon i v ustanovení  § 2 odst. 5, odst. 6  tr. ř. v neprospěch obviněného L. 
D.  

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu. Dle názoru Nejvyššího 
soudu České republiky je třeba překročení horní hranice zákonné trestní sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahoval v době vydání stížností pro 
porušení zákona napadeného trestního příkazu horní hranici zákonné trestní 
sazby o 360 hodin, v zřejmém rozporu s jeho účelem.

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu v Sokolově ze dne 26. 3. 2007, 
sp. zn. 21 T 38/2007, byl porušen zákon v ustanoveních § 36, § 45a odst. 1 tr. 
zák. a v řízení předcházejícím též v ustanovení  § 2 odst. 5, odst. 6 tr. ř. v 
neprospěch obviněného L. D. a podle § 269 odst. 2 tr. ř. napadený trestní 
příkaz v celém rozsahu zrušil, neboť výrok o vině v trestním příkazu nemůže sám 
o sobě zůstat pravomocný se zřetelem na důsledky případně podaného odporu proti 
výroku o trestu uvedené v § 314g odst. 2 tr. ř. (podáním odporu se ruší celý 
trestní příkaz). Nejvyšší soud České republiky dále zrušil  i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Sokolově, aby věc v 
potřebném rozsahu znovu projednal a rozhodl, přičemž aby při rozhodování o 
trestu obviněného L. D. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud České 
republiky v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného L. D., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 16. července 2008

Předseda senátu:

JUDr. J. P.

	

	
