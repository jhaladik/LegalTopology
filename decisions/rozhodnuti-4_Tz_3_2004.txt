Právní věta: 
Nárok na náhradu škody způsobené zaměstnancem třetí osobě zaviněným porušením povinnosti při plnění  pracovních úkolů nebo v přímé souvislosti s nimi (§ 420 odst. 2 obč. zák.), pokud nejde o exces ze  strany zaměstnance, za který by odpovídal výlučně sám, může v adhezním řízení uplatnit pouze  zaměstnavatel, který poskytl této třetí osobě odškodnění a u něhož je zaměstnanec (obviněný) v době  způsobení škody v pracovním poměru. Poškozená třetí osoba může své nároky uplatňovat pouze vůči  zaměstnavateli, u něhož byl obviněný v době činu zaměstnancem, nikoliv však v trestním řízení proti  tomuto obviněnému.

Soud: Nejvyšší soud

Spisová značka: 4 Tz 3/2004

Datum rozhodnutí: 04.02.2004

Typ rozhodnutí: ROZSUDEK


Heslo: Adhezní řízení, Poškozený

Dotčené předpisy: § 43 tr. ř.

Kategorie rozhodnutí: A


Publikováno ve sbírce pod číslem: 40 / 2006



4 Tz 3/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 4. února 2004 
v senátě složeném z předsedkyně JUDr. Danuše Novotné a soudců JUDr. Juraje 
Malika  a JUDr. Františka Hrabce stížnost pro porušení zákona, kterou podal 
ministr spravedlnosti České republiky ve prospěch obviněného L.   T., proti 
trestnímu příkazu Okresního soudu v Jeseníku ze dne 18. 3. 2003, sp. zn. 2 T 
31/2003, a podle § 268 odst. 2, § 269 odst. 2 a § 271 odst. 2 tr. ř. rozhodl   
t a k t o :

Výrokem o náhradě škody pravomocného trestního příkazu Okresního soudu v 
Jeseníku ze dne 18. 3. 2003, sp. zn. 2 T 31/2003, a v řízení, které mu 
předcházelo,   b y l      p o r u š e n   z á k o n   v ustanoveních § 43 odst. 
3 a § 228 odst. 1 tr. ř. v neprospěch obviněného L. T.

Výrok o náhradě škody v napadeném trestním příkazu   s e    z r u š u j e .

Zrušují se též všechna další rozhodnutí, která na zrušený výrok o náhradě 
škody  obsahově navazují, pokud vzhledem ke změně, k níž došlo zrušením, 
pozbyla podkladu.

Poškozená Zdravotní pojišťovna Ministerstva vnitra, pobočka 
O.,                    ul. A., se s nárokem na náhradu škody odkazuje na řízení 
ve věcech občanskoprávních.

Odůvodnění:

Okresní soud v Jeseníku vydal dne 18. 3. 2003 pod sp. zn.  2 T 31/2003, trestní 
příkaz, jímž byl obviněný L. T. uznán vinným trestným činem ublížení na zdraví 
podle  § 224 odst. 1 tr. zák., jehož se dopustil tím, že dne 25. 9. 2002 kolem 
16.15 hod. v těsné blízkosti křižovatky hlavní silnice  se dvěma místními 
komunikacemi v obci B. p., okres J., jako řidič nákladního vozidla zn. Tatra 
vlastníka firmy S., s. r. o. J., přestože neměl dostatečný výhled vlevo, 
nepoužil náležitě poučené osoby a začal přejíždět z odstavné plochy vedle 
vozovky přes komunikaci směrem vlevo do svého pravého jízdního pruhu k 
pokračování jízdy ve směru na obec J., když v téže době po stejné komunikaci 
přijíždělo osobní auto zn. Opel Corsa  rychlostí nejméně 66 km/hod. řízené Z. 
H., proti němuž trestní stíhání pro nedání souhlasu podle § 159a odst. 2 tr. ř. 
bylo odloženo, a při následném střetu vozidel přední částí osobního auta do 
levého boku projíždějícího nákladního vozidla došlo ke zranění spolujezdkyně v 
osobním autě J. H., která utrpěla zlomeninu pátého bederního obratle, těžké 
zhmoždění zad a krční páteře, zlomeniny prvního žebra vpravo, druhého a 
čtvrtého žebra vlevo s poúrazovým pneumotoraxem vpravo s následnou dobou léčení 
trvající dosud, spolujezdkyně v témže vozidle D. O., která utrpěla podvrtnutí 
kloubu levé nohy s následnou dobou léčení nejméně do 7. 10. 2002, další 
spolujezdkyně v témže vozidle M. O., která trpěla lehké zranění, které bylo 
jednorázově ošetřeno.

Za to byl obviněnému v sazbě § 224 odst. 1 tr. zák. uložen trest odnětí svobody 
v trvání šesti měsíců. Výkon tohoto trestu byl podle § 58 odst. 1 a § 59 odst. 
1 tr. zák. podmíněně odložen na zkušební dobu v trvání osmnácti měsíců. 
Obviněný byl podle § 228 odst. 1 tr. ř. zavázán k povinnosti zaplatit škodu 
Zdravotní pojišťovně Ministerstva vnitra ČR, pobočka O., ul. A. ve výši 
19.194,- Kč.

Trestní příkaz nabyl právní moci dne 9. 4. 2003.

Proti tomuto trestnímu příkazu podal ministr spravedlnosti České republiky 
podle  § 266 odst. 1 tr. ř. stížnost pro porušení zákona ve prospěch obviněného 
L. T., kterou zaměřil do výroku o náhradě škody. Vytýká v ní, že zákon byl v 
neprospěch obviněného porušen v ustanoveních § 228 odst. 1 tr. ř. ve vztahu k 
ustanovení § 420 odst. 2 obč. zák.

Poškozená Zdravotní pojišťovna Ministerstva vnitra sice uplatnila svůj nárok na 
náhradu škody řádně a včas, avšak Okresní soud v Jeseníku přehlédl, že ke 
vzniku škody došlo zaviněným porušením povinností obviněného při plnění jeho 
pracovních povinností. V takovém případě může poškozený uplatňovat nárok na 
náhradu škody pouze vůči organizaci, u níž byl pachatel v době činu pracovníkem 
a poškozenému v takovém případě nárok vůči zaměstnanci organizace (obviněnému) 
nenáleží. Okresní soud pochybil, pokud Zdravotní pojišťovně Ministerstva vnitra 
ČR přiznal postavení poškozeného podle § 43  odst. 3 tr. ř. Tato vada má svůj 
původ již v přípravném řízení a vyústila v nesprávný výrok  o náhradě škody 
učiněný podle § 228 odst. 1 tr. ř.

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že výrokem o náhradě 
škody trestního příkazu Okresního soudu v Jeseníku ze dne 18. 3. 2003, sp. zn. 
2 T 31/2003, byl porušen zákon v namítaném rozsahu v neprospěch obviněného L. 
T. Dále se domáhal výroku učiněného podle § 269 odst. 2 tr. ř., jímž by 
Nejvyšší soud napadený výrok o náhradě škody zrušil, včetně rozhodnutí, jež na 
něj obsahově navazovala, pokud vzhledem ke změně, k níž došlo zrušením, pozbyla 
podkladu, a poté postupu podle § 270 odst. 1 tr. ř. 

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející, a shledal, že zákon byl porušen.

Z obsahu trestního spisu Okresního soudu v Jeseníku sp. zn. 2 T 31/2003 
Nejvyšší soud především zjistil, že obviněný L. T. je zaměstnán jako řidič 
nákladních automobilů a zemědělských strojů u firmy S., s. r. o. v J., jak 
vyplývá ze sdělení této organizace ze dne 15. 10. 2002. Kritického dne byl v 
průběhu své pracovní doby pověřen, aby jiného pracovníka organizace M. M. 
odvezl z místa jeho trvalého bydliště na pracoviště v B. P., kde měl M. 
pracovat s traktorem. Tato okolnost vyplývá jednak z výpovědi obviněného, 
jednak z výpovědi svědka M. M.

Z ustanovení § 420 odst. 2 občanského zákoníku plyne, že škoda je způsobena 
právnickou anebo fyzickou osobou, když byla způsobena při jejich činnosti těmi, 
které k této činnosti použili. Tyto osoby samy za škodu takto způsobenou podle 
tohoto zákona neodpovídají; jejich odpovědnost podle pracovněprávních předpisů 
tím není dotčena.

Podle § 43 odst. 3 tr. ř. je poškozený, který má proti obviněnému nárok na 
náhradu škody, jež mu byla trestným činem způsobena, oprávněn také navrhnout, 
aby soud v odsuzujícím rozsudku uložil obžalovanému povinnost nahradit tuto 
škodu. Návrh je třeba učinit nejpozději u hlavního líčení před zahájením 
dokazování (§ 206 odst. 2 tr. ř.). Z návrhu musí být patrno, z jakých důvodů a 
v jaké výši se nárok na náhradu škody uplatňuje.

Podle § 228 odst. 1 tr. ř. odsuzuje-li obžalovaného pro trestný čin, kterým 
způsobil jinému majetkovou škodu, uloží mu zpravidla v rozsudku, aby ji  
poškozenému uhradil, jestliže byl nárok včas uplatněn (§ 43 odst. 3); nebrání-
li tomu zákonná překážka soud uloží obžalovanému vždy povinnost k náhradě 
škody, jestliže je výše škody součástí popisu skutku uvedeného ve výroku 
rozsudku, jímž se obžalovaný uznává vinným, a škoda v této výši dosud nebyla 
uhrazena.

Nejvyšší soud zjistil, že Okresní soud v Jeseníku se výše citovanými 
ustanoveními trestního řádu a občanského zákoníku důsledně neřídil.

Především nevyhodnotil zjištění, že ke vzniku škody došlo zaviněným porušením 
povinností ze strany obviněného v souvislosti s plněním jeho pracovních 
povinností. V takovém případě může poškozený uplatňovat nárok na náhradu škody 
pouze vůči zaměstnavateli, jehož zaměstnancem v době činu obviněný byl.

Ustanovení § 420 odst. 2 občanského zákoníku vyjadřuje zásadu, že obviněný 
jakožto zaměstnanec neodpovídá za způsobenou škodu přímo poškozeným subjektům, 
nýbrž podle pracovněprávních předpisů svému zaměstnavateli. Rozhodné pro 
posouzení této otázky je také zjištění, zda obviněný v konkrétním případě 
způsobil škodu ještě v rámci činnosti vykonávané pro právnickou osobu, tedy 
ještě za podmínek § 420 odst. 2 občanského zákoníku nebo zda již šlo o vybočení 
z tohoto rámce, tzv. exces. Z obsahu trestního spisu je patrno, že obviněný 
jednal na pokyn nadřízeného v pracovní době, a tedy prováděl činnost pro 
splnění úkolů, jež mu byly zaměstnavatelem zadány. Obviněný tedy nejednal mimo 
rámec plnění úkolů a nejde tak o exces, za který by z hlediska náhrady škody 
odpovídal výlučně sám.

Nárok na náhradu škody způsobené zaměstnancem třetí osobě nebo cizí organizaci 
zaviněným porušením povinností při plnění pracovních úkolů nebo v přímé 
souvislosti s ním, může v adhézním řízení uplatnit pouze organizace, u níž je 
pracovník (obviněný) v době způsobení škody v pracovním poměru. Poškozené třetí 
osobě nebo cizí organizaci v takovém případě nárok na náhradu škody vůči 
pracovníkovi nenáleží; své nároky může uplatňovat pouze vůči organizaci, u níž 
byl obviněný v době činu pracovníkem, nikoli však v trestním řízení proti 
tomuto obviněnému (srov. také R 29/1969  II. Sbírky soudních rozhodnutí  
stanovisek).

Vzhledem k tomuto právnímu názoru bylo poučení poškozených D. a M. O. o 
možnosti připojit se k trestnímu řízení s nárokem na náhradu škody vůči 
obviněnému ve smyslu § 43 odst.  3 tr. ř. nesprávné, stejně jako akceptování 
nároku uplatněného Zdravotní pojišťovnou Ministerstva vnitra, byť formálně byl 
tento nárok včas a řádně uplatněn. Tato vada má svůj původ již v přípravném 
řízení, přičemž Okresní soud v Jeseníku ji poté přejal do trestního příkazu, 
pokud učinil výrok podle § 228 odst. 1 tr. ř., jímž obviněného zavázal k 
povinnosti zaplatit výše uvedené zdravotní pojišťovně částku 19.194,- Kč. 

Vzhledem k argumentům výše uvedeným poté Nejvyšší soud podle § 268 odst. 2 tr. 
ř. vyslovil, že výrokem o náhradě škody pravomocného trestního příkazu 
Okresního soudu v Jeseníku ze dne 18. 3. 2003, sp. zn. 2 T 31/2003, a v řízení, 
které mu předcházelo, byl porušen zákon v ustanoveních § 43 odst. 3 tr. ř. a § 
228 odst. 1 tr. ř. v neprospěch obviněného L. T. Podle § 269 odst. 2 tr. ř. 
poté v napadeném trestním příkazu zrušil výrok  o náhradě škody, neboť jde o 
samostatný a oddělitelný výrok, nedotýkající se podstaty výroků o vině a 
trestu. Současně zrušil i všechna další rozhodnutí, která na zrušený výrok 
obsahově navazovala, pokud vzhledem ke změně, k níž došlo zrušením, pozbyla 
podkladu.

Ustanovení § 271 odst. 2 tr. ř. uvádí, že zruší-li Nejvyšší soud rozsudek 
(trestní příkaz) toliko ve výroku o náhradě škody, užije přiměřeně ustanovení § 
265 tr. ř. Toto zákonné ustanovení upravuje činnost odvolacího soudu po zrušení 
rozsudku pouze ve výroku  o náhradě škody, kdy soud nerozhodne-li sám, odkáže 
poškozeného na řízení ve věcech občanskoprávních. Přiměřené použití tohoto 
zákonného ustanovení Nejvyšším soudem přicházelo v úvahu proto, že porušení 
zákona spočívá v tom, že tento výrok byl učiněn na podkladě vadného postupu 
řízení. Konstatovaný vadný postup adhezního řízení pak vede vždy k odkazu 
poškozeného na řízení ve věcech občanskoprávních, neboť s ohledem na vadnost 
takovéhoto řízení není zásadně dostatečně spolehlivě v napadeném rozsudku 
zjištěn skutkový stav a tato okolnost vylučuje aplikaci ustanovení § 271 odst. 
1, věta první tr. ř. Z těchto důvodů tak Nejvyšší soud nemohl akceptovat návrh 
ministra spravedlnosti, aby rozhodoval podle § 271 odst. 1 tr. ř. Vzhledem k 
aplikaci ustanovení § 271 odst. 2 tr. ř. pak Nejvyšší soud poškozenou Zdravotní 
pojišťovnu Ministerstva vnitra, pobočka O., ul. A. odkázal s nárokem na náhradu 
škody na řízení ve věcech občanskoprávních.

Poučení: Proti tomuto rozhodnutí není opravný prostředek přípustný.

V Brně dne  4. února 2004

Předsedkyně senátu:

JUDr. Danuše Novotná  

	

	

