Soud: Nejvyšší soud

Spisová značka: 8 Tz 80/2011

Datum rozhodnutí: 12.10.2011

Typ rozhodnutí: ROZSUDEK


Dotčené předpisy: § 146a odst. 2 tr. ř., § 147 odst. 1 tr. ř., § 148 odst. 1 písm. c) tr. ř.

Kategorie rozhodnutí: D




 8 Tz 80/2011

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 12. 
října 2011 v senátě složeném z předsedy JUDr. Jana Bláhy a soudkyň JUDr. Věry 
Kůrkové a JUDr. Milady Šámalové stížnost pro porušení zákona podanou ministrem 
spravedlnosti ve prospěch obviněného Ing. M. K., proti usnesení státního 
zástupce Krajského státního zastupitelství v Praze ze dne 9. 8. 2010, sp. zn. 1 
KZT 312/2010, a rozhodl  t a k t o : 


Podle § 268 odst. 2 tr. ř. se vyslovuje, že pravomocným usnesením státního 
zástupce Krajského státního zastupitelství v Praze ze dne 9. 8. 2010, sp. zn. 1 
KZT 312/2010,  byl  porušen  zákon  v ustanoveních § 146a odst. 2, § 147 odst. 
1 a § 148 odst. 1 písm. c) tr. ř. v neprospěch obviněného Ing. M. K.

Podle § 269 odst. 2 tr. ř. se napadené usnesení zrušuje. 
 
Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. se přikazuje Okresnímu soudu v Rakovníku, aby věc v 
potřebném rozsahu znovu projednal a rozhodl. 


Odůvodnění:

Policejní komisařka Policie České republiky, Krajského ředitelství policie 
Středočeského kraje, SKPV, OHK (dále jen „policejní orgán“) usnesením ze dne 
24. 5. 2010, č.j. KRPS-28125/TČ-2009-010081- ODKL, zahájila podle § 160 odst. 1 
tr. ř. trestní stíhání (mimo jiné) obviněného Ing. M. K. pro účastenství formou 
pomoci podle § 10 odst. 1 písm. c) zákona č. 140/1961 Sb., trestního zákona, ve 
znění pozdějších předpisů (dále jen „tr. zák.“) k pokračujícímu trestnému činu 
podvodu podle § 250 odst. 1, 3 písm. b) tr. zák., jehož se měl dopustit (v 
součinnosti se spoluobviněnými D. Č. a D. Š.) tím, že v období od měsíce dubna 
2009 do měsíce června 2009 D. Š. a D. Č. svým společným jednáním úmyslně uvedly 
v omyl L. P., v K., trvale bytem T., a to tak, že se dne 7. 4. 2009 D. Š. ze 
svého podnětu na základě telefonického kontaktu setkala v blíže nezjištěnou 
hodinu na parkovišti před hypermarketem T. v K. ul. A., s L. P. a sdělila mu, 
že s D. Č. vyhrály ve sportce částku přesahující 26.000.000,- Kč a třetina z 
této částky patří D. Š., neboť se finančně podílela na třetině vkladu za 
vsazený tiket, a dále mu sdělila, že D. Č. potřebuje od L. P. půjčit částku ve 
výši 2.000.000,- Kč na vyplacení exekuce, kdy následně dne 8. 4. 2009 v místě 
trvalého bydliště D. Č. v T. předložila D. Č. L. P. bez přítomnosti dalších 
osob k nahlédnutí údajný originál potvrzení o sázce na výhru 26.922.737,- Kč a 
dále dopis o uplatnění této výhry ze dne 26. 3. 2009 od společnosti S., jako 
doložení pravdivého potvrzení o společné výhře D. Č. a D. Š., kdy uvedené 
předložené listiny byly falešné a k uvedení v omyl L. P. svojí pomocí pomohl M. 
K., který v místě svého trvalého bydliště v blíže nezjištěné době před 
oslovením L. P. ze strany D. Š., ale až po oficiálním výherním tahu ve sportce, 
úmyslně zfalšoval a vytvořil výherní tiket, a to za přítomnosti osoby I. N. 
(roz. J.), v K., trvale bytem N., na který vlastnoručně vepsal výherní čísla 4, 
6, 7, 36, 44, 48, která byla jako výherní ve sportce již tažena, přičemž 
informaci o konkrétních tažených číslech si zjistil z příslušných webových 
stránek, kdy na základě těchto skutečností poté L. P. půjčil D. Č. v několika 
částkách finanční hotovost ve výši 3.550.000,- Kč, a to konkrétně: 
- dne 8. 4. 2009 na náměstí v N. S. předal D. Č. bez přítomnosti třetí osoby 
finanční hotovost ve výši 550.000,- Kč, 
- dne 9. 4. 2009 na parkovišti před OD T. v K. předal D. Č. bez přítomnosti 
třetí osoby finanční hotovost ve výši 450.000,- Kč, 
- dne 16. 4. 2009 v bytě L. P. v N. S., ul. R., předal D. Č. bez přítomnosti 
třetí osoby finanční hotovost ve výši 1.000.000,- Kč, kdy D. Č. po převzetí 
hotovosti vypsala 10 ks směnek - každou na částku 370.000,- Kč datovaných dny 
5. 2. 2009, 12. 2. 2009, 25. 2. 2009, 18. 3. 2009, 24. 3. 2009, 3. 4. 2009, 7. 
4. 2009, 15. 4. 2009 a 16. 4. 2009, 
- dne 29. 4. 2009 na parkovišti před OD T. v K. předal D. Č. bez přítomnosti 
třetí osoby finanční hotovost ve výši 420.000,- Kč, 
- dne 6. 5. 2009 na náměstí v N. S. předal D. Č. bez přítomnosti třetí osoby 
finanční hotovost ve výši 450.000,- Kč, 
- dne 13. 5. 2009 v T., okr. K., v blízkosti základní školy předal D. Č. bez 
přítomnosti třetí osoby finanční hotovost ve výši 150.000,- Kč, 
- dne 29. 5. 2009 v T. v autě D. Č. předal D. Č. v přítomnosti D. Š., která 
seděla vzadu v autě, finanční hotovost ve výši 150.000,- Kč, 
- dne 29. 5. 2009 v Rakovníku na parkovišti u čerpací stanice B. předal D. Č. v 
přítomnosti D. Š., která seděla vzadu v autě, finanční hotovost ve výši 
150.000,- ­Kč, 
- dne 9. 6. 2009 na náměstí ve S. předal D. Č. bez přítomnosti třetí osoby 
finanční hotovost ve výši 40.000,- Kč, 
- dne 17. 6. 2009 v místě trvalého bydliště L. P. ve T. předal D. Č. bez 
přítomnosti třetí osoby finanční hotovost ve výši 44.000,- Kč, 
- někdy v období poloviny měsíce května 2009 před Komerční bankou ve S. předal 
D. Č. bez přítomnosti třetí osoby finanční hotovost ve výši 90.000,- Kč, 
- někdy na přelomu měsíce května a června 2009 v budově Komerční banky v N. S. 
předal D. Č. za přítomnosti D. Š. finanční hotovost ve výši 40.000,- Kč, 
- a dále půjčil D. Č. v blíže nezjištěné době částky v hotovosti 9.000,- Kč, 
4.000,- ­Kč, 2.000,- Kč a 1.000,- Kč, a to zejména na autobusovém nádraží ve 
M., okr. R., 
kdy ve většině konkrétně nezjištěných případů předala D. Č. bez přítomnosti 
třetí osoby určitou část půjčených peněz D. Š., která si poté následně u L. P. 
zjišťovala, zda a jakou částku D. Č. půjčil, přičemž L. P. byl ze strany D. Č. 
i D. Š. ujišťován, že mu půjčené peníze ihned vrátí, jakmile jim bude výhra od 
společnosti Sazka, a.s., vyplacena, kdy takto vypůjčené peníze v celkové výši 
3.550.000,- Kč použila D. Č. údajně na splacení svých dluhů a D. Š. k blíže 
nezjištěnému účelu, 

a dále v blíže nezjištěné době v jarních měsících roku 2009 v P. na Ž. v 
restauraci U S. se pokusila sama D. Č. ku škodě D. Č., v P., trvale bytem L., 
obohatit tím, že si od něj chtěla půjčit finanční hotovost ve výši 150.000,- Kč 
a v této souvislosti mu jako zástavu za půjčku předložila dopis potvrzující 
uváděnou výhru od S. a výherní tiket, čímž ho uvedla v omyl, avšak D. Č. tuto 
zástavu neakceptoval a žádné finanční prostředky D. Č. nepůjčil. 

Toto usnesení bylo obviněnému Ing. M. K. doručeno do vlastních rukou dne 7. 6. 
2010. 

Dalším usnesením ze dne 17. 6. 2010 č.j. KRPS-30245-17/ČJ-2009-010082 policejní 
orgán se souhlasem státního zástupce Okresního státního zastupitelství v 
Rakovníku ve vztahu k obviněnému Ing. M. K. rozhodl podle § 79f tr. ř. o 
zajištění náhradní hodnoty, a to následujících konkrétně vypočtených 
nemovitostí, jejichž je výlučným vlastníkem: 
Pozemky/parcely: 
- p. č., ostatní plocha o výměře 517m2 
- p. č., zahrada o výměře 100m2 
- p. č., zahrada o výměře 160m2 
- p. č., ostatní plocha o výměře 2044m2 
- p. č., trvalý travní porost o výměře 6568m2 
- p. č., orná půda o výměře 39009m2 
- p. č., orná půda o výměře 29060m2 
- p. č., orná půda o výměře 33953m2  
- p. č., orná půda o výměře 5785m2 
- p. č., orná půda o výměře 13400m2 
- p. č., orná půda o výměře 132m2, 
vše zapsané na LV  pro k.ú. P., obec Ž., okres L., u Katastrálního úřadu pro 
Ú., Katastrální pracoviště Ž. 
Obviněnému Ing. M. K. jako vlastníkovi nemovitostí policejní orgán současně 
zakázal, aby s uvedenými nemovitostmi jakkoliv nakládal, zejména aby tyto 
převedl na jiného nebo zatěžoval právy třetích osob. 
Posledně uvedené usnesení policejního orgánu podle § 79f tr. ř. napadl obviněný 
Ing. M. K. včas podanou stížností, jež pak byla usnesením státního zástupce 
Krajského státního zastupitelství v Praze ze dne 9. 8. 2010 sp. zn. 1 KZT 
312/2010 podle § 148 odst. 1 písm. c) tr. řádu jako nedůvodná zamítnuta. 

Proti naposledy citovanému usnesení podal ministr spravedlnosti podle § 266 
odst. 1 tr. ř. stížnost pro porušení zákona ve prospěch obviněného Ing. M. K. 
Uvedl v ní (poté, co citoval ustanovení § 146a odst. 2, § 147 odst. 1 a § 148 
odst. 1 písm. c) tr. ř.), že zásadním důvodem pro podání tohoto mimořádného 
opravného prostředku je věcná nepříslušnost státního zástupce pro rozhodnutí o 
stížnosti. 

Podle názoru ministra spravedlnosti státní zástupce Krajského státního 
zastupitelství v Praze zjevně přehlédl, že se nejedná o situaci předpokládanou 
ustanovením § 146 odst. 2 písm. a) tr. ř., podle něhož v případě, že policejní 
orgán vydal usnesení se souhlasem nebo na pokyn státního zástupce, rozhoduje o 
stížnosti proti takovému usnesení nadřízený státní zástupce, nýbrž o procesní 
situaci upravenou speciálním ustanovením § 146a odst. 2 tr. ř., podle něhož o 
stížnosti proti usnesení policejního orgánu (mimo jiné) podle § 79f tr. ř. 
rozhoduje ve lhůtě uvedené v 146a odst. 1 tr. ř. soud, v jehož obvodu je činný 
státní zástupce, který ve věci vykonává dozor nad zachováváním zákonnosti v 
přípravném řízení, přičemž věc soudu předkládá k rozhodnutí tento státní 
zástupce. 

Jakkoliv je podle ministra spravedlnosti nepochybné, že vydání nezákonného 
rozhodnutí se odvíjí od pochybení státního zástupce Okresního státního 
zastupitelství v Rakovníku, který měl stížnost obviněného Ing. M.K. předložit k 
rozhodnutí soudu k tomu příslušnému – tedy Okresnímu soudu v Rakovníku – a 
nikoli Krajskému státnímu zastupitelství v Praze, bylo toto státní 
zastupitelství bez ohledu na to povinno otázku své příslušnosti zkoumat, což se 
nestalo. Trestní řád situaci, kdy je stížnost proti usnesení předložena k 
rozhodnutí orgánu k tomu nepříslušnému, výslovně neřeší; nabízí se ovšem 
použití analogie § 188 odst. 1 písm. a) tr. ř., resp. § 221 odst. 1 tr. ř. 
Důsledkem tohoto pochybení pak je v konečné bilanci i to, že obviněný Ing. M. 
K. byl v dané věci odňat svému zákonnému soudci (čl. 38 odst. 1 Listiny 
základních práv a svobod). 

Vzhledem k povaze problému, který je třeba řešit a který spočívá v ryze 
procesní rovině, jakož i s ohledem na to, že ve věci probíhá řízení před soudem 
prvního stupně, ministr spravedlnosti k podané stížnosti pro porušení zákona 
přiložil pouze spisový materiál ve shora uvedeném rozsahu, jenž je pro řešení 
dané otázky postačující, a navrhl, aby Nejvyšší soud České republiky (dále jen 
„Nejvyšší soud“):
 
a) podle § 268 odst. 1 tr. ř. vyslovil, že usnesením státního zástupce 
Krajského státního zastupitelství v Praze ze dne 9. 8. 20l0 sp. zn. 1 KZT 
312/20l0, jímž byla podle § 148 odst. 1 písm. c) tr. ř. jako nedůvodná 
zamítnuta stížnost obviněného Ing. M. K. proti usnesení policejního orgánu ze 
dne 17. 6. 2010 č.j. KRPS-30245-17/ČJ-2009-0l0082 o zajištění náhradní hodnoty 
podle § 79f tr. ř., byl v neprospěch tohoto obviněného porušen zákon v 
ustanoveních § 146a odst. 2, § 147 odst. 1 a § 148 odst. 1 písm. c) tr. ř.;
 
b) podle § 269 odst. 2 tr. ř. napadené usnesení zrušil;

c) a dále postupoval podle § 270 odst. 1 tr. ř. 

 Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen. 

Podle § 266 odst. 1 věty první tr. ř. platí, že proti pravomocnému rozhodnutí 
soudu nebo státního zástupce, jímž byl porušen zákon nebo které bylo učiněno na 
podkladě vadného postupu řízení, může ministr spravedlnosti podat u Nejvyššího 
soudu stížnost pro porušení zákona. 

V dané věci tak ministr spravedlnosti učinil proti usnesení státního zástupce 
Krajského státního zastupitelství v Praze ze dne 9. 8. 2010 sp. zn. 1 KZT 
312/2010, s tvrzením, že pokud jím byla podle § 148 odst. 1 písm. c) tr. ř. 
zamítnuta jako nedůvodná stížnost obviněného Ing. M. K. proti usnesení 
policejního orgánu ze dne 17. 6. 2010 č.j. KRPS-30245-17/ČJ-2009-010082 o 
zajištění náhradní hodnoty podle § 79f tr. ř., došlo k porušení ustanovení § 
146a odst. 2, § 147 odst. 1 a § 148 odst. 1 písm. c) tr. ř., resp. ustanovení o 
věcné nepříslušnosti státního zástupce pro rozhodnutí o takové stížnosti. 

Pokud ministr spravedlnosti právě citovaná ustanovení trestního řádu v 
odůvodnění stížnosti pro porušení zákona zmínil, je třeba uvést, že podle § 
146a odst. 2 tr. ř. platí, že o stížnosti proti rozhodnutí policejního orgánu 
podle § 66 odst. 1, § 79a odst. 1 a 3, § 79b, § 79c odst. 4, § 79d odst. 1 a 7, 
§ 79e odst. 1 a 7 nebo § 79f (rozuměno tr. ř.) rozhoduje ve lhůtě uvedené v 
odstavci 1 soud, v jehož obvodu je činný státní zástupce, který ve věci 
vykonává dozor nad zachováním zákonnosti v přípravném řízení. Věc předkládá 
soudu k rozhodnutí státní zástupce. 

Zmínit je třeba i ustanovení § 147 odst. 1 tr. ř., podle něhož při rozhodování 
o stížnosti přezkoumá nadřízený orgán správnost všech výroků napadeného 
usnesení, proti nimž může stěžovatel podat stížnost, a řízení předcházející 
napadenému usnesení, a ustanovení § 148 odst. 1 písm. c) tr. ř., podle něhož 
nadřízený orgán zamítne stížnost, není-li důvodná. 

Při aplikaci těchto ustanovení na posuzovaný případ je mimo jakoukoliv 
pochybnost, že v dané procesní situaci byl podle § 146a odst. 2 tr. ř. k 
rozhodnutí o stížnosti obviněného proti usnesení policejního orgánu příslušný 
soud, v jehož obvodu byl činný státní zástupce, který v té době ve věci 
vykonával dozor nad zachováváním zákonnosti v přípravném řízení. Jelikož tím 
byl státní zástupce Okresního státního zastupitelství v Rakovníku, pak o 
stížnosti obviněného byl příslušný rozhodovat (a měl pravomoc rozhodovat) 
Okresní soud v Rakovníku, jemuž měl zmíněný státní zástupce vykonávající dozor 
v přípravném řízení věc předložit. 

Pokud se tak nestalo a tento státní zástupce předložil stížnost obviněného 
proti usnesení policejního orgánu o zajištění náhradní hodnoty podle § 79f tr. 
ř. k rozhodnutí státnímu zástupci Krajského státního zastupitelství v Praze, 
šlo již v tomto směru o postup naprosto nesprávný. Tento nesprávný a ve své 
podstatě nezákonný postup však ještě vygradoval tím, že zmíněný nadřízený 
státní zástupce o podané stížnosti rozhodl, když zjevně přehlédl, že se nejedná 
o situaci předpokládanou ustanovením § 146 odst. 2 písm. a) tr. ř. (podle něho 
v případě, že policejní orgán vydal usnesení se souhlasem nebo na pokyn 
státního zástupce, rozhoduje o stížnosti proti takovému usnesení nadřízený 
státní zástupce), nýbrž o procesní situaci upravenou speciálním ustanovením § 
146a odst. 2 tr. ř. [podle něho – jak již bylo shora uvedeno – o stížnosti 
proti usnesení policejního orgánu (mimo jiné) podle § 79f tr. ř. rozhoduje ve 
lhůtě uvedené v 146a odst. 1 tr. ř. soud, v jehož obvodu je činný státní 
zástupce, který ve věci vykonává dozor nad zachováváním zákonnosti v přípravném 
řízení, přičemž věc soudu předkládá k rozhodnutí tento státní zástupce]. 
Povinností nadřízeného státního zástupce přitom i za této situace bylo, aby 
ještě předtím, než rozhodnutí o předložené stížnosti učinil, zkoumal nejen 
otázku své příslušnosti (jak zmínil ministr spravedlnosti v odůvodnění 
stížnosti pro porušení zákona), ale současně (a především) otázku své 
pravomoci. Jelikož tak neučinil a o podané stížnosti rozhodl, je důsledkem jeho 
pochybení v konečné bilanci dokonce to, že obviněný Ing. M. K. byl takovým 
nesprávným a nezákonným rozhodnutím odňat svému zákonnému soudci (srov. čl. 38 
odst. 1 Listiny základních práv a svobod).

Nejvyšší soud proto z uvedených podstatných důvodů nejprve podle § 268 odst. 2 
tr. ř. vyslovil, že pravomocným usnesením státního zástupce Krajského státního 
zastupitelství v Praze ze dne 9. 8. 2010, sp. zn. 1 KZT 312/2010, byl porušen 
zákon v ustanoveních § 146a odst. 2, § 147 odst. 1 a § 148 odst. 1 písm. c) tr. 
ř. v neprospěch obviněného Ing. M. K. Poté podle § 269 odst. 2 tr. ř. toto 
usnesení zrušil a současně zrušil také všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu. 

Nakonec Nejvyšší soud rozhodl tak, že podle § 270 odst. 1 tr. ř. přikázal 
Okresnímu soudu v Rakovníku, aby věc v potřebném rozsahu znovu projednal a 
rozhodl. V úvahu sice přicházelo věc přikázat státnímu zástupci Okresního 
státního zastupitelství v Rakovníku, který ve věci vykonává dozor nad 
zachováním zákonnosti v přípravném řízení, aby ji předložil jmenovanému soudu 
(srov. poslední větu § 146a odst. 2 tr. ř.), takový postup se však Nejvyššímu 
soudu v současném stadiu řízení nejevil jako účelný, zvláště když zjistil, ve 
věci již byla dne 3. 11. 2010 podána obžaloba a Okresní soud v Rakovníku pod 
sp. zn. 1 T 118/2010 dokonce již v uplynulých měsících rozhodoval (navíc 
opakovaně) o žádosti obviněného Ing. M. K. o zrušení zajištění shora uvedených 
nemovitostí v jeho vlastnictví ve smyslu § 79d odst. 8 tr. ř.

Po tomto rozhodnutí Nejvyššího soudu se věc vrací do stadia řízení před 
vyhlášením zrušeného usnesení. Na jmenovaném okresním soudu proto bude, aby o 
stížnosti obviněného Ing. M. K. rozhodl a přitom respektoval výše uvedený 
právní názor Nejvyššího soudu, jímž je vázán (srov. § 270 odst. 4 tr. ř.).

Nejvyšší soud v této souvislosti rovněž připomíná, že v novém řízení nemůže 
dojít ke změně rozhodnutí v neprospěch obviněného, neboť tímto rozsudkem 
vyslovil, že zákon byl porušen v jeho neprospěch (srov. § 273 tr. ř.). 


Poučení: Proti tomuto rozhodnutí není opravný prostředek přípustný. 


V Brně dne 12. října 2011

Předseda senátu:
JUDr. Jan  B l á h a  




