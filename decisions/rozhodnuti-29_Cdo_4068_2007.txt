Soud: Nejvyšší soud

Spisová značka: 29 Cdo 4068/2007

Typ rozhodnutí: Rozsudek




29 Cdo 4068/2007

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedkyně JUDr. 
Hany Gajdziokové a soudců doc. JUDr. Ivany Štenglové a Mgr. Petra Šuka v právní 
věci žalobce B. d. Č., zastoupeného JUDr. T. D., advokátem, proti žalované J. 
J., zastoupené Mgr. V. M., advokátkou, o vyklizení bytu, vedené u Okresního 
soudu v Ostravě pod sp. zn. 16 C 186/2004, o dovolání žalované proti rozsudku 
Krajského soudu v Ostravě ze dne 20. dubna 2007, č. j. 11 Co 458/2006-81, 
takto: 

Rozsudek Krajského soudu v Ostravě ze dne 20. dubna 2007, č. j. 11 Co 
458/2006-81 a rozsudek Okresního soudu v Ostravě ze dne 17. března 2006, č. j. 
16 C 186/2004-43, se zrušují a věc se vrací soudu prvního stupně k dalšímu 
řízení.

O d ů v o d n ě n í :

Krajský soud v Ostravě v záhlaví označeným rozsudkem potvrdil rozsudek ze 
dne             17. března 2006, č. j. 16 C 186/2004-43, kterým Okresní soud v 
Ostravě uložil žalované  vyklidit byt  v přízemí domu na ulici Č. v O.-Z. (dále 
jen „byt“) a vyklizený jej předat žalobci do 15 dnů od právní moci rozsudku 
(výrok I.), změnil jej ve výroku o  nákladech řízení  (výrok II.) a rozhodl o 
nákladech odvolacího řízení (výrok III.).

Odvolací soud považoval za správná skutková zjištění soudu prvního stupně, 
podle nichž P. Ž. podal 9. srpna 2002 přihlášku za člena žalobce, téhož dne 
představenstvo žalobce rozhodlo o přidělení bytu jmenovanému a byla uzavřena 
nájemní smlouva, aniž by byl - v souladu s článkem 6 bodu 6 stanov žalobce z 9. 
července 2001 (dále jen „stanovy“) - přijat za člena žalobce. Rozhodnutí o 
přijetí P. Ž. za člena žalobce nelze dovodit ani ze zápisu z členské schůze 
konané 25. listopadu 2002. Nebyl-li P. Ž. přijat za člena žalobce, nemohl 
převést členská práva a povinnosti v družstvu dohodou o převodu členských práv 
a povinností uzavřenou se žalovanou 21. srpna 2002 (dále jen „dohoda o 
převodu“). Žalovaná vyplnila přihlášku za člena žalobce již 21. června 2002, 
smlouva o nájmu bytu s ní byla uzavřena 21. srpna 2002. Zápisy z členských 
schůzí družstva nebylo prokázáno přijetí žalované za členku žalobce podle 
článku 6 bodu 6 stanov.

Odvolací soud považoval za správný i závěr, že žalovaná užívá byt bez právního 
důvodu. Uvedl, že podmínky vzniku členství upravuje obecně obchodní zákoník v 
ustanovení § 227 odst. 2 a 4, blíže pak stanovy, podle nichž členství vzniká za 
trvání družstva buď přijetím za člena na základě písemné přihlášky a složením 
základního členského vkladu, nebo převodem a přechodem členství, případně jiným 
způsobem stanoveným zákonem. O žádnou z těchto možností nešlo. I kdyby bylo 
prokázáno tvrzení o konání členské schůze v červnu 2002, která rozhodla o jiném 
způsobu přijímání nových členů družstva, šlo-li o obsazování bytů po 
neplatičích, muselo by toto rozhodnutí členské schůze vést ke změně stanov, což 
nebylo tvrzeno ani prokázáno.

Podal-li P. Ž. přihlášku za člena družstva 9. srpna 2002, mohlo být o jeho 
přijetí rozhodnuto nejdříve na nejbližší členské schůzi konané 25. listopadu 
2002. K tomuto datu podala přihlášku i žalovaná, ze zápisu o konání této 
členské schůze nelze proto postavit najisto, zda byl za člena družstva přijat 
P. Ž. či žalovaná, a to ani za předpokladu, že by soud uvěřil ručně psanému 
zápisu z této členské schůze. Tvrzení, že P. Ž. byl členem družstva, nebylo 
prokázáno. Vzhledem k tomu nemohl členská práva a povinnosti převést na 
žalovanou dohodou o převodu. Nebylo prokázáno ani přijetí žalované na základě 
podané členské přihlášky. Žalované tak členství v družstvu nevzniklo převodem 
členských práv a povinností ani přijetím za člena žalobce, byť jejím úmyslem 
bylo nabýt členství v družstvu převodem členských práv a povinností dohodou 
uzavřenou s P. Ž. jak o tom svědčí platba 6.000,- Kč za tento úkon žalobci a 
skutečnost, že převod členských práv a povinností z P. Ž. je uveden i v nájemní 
smlouvě uzavřené mezi účastníky 21. srpna 2002.

K (ne)platnosti smlouvy o nájmu bytu odvolací soud uvedl, že tato byla jednak 
uzavřena na základě skutečnosti, jež byla „shledána neúčinnou“, jednak byla za 
pronajímatele podepsána pouze předsedkyní představenstva, přestože stanovy 
vyžadovaly podpisy alespoň dvou členů představenstva, když šlo o právní úkon, u 
kterého zákon vyžaduje písemnou formu                (§ 686 odst. 1 občanského 
zákoníku - dále jen „obč. zák.“). Skutečnost, že žalobce jednal se žalovanou 
jako s nájemkyní a žalovaná platila a platí nájemné, není pro posouzení věci 
významná.

Proti rozsudku odvolacího soudu podala žalovaná dovolání, odkazujíc co do jeho 
přípustnosti na ustanovení § 237 odst. 1 písm. c) občanského soudního řádu 
(dále jen              „o. s. ř.“) a co do důvodů na ustanovení § 241a odst. 2  
písm. a) a b) o. s. ř.

Dovolatelka namítá, že dohodu o převodu uzavřela s P. Ž. poté, kdy jí jmenovaný 
předložil doklady vyhotovené žalobcem, které potvrzovaly existenci jeho 
členství v družstvu, tj. rozhodnutí žalobce z 9. srpna 2002 o přidělení bytu 
jmenovanému jako členu družstva, přihlášku do družstva z téhož dne a evidenční 
list nájemného. To, že je členkou družstva na základě dohody o převodu, 
následně potvrdil sám žalobce např. potvrzením na této dohodě, uzavřením 
nájemní smlouvy k bytu a evidenčním listem nájemného vystaveným pro dovolatelku 
jako členku žalobce. Zdůrazňuje, že za převod členských práv a povinností 
uhradila žalobci poplatek 6.000,- Kč, následně s ní žalobce uzavřel nájemní 
smlouvu k bytu. Namítá, že P. Ž. splnil podmínky požadované žalobcem pro 
přijetí za člena družstva, když podal přihlášku za člena družstva a zaplatil 
částku 70.000,- Kč požadovanou žalobcem na úhradu zůstatkové hodnoty, majetkové 
účasti, základního členského vkladu, příspěvku do nedělitelného fondu a 
administrativního poplatku. Na členské schůzi konané 25. listopadu 2002 byli 
členové družstva informováni o přijetí nových členů pro obsazení bytů po 
neplatičích nájemného na základě rozhodnutí představenstva. Přijetí nových 
členů družstva bylo projednáno a všichni přítomní členové s přijetím 
souhlasili. Žalobcem předložený strojem psaný zápis z této schůze považoval 
soud za neplatný, protože nebyl podepsán „oprávněnou osobou“.

Dovolatelka odvolacímu soudu vytýká, že se nezabýval otázkou, zda nenabyla 
členský podíl v družstvu podle ustanovení § 446 obchodního zákoníku (dále též 
jen „obch. zák.“) s ohledem na okolnosti případu. Má za to, že na úplatnou 
dohodu o převodu členských práv a povinností se vztahuje úprava kupní smlouvy v 
obchodním zákoníku. Zdůrazňuje, že ona i P. Ž. byli žalobcem ujišťováni o tom, 
že P. Ž. je členem družstva. Má-li žalobce nyní zato, že nebylo rozhodnuto o 
přijetí P. Ž. či dovolatelky za člena, není jasné, proč tak dosud neučinil na 
základě podaných přihlášek a po splnění podmínek zájemců o členství. Nesouhlasí 
rovněž se závěrem o neplatnosti nájemní smlouvy s tím, že uzavírání nájemních 
smluv bytovým družstvem se svými členy je běžnou činností. Vadu řízení 
dovolatelka spatřuje v tom, že odvolací soud - ani soud prvního stupně - 
neprovedly důkazy jí navržené.

Proto požaduje, aby Nejvyšší soud rozhodnutí soudů obou stupňů zrušil a věc 
vrátil soudu prvního stupně  k dalšímu řízení.

Nejvyšší soud se nejprve zabýval přípustností dovolání.

Dovolání je přípustné.

Nejvyšší soud v rozsudku uveřejněném pod číslem 67/2009 Sbírky soudních 
rozhodnutí a stanovisek formuloval a odůvodnil závěr, podle něhož ustanovení § 
446 obch. zák. o nabytí věci od nevlastníka, nelze použít pro nabytí obchodního 
podílu ve společnosti s ručením omezeným. Uvedený závěr se plně prosadí i v 
poměrech družstva. Námitka dovolatelky, podle níž v případě, že se P. Ž. nestal 
členem družstva, nabyla členská práva a povinnosti v souladu s ustanovením § 
446 obch. zák., tudíž důvodná není.

Nicméně okolnosti vzniku členství žalované dohodou o převodu členských práv a 
povinností tak, jak byly zjištěny soudy obou stupňů, svědčí o tom, že žalobce 
svým jednáním způsobil, že žalovaná se nestala členkou družstva a nesvědčí jí 
platný titul k užívání družstevního bytu, přestože byla žalobcem opakovaně 
utvrzována v tom, že je členkou družstva a že členem družstva byl i P. Ž. 
Přitom situaci, že převodce členských práv a povinností ve skutečnosti (dle 
závěru odvolacího soudu) členem družstva nebyl, žalovaná nijak nevyvolala, 
nemohla ji ovlivnit, ale ani zjistit, protože při uzavírání dohody o převodu 
vycházela z listin vystavených žalobcem a předložených jí převodcem, podle 
nichž byl žalobcem považován za člena družstva. Za těchto okolností se měl 
odvolací soud zabývat tím, zda nárok na vyklizení žalobce není uplatňován v 
rozporu s dobrými mravy podle ustanovení § 3 odst. 1 obč. zák. Neučinil-li tak, 
je jeho posouzení neúplné a tudíž i nesprávné. 

S ohledem na výše uvedené Nejvyšší soud rozsudek odvolacího soudu podle 
ustanovení § 243b odst. 2 části věty za středníkem o. s. ř. zrušil. Důvody, pro 
které neobstálo rozhodnutí odvolacího soudu, dopadají i na rozhodnutí soudu 
prvního stupně. Proto Nejvyšší soud zrušil i je a věc vrátil soudu prvního 
stupně k dalšímu řízení.

Právní názor dovolacího soudu je pro soud prvního stupně (odvolací soud) 
závazný (§ 243d odst. 1 část věty první za středníkem o. s. ř.). V novém 
rozhodnutí bude znovu rozhodnuto o náhradě nákladů řízení, včetně nákladů 
řízení dovolacího.

Proti tomuto rozhodnutí není přípustný opravný prostředek.

V Brně dne 24. listopadu 2009

JUDr. Hana  G a j d z i o k o v á 

předsedkyně senátu

	

