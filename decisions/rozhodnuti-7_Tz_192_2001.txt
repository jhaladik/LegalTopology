Soud: Nejvyšší soud

Spisová značka: 7 Tz 192/2001

Datum rozhodnutí: 29.08.2001

Typ rozhodnutí: Rozsudek




7 Tz 192/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 29. 
srpna 2001 v senátě složeném z předsedy JUDr. Zdeňka Sováka a soudců JUDr. Jana 
Engelmanna a JUDr. Petra Hrachovce stížnost pro porušení zákona, podanou 
ministrem spravedlnosti České republiky v neprospěch obviněné D. R., proti 
usnesení vyšetřovatele Policie České republiky Obvodního úřadu vyšetřování pro 
Prahu 2 ze dne 15. 3. 2001, ČVS OV2-40/99, a podle § 268 odst. 2 tr. řádu 
rozhodl   t a k t o :

	

	Pravomocným usnesením vyšetřovatele Policie České republiky Obvodního 
úřadu vyšetřování pro Prahu 2 ze dne 15. 3. 2001, ČVS OV2-40/99, a v řízení, 
které jeho vydání předcházelo,	  

b  y  l     p o r u š e n     z á k o n

v ustanovení § 2 odst. 5, odst. 6 tr. řádu ve prospěch obviněné D. R. 

O d ů v o d n ě n í :

	

	Usnesením vyšetřovatele Policie České republiky Obvodního úřadu 
vyšetřování pro Prahu 2 ze dne 30. 11. 1999, ČVS OV2-40/99, bylo podle § 172 
odst. 1 písm. b) tr. řádu zastaveno trestní stíhání obviněné D. R.  pro skutek 
kvalifikovaný jako trestný čin podvodu podle § 250 odst. 1, odst. 2 tr. zák., 
kterého se měla dopustit podle záznamu o sdělení obvinění ze dne 23. 7. 1999 
tím, že dne 24. 2. 1996 si vypůjčila na dobu určitou do 31. 1. 1997 od 
poškozené T. Z.  částku ve výši 100.000,- Kč na zakoupení textilního zboží pro 
své podnikání, po prodeji uvedeného zboží však peníze použila pro svoji 
potřebu, aniž by tyto vrátila v termínu a ani po termínu splatnosti; v zimě 
roku 1997 prodala byt ve svém trvalém bydlišti, kdy nový majitel nemovitosti jí 
vyplatil částku ve výši 750.000,- Kč, z této částky také však D. R.  nesplatila 
poškozené T. Z.  půjčku a peníze použila opětovně pro vlastní potřebu na nákup 
rodinného domu. Dne 3. 4. 1998 byl vydán Obvodním soudem pro Prahu 3 platební 
rozkaz pod č. j. RO 154/98-5, který nabyl právní moci dnem 9. 6. 1998, a který 
určil D. R.  zaplacení žalované částky ve výši 100.000,- Kč + 21.000,- Kč, na 
což také nereagovala žádným způsobem, dne 7. 9. 1998 však adresovala poškozené 
T. Z.  dopis, kde mimo jiné uvedla, že se dostala do obtížné finanční situace a 
tudíž nemůže splatit uvedenou půjčku. A to i přesto, že D. R.  měla předtím 
dostatečnou hotovost k úhradě celé půjčky včetně úroků, což však nikdy 
neučinila a peníze vždy použila pro vlastní potřebu.

	Ke stížnosti pro porušení zákona, podané v neprospěch obviněné D. R.  
ministrem spravedlnosti, Nejvyšší soud České republiky rozsudkem ze dne 19. 7. 
2000, sp. zn. 5 Tz 146/2000, vyslovil, že shora citovaným usnesením 
vyšetřovatele i v řízení, které mu předcházelo, byl ve prospěch obviněné 
porušen zákon v ustanoveních § 2 odst. 5, odst. 6 a § 172 odst. 1 písm. b) tr. 
řádu, toto usnesení včetně všech obsahově navazujících rozhodnutí zrušil a 
vyšetřovateli Policie České republiky Obvodního úřadu vyšetřování pro Prahu 2 
přikázal, aby věc v potřebném rozsahu znovu projednal a rozhodl.

	

	Jako základní nedostatek dosavadního řízení označil Nejvyšší soud v 
odůvodnění svého rozhodnutí skutečnost, že ve věci až dosud provedené 
dokazování zůstalo neúplné a neposkytovalo dostatečný podklad k tomu, aby mohl 
vyšetřovatel učinit v přípravném řízení takové konečné meritorní rozhodnutí, 
které v trestní věci obviněné D. R.  vydal. Podle názoru Nejvyššího soudu tak 
nebyla především náležitě všemi dostupnými důkazy objasněna finanční situace 
obviněné D. R.  v době, kdy si půjčovala hotovost ve výši 100.000,- Kč od 
poškozené T. Z., ovšem nebylo také dostatečně prověřeno, jakým způsobem 
nakládala obviněná se svým majetkem poté, když se pohledávka poškozené T. Z.  
stala splatnou, a zda tyto majetkové dispozice nesměřovaly k tomu, aby bylo 
uspokojení uvedené pohledávky zmařeno, resp. zda si mohla být obviněná vědoma 
tohoto následku a pro případ jeho způsobení s tím byla srozuměna.

	

	Nejvyšší soud České republiky kromě toho ve svém rozhodnutí vymezil 
potřebný a možný okruh důkazů k vyjasnění uvedených otázek, některé důkazy 
přímo konkretizoval a připomenul rovněž obecné závěry týkající se úmyslu u 
trestného činu podvodu spáchaného vylákáním půjčky či úvěru s naznačením i 
dalšího možného právního posouzení stíhaného skutku, aniž ovšem předjímal, jaká 
právní kvalifikace má být použita, nebyl-li zatím skutkový stav v potřebném 
rozsahu zjištěn.   

Vyšetřovatel k věci opětovně vyslechl obviněnou D. R., poškozenou D. R.  a 
svědky J. R. D. J. a doplnil do trestního spisu listinné důkazy, konkrétně 
smlouvu o pronájmu nebytových prostor v P., kopii daňového přiznání obviněné za 
rok 1996, kupní smlouvu na dům v B. u P., potvrzení o přijetí částky 820.000,- 
Kč, usnesení Obvodního soudu pro Prahu 3, kterým byl nařízen výkon rozhodnutí, 
korespondenci mezi právními zástupci obviněné a poškozené, kopii oddacího 
listu, kopii vkladového dokladu, vystaveného na částku 5.000,- Kč a úřední 
záznam Policie České republiky, potvrzující nahlášené zmizení pohřešovaného D. 
J.

Pravomocným usnesením ze dne 15. 3. 2001, ČVS OV2-40/99, poté vyšetřovatel 
Policie České republiky Obvodního úřadu vyšetřování pro Prahu 2 znovu trestní 
stíhání obviněné D. R., vedené pro shora uvedený skutek kvaliifkovaný jako 
trestný čin podvodu podle § 250 odst. 1, odst. 2 tr. zák., podle § 172 odst. 1 
písm. b) tr. řádu zastavil. 

Proti citovanému usnesení podal ministr spravedlnosti ve lhůtě uvedené v 
ustanovení § 272 odst. 1 tr. řádu u Nejvyššího soudu České republiky znovu v 
neprospěch obviněné D. R.  stížnost pro porušení zákona, neboť tímto 
rozhodnutím byl podle jeho názoru porušen zákon v ustanovení § 2 odst. 5, odst. 
6 tr. řádu ve vztahu k ustanovení § 172 odst. 1 písm. b) řádu ve prospěch 
obviněné.

Podle názoru stěžovatele bylo napadené usnesení vyšetřovatele, jímž bylo 
zastaveno trestní stíhání obviněné D. R., znovu přinejmenším předčasné a bylo 
učiněno za situace, kdy ještě nebyly provedeny všechny dostupné důkazy, nutné 
pro zjištění skutkového stavu. Ministr spravedlnosti v této souvislosti 
zdůraznil, že bylo nutno především šetření doplnit podrobnějším prověřením 
účetnictví obviněné v době půjčky, které byla jako podnikatelka povinna vést, 
zejména zajištěním peněžního deníku a knih pohledávek a závazků, prověřit 
převod vlastnických práv k domu v B. u P., zastavení a splácení chaty, prověřit 
pohyb peněz na účtu obviněné, vedeném u Investiční a poštovní banky, event. 
ověřit, zda obviněná D. R.  nedisponovala finančními prostředky na jiném účtu.

Další náměty na doplnění dokazování uplatnil ministr spravedlnosti pro případ 
podezření ze spáchání trestného činu poškozování věřitele podle § 256a tr. zák. 
a navíc podotkl, že vyšetřovatel Policie České republiky, činný v této trestní 
věci, v rozporu se shora citovaným rozsudkem Nejvyššího soudu nejen, že 
neprovedl veškerá šetření, uložená mu tímto rozhodnutím, ale navíc ve výroku 
nově vydaného zastavujícího usnesení neupřesnil popis skutku v plném rozsahu 
tak, jak mu bylo přikázáno.

	Ministr spravedlnosti České republiky proto navrhl, aby Nejvyšší soud 
České republiky z podnětu podané stížnosti podle § 268 odst. 2 tr. řádu 
stížností namítané porušení zákona vyslovil, aby podle § 269 odst. 2 tr. řádu 
napadené usnesení zrušil a dále aby Nejvyšší soud postupoval podle § 270 odst. 
1 tr. řádu. 

	Obhájce obviněné D. R.  naopak v zastoupení své klientky v rámci 
veřejného zasedání, konaného o podaném mimořádném opravném prostředku, označil 
rozhodnutí vyšetřovatele za správné a zákonné. Navíc se obhájce pozastavil nad 
časovým odstupem od spáchání údajného trestného činu a navrhl, aby podaná 
stížnost pro porušení zákona byla podle § 268 odst. 1 tr. řádu zamítnuta.

	Nejvyšší soud České republiky z podnětu podané stížnosti pro porušení 
zákona přezkoumal podle § 267 odst. 1 tr. řádu správnost výroku napadeného 
usnesení a zabýval se rovněž správností postupu řízení, které jeho vydání 
předcházelo. 

	Námitky ministra spravedlnosti, obsažené v odůvodnění podané stížnosti 
pro porušení zákona a v zásadě shora reprodukované, shledal Nejvyšší soud 
opodstatněnými a přiléhavě formulovanými. Ani v doplněném řízení vyšetřovatel 
Policie České republiky Obvodního úřadu vyšetřování pro Prahu 2 plně nedostál 
při zjišťování skutkového stavu věci zákonným náležitostem vymezeným 
ustanovením § 2 odst. 5, odst. 6 tr. řádu, přičemž tento nedostatek důkazního 
řízení byl vskutku zčásti zapříčiněn i nerespektováním pokynů Nejvyššího soudu, 
vydaných na podkladě předchozího řízení o stížnosti pro porušení zákona (§ 270 
odst. 4 tr. řádu). Těžiště pochybení vyšetřovatele však spočívalo právě v 
nedostatečném respektování ustanovení § 2 odst. 5, odst. 6 tr. řádu.

	Pokud na podkladě tohoto vadného procesního postupu vyšetřovatel 
přinejmenším předčasně vydal rozhodnutí o zastavení trestního stíhání obviněné 
D. R., porušil ve prospěch této obviněné zákon v tomto ustanovení současně 
platného a účinného trestního řádu. 

	Nejvyšší soud České republiky proto z podnětu stížnosti pro porušení 
zákona, podané v neprospěch obviněné D. R.  ministrem spravedlnosti České 
republiky, vyslovil podle § 268 odst. 2 tr. řádu porušení zákona v tomto 
ustanovení trestního řádu.

	Zároveň však musel Nejvyšší soud zvažovat nutnost, resp. potřebnost a 
vhodnost případného dalšího procesního postupu, předpokládaného ustanovením § 
269 odst. 2 a násl. tr. řádu, a to i s ohledem na reálnost podstatnější změny 
stávajícího důkazního stavu provedením reálně dostupných relevantních důkazů.

	Stížnost pro porušení zákona přitom představuje velice významný průlom 
do právní moci rozhodnutí soudu, popřípadě státního zástupce nebo 
vyšetřovatele, zpravidla narušující stabilitu konečného a vykonatelného 
rozhodnutí těchto orgánů činných v trestním řízení. V konkrétním případě tak 
musí převážit zájem na plné zákonnosti rozhodnutí a plné zákonnosti postupu 
řízení, které takovému rozhodnutí předcházelo, nad zájmem na stabilitě a 
nezměnitelnosti podobného pravomocného rozhodnutí. Taková situace však může 
nastat pouze při zásadních a podstatných vadách, pro které nemůže stížností 
napadené rozhodnutí vůbec obstát a kdy na právní moci a nezměnitelnosti 
takového rozhodnutí nelze trvat, protože by tak došlo k ohrožení podstaty 
spravedlivého a správného rozhodování v trestním řízení.

	Účelem stížnosti pro porušení zákona je tudíž náprava závažných 
právních vad pravomocných rozhodnutí soudu, státního zástupce nebo 
vyšetřovatele nebo náprava závažných vad postupu řízení, které pravomocnému 
rozhodnutí těchto orgánů činných v trestním řízení předcházelo. Právní úprava 
tohoto mimořádného opravného prostředku přitom kromě nápravy uvedených 
závažných vad například v novém řízení, popřípadě výjimečně i novým meritorním 
rozhodnutím orgánu o stížnosti pro porušení zákona rozhodujícího, sleduje také 
usměrnění soudní praxe při řešení důležitých právních otázek.

	V případě přezkoumávané trestní věci obviněné D. R.  bylo nutno zvážit 
časový odstup jak od doby, kdy měl být stíhaný delikt touto pachatelkou 
spáchán, tak od doby, kdy bylo zahájeno samotné trestní stíhání, vzít v úvahu 
povahu následku, který měl být činem způsobem a nelze nevidět ani to, že 
opatření dalších relevantních důkazů není reálné. Z hlediska očekávaného 
výsledku případného dalšího řízení by proto bylo možno jen ztěží očekávat jiné 
konečné rozhodnutí, než ke kterému dospěl vyšetřovatel Policie České republiky 
Obvodního úřadu vyšetřování pro Prahu 2, zejména ovšem bylo nezbytné zohlednit 
nezadatelné právo každého obviněného, aby jeho věc byla projednána bez 
zbytečných průtahů.

Podle článku 38 odst. 2 Listiny základních práv a svobod má totiž každý právo 
na to, aby jeho věc byla projednána veřejně, bez zbytečných průtahů a aby se 
mohl vyjádřit ke všem prováděným důkazům. Uvedený požadavek představuje 
promítnutí zásady, že každý má právo na to, aby jeho záležitost byla 
spravedlivě, veřejně a v přiměřené lhůtě projednána nezávislým a nestranným 
soudem, zřízeným zákonem, který rozhodne o oprávněnosti jakéhokoliv trestního 
obvinění proti němu, zakotvené v článku 6 odst. 1 Evropské úmluvy o lidských 
právech, do české vnitrostátní úpravy. 

Povinnost všech orgánů činných v trestním řízení projednávat všechny věci bez 
zbytečných průtahů, resp. co nejrychleji, ovšem při plném šetření občanských 
práv zaručených Ústavou, je přitom pro účely trestního řízení obsažena v 
ustanovení § 2 odst. 4 tr. řádu.

	

Nejvyšší soud České republiky za tohoto stavu věci z důvodů shora uvedených 
rozhodl tzv. akademickým výrokem, kterým zjištěné porušení zákona toliko 
vyslovil, aniž považoval za důvodné a potřebné stížností napadené rozhodnutí 
rušit, případně učinit další navazující procesní opatření.    

	         

P o u č e n í :  Proti tomuto rozhodnutí o stížnosti pro porušení zákona není

                  podle § 266 odst. 7 tr. řádu stížnost pro porušení zákona

                  přípustná.

V Brně dne 29. srpna 2001

Předseda senátu:

JUDr.  Zdeněk   S o v á k 
