Soud: Nejvyšší soud

Spisová značka: 4 Tz 74/2002

Datum rozhodnutí: 23.10.2002

Typ rozhodnutí: Rozsudek




4 Tz 74/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 23. 
října 2002 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch i neprospěch obviněných 
J. R. a M. H., proti usnesení Krajského soudu v Ostravě ze dne 7. 3. 2002, sp. 
zn. 6 To 228/2001, v trestní věci vedené u Okresního soudu v Bruntále pod sp. 
zn. 1 T 77/2000, a podle § 268 odst. 2 tr. ř.  rozhodl  t a k t o:

Usnesením Krajského soudu v Ostravě ze dne 7. 3. 2002, sp. zn. 6To 
228/2001,        b y l  p o r u š e n    z á k o n  v ustanovení § 260 tr. ř. 
ve prospěch obviněných    J. R. a M. H.

Odůvodnění:

Rozsudkem Okresního soudu v Bruntále ze dne 21. 3. 2001, sp. zn. 1 T 
77/2000-745, byl obviněný J. R. uznán vinným  trestným činem porušování 
povinností při správě cizího majetku podle § 255 odst. 1, odst. 3 tr. zák., za 
což byl obviněnému J. R. podle § 255 odst. 3   tr. zák. uložen trest odnětí 
svobody v trvání tří roků, pro jehož výkon byl podle § 39a odst. 3 tr. zák. 
zařazen do věznice s dozorem, a současně mu byl uložen trest zákazu činnosti 
spočívající v zákazu výkonu funkce statutárního orgánu i jeho zástupce na dobu 
v trvání pěti let. Obviněná M. H. byla citovaným rozsudkem uznána vinnou  
trestným činem porušování povinností při správě cizího majetku podle § 255 
odst. 1, odst. 2 písm. b) tr. zák., za což byl M. H. podle § 255 odst. 2 tr. 
zák. uložen trest odnětí svobody v trvání jednoho roku, který byl podle § 58 
odst. 1 písm. a) a § 59 odst. 1 tr. zák. podmíněně odložen na zkušební dobu v 
trvání tří roků, a současně jí byl uložen trest zákazu činnosti spočívající v 
zákazu výkonu funkce statutárního orgánu i jeho zástupce na dobu v trvání tří 
let. Poškozený, Z. p. R., s. p., byl citovaným rozhodnutím podle § 229 odst. 1 
tr. ř. odkázán se svým nárokem na náhradu škody na řízení ve věcech 
občanskoprávních.

Proti rozsudku Okresního soudu v Bruntále ze dne 21. 3. 2001, sp. zn. 1T 
77/2000-745, podal odvolání obviněný J. R., obviněná M. H. i poškozený Z. p. 
R., s. p.

Usnesením Krajského soudu v Ostravě ze dne 7. 3. 2002, sp. zn. 6 To 228/2001, 
byl podle § 258 odst. 1 písm. a), b), c) tr. ř. napadený rozsudek Okresního 
soudu v Bruntále ze dne 21. 3. 2001, sp. zn. 1 T 77/2000-745, zrušen v celém 
rozsahu a podle § 260 tr. ř. byla věc vrácena státnímu zástupci k došetření, 
když Krajský soud v Ostravě dospěl k závěru, že po zrušení rozsudku nelze 
pokračovat v řízení před soudem pro neodstranitelné procesní vady.

V odůvodnění usnesení Krajský soud v Ostravě předně uvedl, že odsuzující 
rozsudek okresního soudu byl shledán přinejmenším předčasným, učiněným za 
situace, kdy okresní soud vycházel z nedostatečně zjištěného skutkového stavu 
věci, tedy v rozporu s § 2 odst. 5   tr. ř., a vyhodnocení provedených důkazů 
neodpovídá ustanovení § 2 odst. 6 tr. ř. Krajský soud v Ostravě dále uvádí, že 
pokud jde o sdělení obvinění obviněnému J. R., nevymezuje sdělení obvinění na 
č. l. 4 a 5 spisu ani upozornění podle § 160 odst. 1, 6 tr. ř. na č. l. 312 
spisu stíhané skutky přesně, zejména pokud jde o místo spáchání trestného činu  
a výši způsobené škody,  v této souvislosti považuje Krajský soud v Ostravě za 
přiléhavou námitku, že skutek uvedený v obžalobě pod bodem 3) měl být posouzen 
jako samostatný trestný čin. Krajský soud v Ostravě dále uvádí, že důvodné 
pochybnosti vzbuzuje vyčíslení škody uvedené u jednotlivých skutků v obžalobě 
(s výjimkou bodu 3/ obžaloby), z odůvodnění obžaloby i napadeného rozsudku 
nelze vůbec zjistit, jakým způsobem byla škoda vyčíslena, z čeho se skládá a 
zda bylo přihlédnuto ke všem relevantním okolnostem rozhodným pro výši škody 
(Krajský soud v Ostravě v této souvislosti upozorňuje na rozpory mezi výší 
škody uvedenou ve sdělení obvinění, v upozornění na č. l. 312 a v obžalobě a 
napadeném rozsudku). Za těchto okolností považuje Krajský soud v Ostravě za 
důvodný návrh obhajoby vyslechnout k upřesnění výše škody zpracovatele 
auditorské zprávy, případně doplnit řízení vyžádáním znaleckého posudku z oboru 
ekonomika – účetnictví. Konečně poukazuje Krajský soud v Ostravě na skutečnost, 
že obžalované M. H. je napadeným rozsudkem vytýkáno, že porušila zákonem jí 
uloženou povinnost opatrovat a spravovat cizí majetek, v obžalobě i napadeném 
rozsudku však není tato povinnost specifikována, když obžalovaná navíc tvrdí, 
že měla platnou pracovní smlouvu jako účetní a z titulu jmenování do funkce 
zástupce ředitele jí nebyly konkrétně uloženy žádné povinnosti a oprávnění, ani 
jí nebyla pracovní smlouva jinak upravena.

Z uvedených důvodů Krajský soud v Ostravě dospěl k závěru, že dosud provedené 
dokazování neodůvodňuje postavení obžalovaných před soud po podání obžaloby, 
když v dalším stadiu trestního řízení bude nutno přesně zjistit výši škody, 
kterou měli obžalovaní trestným činem způsobit, a to vypracováním znaleckého 
posudku z oboru ekonomiky  a účetnictví, bude třeba upřesnit místo spáchání 
trestné činnosti u obžalovaných, navíc u jednotlivých skutků bude třeba 
rozhodnout, zda jde o jeden trestný čin či o více trestných činů a u obžalované 
M. H. bude nutno zkoumat její zavinění ve smyslu subjektivní stránky, tj. 
konkrétní porušení povinnosti uložené jí zákonem či jinak, jako předpoklad 
trestního postihu u stíhaného trestného činu.

Proti pravomocnému usnesení Krajského soudu v Ostravě ze dne 7. 3. 2002, sp. 
zn.    6 To 228/2001, podal ministr spravedlnosti České republiky stížnost pro 
porušení zákona ve prospěch i neprospěch obviněných J. R. a M. H. Vytkl v ní, 
že zákon byl porušen v ustanovení § 260 tr. ř.

V odůvodnění stížnosti pro porušení zákona poukázal ministr spravedlnosti 
především na to, že v daném případě byla zachována totožnost skutku ve smyslu 
ustanovení § 176 odst. 2 a § 220 odst. 1 tr. ř. při popisu skutku ve sdělení 
obvinění, v obžalobě i v rozsudku. Při porovnání formulací skutku, jak jsou 
pojaty do sdělení obvinění a do výrokové části obžaloby i rozsudku, není možno 
dedukovat, že by obžaloba byla podána pro jiný skutek než pro který bylo 
sděleno obvinění nebo že soudem prvního stupně bylo rozhodnuto o jiném skutku, 
než pro který byla podána obžaloba. Pokud ve sdělení obvinění není přesně 
uvedena škoda či místo činu, neměla tato skutečnost sama o sobě za následek 
nezákonnost takového úkonu, neboť záznam vyšetřovatele, kterým došlo ke sdělení 
obvinění, v zásadních údajích odpovídal požadavkům v té době platného 
ustanovení § 160 odst. 1 tr. ř. V tomto směru ministr spravedlnosti poukázal na 
to, že ani sám krajský soud nepovažuje takto vytýkaná pochybení za porušení 
zákona, pouze má zato, že v dalším stadiu řízení bude nutno přesně zjistit výši 
škody, a to znaleckým posudkem, a blíže nespecifikovaným způsobem upřesnit 
místo spáchání trestného činu. K otázce, zda se u jednotlivých skutků jedná o 
jeden trestný čin či o více trestných činů, ministr spravedlnosti uvádí, že se 
jedná o řešení otázky právní, nikoli o procesní vadu, stejně jako v případě 
pochybností odvolacího soudu v otázce zavinění obviněné M. H. Zde ministr 
spravedlnosti dodává, že pokud měl odvolací soud pochybnosti, zda a jaké 
povinnosti obviněná M. H. porušila, mohl a měl  v tomto směru dokazování 
doplnit, případně to při současném vrácení věci k novému projednání uložit 
soudu prvního stupně. Konečně i v případě požadavku odvolacího soudu na 
vypracování znaleckého posudku k otázce výše vzniklé škody ministr 
spravedlnosti uvádí, že se nejedná o neodstranitelnou procesní vadu, a to i v 
případě, že by takový požadavek byl důvodný (což ministr spravedlnosti 
zpochybňuje, neboť podle jeho názoru byla výše škody v předchozím řízení 
náležitě objasněna). V každém případě však mohl krajský soud sám opatřit 
znalecký posudek k objasnění výše škody v souladu s ustanovením § 259 tr. ř. 
nebo to mohl uložit soudu prvního stupně, stejný závěr je možno učinit i 
ohledně požadavku soudu na provedení důkazu výslechem auditora.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že pravomocným usnesením 
Krajského soudu v Ostravě ze dne 7. 3. 2002, sp. zn. 6 To 228/2001, byl porušen 
zákon ve prospěch i neprospěch obviněných J. R. a M. H., podle § 269 odst. 2 
tr. ř. napadené usnesení ve výroku o vrácení státnímu zástupci zrušil a podle § 
270 tr. ř. přikázal Krajskému soudu v Ostravě, aby věc v potřebném rozsahu 
znovu projednal a rozhodl.

Nejvyšší soud České republiky podle § 267 odst. 3 tr. ř. přezkoumal 
zákonnost       a odůvodněnost výroku rozhodnutí, proti němuž byla stížnost pro 
porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející, a dospěl k závěru, že zákon porušen 
byl.

Podle § 260 tr. ř. platí, že pokud nelze po zrušení rozsudku odvolacím soudem 
pokračovat v řízení před soudem pro neodstranitelné procesní vady a není-li 
důvod pro jiné rozhodnutí, odvolací soud vrátí věc státnímu zástupci k 
došetření.

Ustanovení § 260 tr. ř., které navazuje na ustanovení § 258 tr. ř. a je ve 
vztahu speciality k ustanovení § 259 odst. 1 tr. ř., upravuje výjimečný postup 
odvolacího soudu, jímž se věc vrací zpět až do přípravného řízení. Podle názoru 
Nejvyššího soudu nutno třeba v souvislosti s interpretací citovaného ustanovení 
zdůraznit, že novelou trestního řádu provedenou zákonem č. 265/2001 Sb. bylo 
toto ustanovení změněno, a to v souvislosti se zásadní změnou poměru a významu 
jednotlivých stadií trestního řízení, kdy přípravné řízení má pro příště funkci 
skutečně přípravnou, pomocnou a těžiště řízení se přenáší před soud, což 
znamená kromě jiného výrazné omezení procesní činnosti orgánů činných v 
přípravném řízení, naopak řízení před soudem se stává skutečným těžištěm, v 
němž mají být za respektování všech základních zásad provedeny rozhodující 
důkazy v patřičné procesní formě, náležitě zhodnoceny, vyvozena z nich správná 
a úplná skutková zjištění a rozhodnuto  o vině. 

Pro úvahu, zda po zrušení napadeného rozsudku odvolacím soudem je nutno 
postupovat podle § 259 odst. 1 tr. ř. a vrátit věc soudu prvního stupně k 
novému projednání    a rozhodnutí nebo státnímu zástupci k došetření podle § 
260 tr. ř., je rozhodné, v jakém rozsahu je třeba řízení doplnit a které úkony 
provést k odstranění zjištěných procesních nedostatků. Státnímu zástupci bude 
věc vrácena zpravidla tehdy, když odvolací soud zjistí, že věc je zatížena 
takovými procesními vadami, že ani opakování hlavního líčení by zřejmě nemohlo 
vést k nápravě, a je proto žádoucí věc projednat znovu v přípravném řízení. 
Důvodem pro vrácení věci státnímu zástupci k došetření ze stadia odvolacího 
řízení již není pouhý požadavek náležitého objasnění věci (jako tomu bylo před 
účinností zákona  č. 265/2001 Sb.),  a to ani tehdy, jestliže by se jednalo o 
nedostatečná skutková zjištění znamenající obtížné a rozsáhlé došetření 
skutečností důležitých pro rozhodnutí ve věci, jež by soud prvního stupně 
nemohl provést rychleji než státní zástupce.

Odvolací soud přistoupí k úvahám o vrácení věci státnímu zástupci k došetření 
poté, co zruší napadený rozsudek zpravidla z důvodů uvedených v § 258 odst. 1 
písm. a) tr. ř., tedy pro podstatné vady řízení, které mohly mít vliv na 
správnost a zákonnost přezkoumávané části napadeného rozsudku. Ve smyslu 
ustanovení § 260 tr. ř. odvolací soud nejprve zkoumá, zda není dán důvod pro 
jiné rozhodnutí ve věci (např. zastavení trestního stíhání odvolacím soudem, 
postoupení věci jinému orgánu apod.).

Neodstranitelnými procesnímu vadami v řízení před soudem ve smyslu 
ustanovení       § 260 tr. ř. jsou např. porušení ustanovení o nutné obhajobě v 
přípravném řízení,   o zahájení trestního stíhání a postupu při obvinění určité 
osoby, vedení trestního stíhání bez souhlasu poškozeného, nepřibrání tlumočníka 
v řízení proti obviněnému neznalému českého jazyka, podání obžaloby pro skutek, 
pro který vůbec nebylo zahájeno trestní stíhání apod., tedy procesní vady, 
které nemůže odstranit soud prvního stupně vlastní procesní činností a jež jsou 
odstranitelné pouze v přípravném řízení.

Z uvedených skutečností vycházel Nejvyšší soud při přezkoumání zákonnosti a 
odůvodněnosti usnesení, proti němuž byla v této věci podána stížnost pro 
porušení zákona. Podle názoru Nejvyššího soudu rozhodně nelze v případě tohoto 
řízení považovat za neodstranitelnou procesní vadu, která by ve smyslu 
ustanovení § 260 tr. ř. byla důvodem pro vrácení věci státnímu zástupci, pouhou 
skutečnost, že v dosavadním řízení nebyla přesně zjištěna výše škody, kterou 
měli obžalovaní J. R. a M. H. trestným činem způsobit, obzvláště pokud vezmeme 
v úvahu, že Krajský soud v Ostravě požaduje k objasnění výše škody pouze 
vypracování znaleckého posudku z oboru ekonomiky  a účetnictví, popř. provedení 
důkazu výslechem auditora. Je třeba souhlasit se stížností pro porušení zákona, 
že Krajský soud v Ostravě mohl sám v souladu s ustanovením § 259 tr. ř. opatřit 
takový znalecký posudek či provést výslech auditora anebo to mohl uložit soudu 
prvního stupně.

Za neodstranitelnou procesní vadu ve smyslu ustanovení § 260 tr. ř. nelze v 
žádném případě považovat ani nesprávné posouzení otázky, zda se u jednotlivých 
skutků, které jsou obviněnému J. R. kladeny za vinu, jedná o jeden trestný čin 
či o více trestných činů, či nesprávné posouzení otázky, zda u obžalované M. H. 
je dáno zavinění ve smyslu subjektivní stránky (v této souvislosti Nejvyšší 
soud dodává, že formulaci „zavinění ve smyslu subjektivní stránky, tj. 
konkrétní porušení povinnosti uložené obviněné zákonem či jinak“, která je 
uvedena v odůvodnění napadeného usnesení, považuje za nesrozumitelnou, neboť 
porušení povinnosti při opatrování nebo správě cizího majetku uložené obviněné 
zákonem či převzaté smluvně není znakem subjektivní, nýbrž objektivní stránky 
trestného činu porušování povinnosti při správě cizího majetku). Podle názoru 
Nejvyššího soudu se v obou případech jedná o otázky hmotně právního posouzení, 
případné nesprávné právní posouzení věci pak není procesní vadou řízení, tím 
spíše není procesní vadou ve smyslu ustanovení § 260    tr. ř. 

Shodně se stížností pro porušení zákona Nejvyšší soud dodává, že pokud měl 
Krajský soud v Ostravě pochybnosti, zda a jaké povinnosti obviněná M. H. 
porušila, mohl a měl  v tomto směru dokazování doplnit, případně to při 
současném vrácení věci k novému projednání uložit soudu prvního stupně.

Posledním důvodem, o který Krajský soud v Ostravě opírá napadené usnesení, je 
skutečnost, že sdělení obvinění na č. l. 4 a 5 spisu ani upozornění podle § 160 
odst. 1, 6 tr. ř. na č. l. 312 spisu nevymezuje stíhané skutky přesně, zejména 
pokud jde o místo spáchání trestného činu a výši způsobené škody. V této 
souvislosti Nejvyšší soud upozorňuje, že pokud by v řízení byla podána obžaloba 
pro skutek, pro který nebylo vůbec zahájeno trestní stíhání, bylo by nutno 
takovou skutečnost posoudit jako neodstranitelnou procesní vadu ve smyslu 
ustanovení § 260 tr. ř. a věc vrátit státnímu zástupci k došetření.

Shodně se stížností pro porušení zákona však Nejvyšší soud konstatuje, že o 
uvedenou procesní vadu se v případě projednávané trestní věci nejedná. V § 176 
odst. 2 tr. ř. je formulován požadavek zachovat v obžalobě totožnost skutku, 
pro který bylo zahájeno trestní stíhání podle § 160 tr. ř., jinak řečeno, 
obžaloba může být podána pouze pro skutek, který je uveden v usnesení o 
zahájení trestního stíhání (podle znění tr. ř. platného do 31. 12. 2001 se 
muselo jednat o skutek, pro který bylo sděleno obvinění). Trestněprávní teorie 
i praxe se shoduje na závěru, že totožnost skutku je zachována nejen při 
naprostém souladu mezi popisem skutku ve výroku usnesení o zahájení trestního 
stíhání (resp. ve sdělení obvinění) a popisem skutku v žalobním návrhu 
obžaloby, ale též za předpokladu, že existuje úplná shoda alespoň v jednání při 
rozdílném následku nebo úplná shoda alespoň v následku při rozdílném jednání 
nebo jednání či následek (nebo obojí) jsou alespoň částečně shodné, shoda ovšem 
musí být v podstatných okolnostech, jimiž se rozumí zejména skutkové okolnosti 
charakterizující jednání nebo následek z hlediska právní kvalifikace, která 
přichází v úvahu. Na zachování totožnosti skutku přitom nemají vliv změny v 
okolnostech, které pouze individualizují předmětný skutek z hlediska času, 
místa spáchání činu, formy zavinění, rozsahu následku či motivace, pokud jinak 
shoda v následku či jednání není dotčena. Zásada stanovená v § 176 odst. 2 tr. 
ř. tedy neznamená, že musí jít o naprostou shodnost mezi usnesením o zahájení 
trestního stíhání a obžalobou; některé skutečnosti uvedené v usnesení o 
zahájení trestního stíhání mohou odpadnout, některé mohou opět přibýt, jiné se 
mohou měnit – nesmí se však změnit podstata jednání.

Na základě uvedených skutečností a po přezkoumání spisu dospěl Nejvyšší soud k 
závěru, že v případě projednávané trestní věci byla v obžalobě zachována 
totožnost skutku, pro který bylo zahájeno trestní stíhání podle § 160 tr. ř. 
(ve znění tr. ř. platném do 31. 12. 2001). Při porovnání formulací skutku, jak 
jsou uvedeny ve sdělení obvinění ze dne 22. 9. 1999, ČVS: OVBR-506/10-99, v 
upozornění vyšetřovatele podle § 160 odst. 1, 6 ze dne 11. 2. 2000, ČVS: 
OVBR-506/10-99, a v žalobním návrhu obžaloby Okresního státního zastupitelství 
ze dne 26. 4. 2000, sp. zn. 1 Zt 692/99, lze dospět k závěru, že obžaloba je 
podána pro tentýž skutek, pro který bylo sděleno obvinění, neboť jednání i 
následek jsou v podstatných okolnostech v obou případech shodné.

V této souvislosti je třeba dodat, že ani samotný Krajský soud v Ostravě 
nepovažoval za procesní vadu podání obžaloby pro skutek, pro který nebylo 
zahájeno trestní stíhání, pouze má zato, že dosud provedené dokazování 
neodůvodňuje postavení obžalovaných před soud po podání obžaloby, když v dalším 
stádiu trestního řízení bude nutno přesně zjistit výši škody, kterou měli 
obžalovaní trestným činem způsobit, a bude třeba upřesnit místo spáchání 
trestné činnosti u obžalovaných.

Z výše uvedených skutečností dospěl Nejvyšší soud k závěru, že v projednávané 
věci nebyly dány neodstranitelné procesní vady, pro které by nebylo možno po 
zrušení rozsudku odvolacím soudem pokračovat v řízení před soudem, takže 
Krajský soud v Ostravě pochybil, pokud postupoval podle § 260 tr. ř.

V souvislosti s projednáním stížnosti pro porušení zákona se Nejvyšší soud 
zabýval také otázkou, zda je stížnost pro porušení zákona v tomto případě 
podána ve prospěch či neprospěch obviněných. Ministr spravedlnosti podal 
předmětnou stížnost ve prospěch i neprospěch obviněných, v závěru stížnosti 
navrhl nejen, aby Nejvyšší soud vyslovil podle § 268 odst. 2 tr. ř. porušení 
zákona ve vytýkaném směru, ale též aby podle § 269 odst. 2 tr. ř. zrušil 
napadené usnesení ve výroku o vrácení státnímu zástupci a podle § 270 odst. 1 
tr. ř. přikázal Krajskému soudu v Ostravě, aby věc v potřebném rozsahu znovu 
projednal a rozhodl.

Podle názoru Nejvyššího soudu však je stížnost pro porušení zákona v tomto 
případě podána výlučně v neprospěch obviněných J. R. a M. H. Je třeba si 
uvědomit, že v daném případě byl porušen zákon usnesením odvolacího soudu, 
kterým se věc vrací ze stadia odvolacího řízení zpět až do řízení přípravného. 
Vrácení věci do stadia přípravného řízení je třeba zásadně hodnotit jako pro 
obviněného příznivější, než kdyby věc zůstala ve stadiu řízení před soudem. 
Pokud je věc vrácena zpět do přípravného řízení, zůstává otevřeno, zda státní 
zástupce podá ve věci novou obžalobu, jinak řečeno, není jisté, zda bude 
obviněný vůbec postaven před soud – procesní postavení obviněného v přípravném 
řízení je třeba obecně hodnotit jako pro něj příznivější než postavení 
obžalovaného v řízení před soudem. Z uvedeného vyplývá, že pokud je zákon 
porušen rozhodnutím, kterým se věc vrací ze stadia odvolacího řízení zpět do 
řízení přípravného, jedná se o porušení zákona ve prospěch obviněného, stížnost 
pro porušení zákona, která směřuje proti takovému rozhodnutí, je podána v jeho 
neprospěch.

Podle § 269 odst. 2 tr. ř. je možnost zrušení rozhodnutí napadeného stížností 
pro porušení zákona (a následný postup podle § 270 odst. 1 tr. ř.) omezena 
pouze na případy, kdy byl zákon porušen výlučně v neprospěch obviněného, ve 
všech ostatních případech (ať již byl zákon porušen ve prospěch obviněného či 
současně v jeho prospěch i neprospěch) je postup podle citovaného ustanovení 
vyloučen.

Ze všech výše uvedených důvodů Nejvyšší soud rozhodl, že usnesením Krajského 
soudu v Ostravě ze dne 7. 3. 2002, sp.zn. 6 To 228/2001, byl porušen zákon v 
ustanovení     § 260 tr. ř. ve prospěch obviněných J. R. a M. H.

Poučení: Proti tomuto rozhodnutí není opravný prostředek přípustný.

V Brně dne 23. října 2002

Předseda senátu:

JUDr. Jiří Pácal  
