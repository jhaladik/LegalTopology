Soud: Nejvyšší soud

Spisová značka: 4 Tz 7/2025

Datum rozhodnutí: 26.02.2025

Typ rozhodnutí: ROZSUDEK


Heslo: Stížnost pro porušení zákona, Oznámení usnesení, Počítání lhůt

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř., § 275 odst. 3 tr. ř.

Kategorie rozhodnutí: D




4 Tz 7/2025-219 





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 26. 2. 2025 v senátě 
složeném z předsedkyně senátu JUDr. Marty Ondrušové a soudců JUDr. Jiřího 
Pácala a JUDr. Pavly Augustinové stížnost pro porušení zákona, kterou podal 
ministr spravedlnosti ve prospěch obviněné S. M., proti pravomocnému usnesení 
Krajského soudu v Praze ze dne 29. 8. 2024, č. j. 11 To 269/2024-176, jako 
soudu stížnostního ve věci vedené u Okresního soudu v Příbrami pod sp. zn. 3 T 
76/2022, a rozhodl t a k t o :


I. 	Podle § 268 odst. 2 tr. ř. se vyslovuje, že pravomocným usnesením 
Krajského soudu v Praze ze dne 29. 8. 2024, č. j. 11 To 269/2024-176, byl 
porušen zákon v ustanoveních § 137 odst. 1 a § 148 odst. 1 písm. b) tr. ř. v 
neprospěch obviněné S. M.

II.	Podle § 269 odst. 2 tr. ř. se zrušuje napadené usnesení Krajského 
soudu v Praze ze dne 29. 8. 2024, č. j. 11 To 269/2024-176. Současně se zrušují 
i všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

III. 	Podle § 270 odst. 1 tr. ř. se přikazuje Krajskému soudu v Praze, 
aby věc v potřebném rozsahu znovu projednal a rozhodl.

IV.	Podle § 275 odst. 3 tr. ř. se obviněná S. M. nebere do vazby.





Odůvodnění:

1.	Dne 24. 1. 2025 obdržel Nejvyšší soud stížnost pro porušení zákona č. 
j. MSP-542/2024 ODKA-SPZ/7, kterou podal ministr spravedlnosti (dále také jen 
„stěžovatel“) podle § 266 odst. 1 tr. ř. ve prospěch obviněné S. M. (dále také 
jako „obviněná“). Stížností ministr napadá pravomocné usnesení Krajského soudu 
v Praze ze dne 29. 8. 2024, č. j. 11 To 269/2024-176, jako soudu stížnostního 
ve věci vedené u Okresního soudu v Příbrami pod sp. zn. 3 T 76/2022.

2.	Stěžovatel poukazuje na to, že obviněná byla trestním příkazem 
Okresního soudu v Příbrami ze dne 21. 7. 2022, č. j. 3 T 76/2022-79, uznána 
vinnou přečinem krádeže podle § 205 odst. 2 tr. zákoníku a byl jí uložen trest 
odnětí svobody v trvání 10 měsíců. Výkon trestu byl podmíněně odložen na 
zkušební dobu v trvání 2 let s dohledem probačního úředníka. Citovaný trestní 
příkaz nabyl právní moci 31. 8. 2022.

3.	Následně dne 4. 7. 2024 konal Okresní soud v Příbrami veřejné 
zasedání, jehož se obviněná osobně účastnila. V rámci tohoto veřejného zasedání 
bylo vyhlášeno usnesení č. j. 3 T 76/2022-163, kterým bylo rozhodnuto, že 
obviněná podle § 86 odst. 1 tr. zákoníku vykoná trest odnětí svobody v trvání 
10 měsíců, který jí byl uložen výše zmíněným trestním příkazem č. j. 3 T 
76/2022-79. Obviněná byla soudem poučena o právu stížnosti, která má odkladný 
účinek. Obviněná se vyjádřila tak, že si ponechává lhůtu pro její podání. 
Písemné vyhotovení tohoto usnesení bylo obviněné doručeno dne 22. 7. 2024.

4.	Obviněná dne 23. 7. 2024 zaslala prostřednictvím věznice skrze 
provozovatele poštovních služeb podání, jehož obsahem byla stížnost proti 
předmětnému usnesení č. j. 3 T 76/2022-163, kterou podrobně odůvodnila. Své 
podání následně rozšířila o „doplnění odvolání-stížnosti“ dne 27. 8. 2024, 
které zaslala Krajskému soudu v Praze, jemuž bylo doručeno 29. 8. 2024.

5.	Okresní soud v Příbrami předložil dne 22. 8. 2024 trestní spis vedený 
pod sp. zn. 3 T 76/2022 Krajskému soudu v Praze jako soudu stížnostnímu. 
Krajský soud v Praze usnesením ze dne 29. 8. 2024, č. j. 11 To 269/2024-176 
(ministrem napadené rozhodnutí), podanou stížnost obviněné zamítl podle § 148 
odst. 1 písm. b) tr. ř. jako opožděně podanou. Své rozhodnutí Krajský soud v 
Praze zdůvodnil tím, že obviněná byla přítomna veřejnému zasedání konanému před 
soudem prvního stupně, v němž bylo vyhlášeno napadené usnesení. Lhůta pro 
podání stížnosti tak podle Krajského soudu v Praze začala běžet ode dne 
oznámení napadeného usnesení a byla třídenní. Poslední den k podání včasné 
stížnosti tak připadl podle Krajského soudu v Praze na 8. 7. 2024, přičemž 
obviněná podala stížnost až dne 23. 7. 2024.

6.	S tímto závěrem vyslovuje stěžovatel nesouhlas. Na zmíněnou 
problematiku podle stěžovatele totiž dopadá judikatura Ústavního soudu (např. 
sp. zn. III. ÚS 2511/19, I. ÚS 445/20 či II. ÚS 1001/24), ve které opakovaně 
konstatoval, že počátek běhu lhůty pro podání instanční stížnosti v trestních 
věcech při rozhodování o osobní svobodě (zejména o vazbě, podmíněném 
propuštění, přeměně alternativních trestů v nepodmíněný trest odnětí svobody a 
rozhodnutí o výkonu původně podmíněně odloženého trestu odnětí svobody) nebo 
meritu věci (zamítnutí návrhu na povolení obnovy řízení) je třeba odvíjet až od 
doručení písemného vyhotovení soudního rozhodnutí.

7.	Stěžovatel je tak přesvědčen, že postupem Krajského soudu v Praze 
došlo k omezení práva obviněné na spravedlivý proces podle čl. 36 odst. 1, čl. 
38 odst. 2 a čl. 40 odst. 3 Listiny základních práv a svobod a dále k porušení 
zákona v ustanovení § 148 odst. 1 písm. b) tr. ř. v neprospěch obviněné.

8.	Závěrem podané stížnosti ministr navrhuje, aby Nejvyšší soud podle § 
268 odst. 2 tr. ř. vyslovil, že pravomocným usnesením Krajského soudu v Praze 
ze dne 29. 8. 2024, č. j. 11 To 268/2024-176 [patrně č. j. 11 To 269/2024-176 – 
pozn. NS], byl porušen zákon v ustanovení § 148 odst. 1 písm. b) tr. ř., a to v 
neprospěch obviněné. Dále navrhuje, aby Nejvyšší soud podle § 269 odst. 2 tr. 
ř. usnesení Krajského soudu v Praze ze dne 29. 8. 2024, č. j. 11 To 
268/2024-176 [patrně č. j. 11 To 269/2024-176 – pozn. NS] zrušil, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a podle § 270 odst. 1 tr. ř. přikázal 
Krajskému soudu v Praze, aby věc v potřebném rozsahu znovu projednal a rozhodl.

9.	K podané stížnosti pro porušení zákona se vyjádřil dne 29. 1. 2025 
státní zástupce Nejvyššího státního zastupitelství, sp. zn. 1 NZZ 2008/2025 
(dále jen „státní zástupce“), který se ztotožnil s argumentací ministra 
spravedlnosti a zrekapituloval jeho stěžejní námitky. Závěrem tak ve shodě se 
stěžovatelem navrhuje, aby Nejvyšší soud podle § 268 odst. 2 tr. ř. vyslovil, 
že napadeným usnesením Krajského soudu v Praze ze dne 29. 8. 2024, č. j. 11 To 
269/2024-176, byl v neprospěch obviněné porušen zákon v § 148 odst. 1 písm. b) 
tr. ř. Dále navrhuje, aby Nejvyšší soud podle § 269 odst. 2 tr. ř. zrušil 
napadené usnesení Krajského soudu v Praze ze dne 29. 8. 2024, č. j. 11 To 
269/2024-176, a zrušil také další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, a 
podle § 270 odst. 1 tr. ř. přikázal Krajskému soudu v Praze, aby věc v 
potřebném rozsahu zvou projednal a rozhodl. Pro případ, že by Nejvyšší soud 
hodlal rozhodnout jiným způsobem, než uvedeným v § 274 odst. 2 a 3 tr. ř., 
vyslovil státní zástupce souhlas s rozhodnutím v neveřejném zasedání (§ 274 
odst. 4 tr. ř.).

10.	Dne 13. 2. 2025 obdržel Nejvyšší soud vyjádření obviněné k podané 
stížnosti pro porušení zákona, ve kterém souhlasí se závěry ministra 
spravedlnosti a státního zástupce Nejvyššího státního zastupitelství. Obviněná 
taktéž odkazuje na nález Ústavního soudu ze dne 12. 5. 2020, sp. zn. I. ÚS 
445/20, v jehož světle nemůže podle jejího názoru stížností napadené rozhodnutí 
obstát. Závěrem tak navrhuje, aby Nejvyšší soud vyslovil, že pravomocným 
usnesením Krajského soudu v Praze ze dne 29. 8. 2024, č. j. 11 To 269/2024-176, 
byl porušen zákon v její neprospěch, a aby napadené usnesení zrušil jako právně 
vadné a věc vrátil odvolacímu soudu [patrně „stížnostnímu soudu“ – pozn. NS] k 
dalšímu řízení.

11.	Nejvyššímu soudu byl společně se stížností pro porušení zákona 
předložen i trestní spis Okresního soudu v Příbrami sp. zn. 3 T 76/2022, ze 
kterého vyplývá, že v předmětné věci byl vydán dne 21. 7. 2022 pod č. j. 3 T 
76/2022-79 trestní příkaz, kterým byl obviněné uložen podmíněný trest odnětí 
svobody v trvání 10 měsíců za současného stanovení zkušební doby v trvání 2 
roků s dohledem probačního úředníka. Citovaný trestní příkaz nabyl právní moci 
dne 31. 8. 2022. Obviněná se pak osobně účastnila dne 4. 7. 2024 veřejného 
zasedání u Okresního soudu v Příbrami, jehož předmětem bylo rozhodnutí o 
přeměně podmíněně odloženého výkonu trestu odnětí svobody. Po vyhlášení 
usnesení z téhož dne, č. j. 3 T 76/2022-163, včetně stručného sdělení důvodů 
rozhodnutí, byla obviněná poučena o možnosti podat si proti tomuto usnesení 
stížnost. Obviněná se přitom vyjádřila „Ponechávám si lhůtu“ (č. l. 161 a 
161-verte). 


12.	Dne 22. 7. 2024 si obviněná osobně převzala písemně vypracované 
usnesení ze dne 4. 7. 2024, č. j. 3 T 76/2022-163 (č. l. 163-verte). Dne 23. 7. 
2024 odeslala obviněná stížnost (formálně označenou jako „Odvolání“), kterou 
brojila proti předmětnému usnesení Okresního soudu v Příbrami. Toto své podání 
pak doplnila ještě písemností ze dne 27. 8. 2024, která byla doručena Krajskému 
soudu v Praze dne 29. 8. 2024. Krajský soud v Praze ještě téhož dne v 
neveřejném zasedání rozhodl o podané stížnosti obviněné tak, že ji podle § 148 
odst. 1 písm. b) tr. ř zamítl. V odůvodnění usnesení Krajský soud v Praze 
uvedl, že obviněná byla přítomna veřejnému zasedání konanému u soudu prvního 
stupně dne 4. 7. 2024, v němž bylo vyhlášeno napadené usnesení. Lhůta pro 
podání stížnosti tak počala běžet ode dne oznámení napadeného usnesení a byla 
třídenní, takže podle tohoto soudu poslední den k podání včasné stížnosti 
připadl na 8. 7. 2024. Obviněná však stížnost podala do poštovní přepravy až 
dne 23. 7. 2024, tedy opožděně. Proto Krajský soud v Praze stížnost bez věcného 
přezkoumání zamítl jako opožděně podanou (č. l. 165–177).

13.	Z předložené stížnosti pro porušení zákona a z napadeného rozhodnutí 
Krajského soudu v Praze vyplývá, že těžiště předložené věci tkví právě ve 
správném určení okamžiku, který je rozhodný pro počátek běhu lhůty k podání 
stížnosti.

14.	Podle § 143 odst. 1 tr. ř. se stížnost podává u orgánu, proti jehož 
usnesení stížnost směřuje, a to do tří dnů od oznámení usnesení. Podle § 137 
odst. 1 tr. ř. se oznámení děje buď vyhlášením usnesení v přítomnosti toho, 
jemuž je třeba usnesení oznámit (první alternativa), anebo doručením opisu 
usnesení (druhá alternativa). Jak již bylo výše předestřeno, obviněná byla 
přítomna veřejnému zasedání, ve kterém bylo usnesení Okresního soudu v 
Příbrami, jež následně napadla opravným prostředkem, vyhlášeno. Krajský soud v 
Praze tak okamžik oznámení vztáhl ke dni konání veřejného zasedání, od kterého 
následně započal počítat zmíněnou třídenní lhůtu (den vyhlášení se přitom do 
této lhůty nezapočítává). Jelikož konec zmíněné lhůty podle Krajského soudu v 
Praze dopadal na víkend, tak očividně konstatoval konec předmětné lhůty k 
nejbližšímu následujícímu pracovnímu dni (pondělí 8. 7. 2024 – viz § 60 odst. 3 
tr. ř.).

15.	V této souvislosti je vhodné poukázat na to, že Krajský soud v Praze 
postupoval striktně podle § 137 odst. 1 věta druhá (první alternativa) a § 143 
odst. 1 tr. ř. Textace zmíněných ustanovení je přitom obsažena (téměř beze 
změny) v trestním řádu od 60 let minulého století. Přitom zjevně navazuje na 
předchozí úpravu 50 let. Z té vyplývala preference, aby osoba byla s 
rozhodnutím předně seznámena v rámci vyhlášení rozhodnutí (viz § 29, 31 a 33 
zákona č. 87/1950 Sb., o trestním řízení soudním – srov. také v komentářové 
literatuře ŠIMÁK, Jaroslav a kol. Trestní řád a předpisy související. Právnický 
ústav Ministerstva spravedlnosti. Orbis – Praha, 1953). I podle této 
předcházející úpravy, pokud byla osoba oprávněná k podání stížnosti přítomna 
při vyhlášení usnesení, běžela jí lhůta od následujícího dne, a to i když jí 
bylo následně písemně vyhotovené rozhodnutí doručeno (č. 44/52 Sb. rozh.). 
Zmíněný přístup vycházel z přesvědčení, že usnesení je druhem rozhodnutí, s 
nímž zpravidla nejsou spojeny příliš vážné důsledky. Na tuto úpravu pak navázal 
i zákon č. 141/1961 Sb. o trestním řízení soudním. V současnosti je však tento 
právní názor již judikaturou Ústavního soudu překonán a obecně lze konstatovat, 
že je-li usnesení třeba písemně vyhotovit s obsahovými náležitostmi podle § 134 
odst. 1 a 2 tr. ř., lze účinky oznámení podle § 137 odst. 1 tr. ř. spojovat až 
s doručením opisu usnesení osobám podle věty první citovaného ustanovení 
(srovnej nález Ústavního soudu ze dne 23. 9. 2010, sp. zn. III. ÚS 1542/09).

16.	K výše uvedenému lze ještě velice stručně zrekapitulovat, že Ústavní 
soud nejprve ve svém nálezu ze dne 5. 1. 2006, sp. zn. III. ÚS 457/05, 
konstatoval, že v případech § 137 odst. 4 tr. ř. (typicky situace zamítnutí 
návrhu na povolení obnovy řízení soudem) běží předmětná lhůta k podaní 
stížnosti až od doručení opisu usnesení, nikoli od jeho vyhlášení, byť by bylo 
vyhlášeno v přítomnosti obviněného. Jiným výkladem by podle Ústavního soudu 
došlo k porušení práva obviněného na soudní ochranu a na spravedlivý proces ve 
smyslu čl. 36 odst. 1 a čl. 38 odst. 2 Listiny. Tento závěr pak zopakoval ve 
své další nálezové judikatuře např. ze dnů 10. 3. 2005, sp. zn. III. ÚS 303/04; 
8. 12. 2011, sp. zn. III. ÚS 1231/11; 31. 5. 2018, sp. zn. I. ÚS 3842/17 a 
dalších. Tato judikatura je přitom následována i Nejvyšším soudem – viz jeho 
rozsudek ze dne 17. 4. 2013, sp. zn. 6 Tz 99/2012. Uvedený přístup je pak 
reflektován jak v komentářové, tak i další odborné literatuře, např. v 
komentáři k §§ 137 a 143 – DRAŠTÍK, Antonín, FENYK, Jaroslav a kol. Trestní 
řád: Komentář. [Systém ASPI]. Wolters Kluwer, nebo ŠÁMAL, Pavel. K počátku a k 
počítání konce lhůty k podání stížnosti z pohledu Ústavního soudu. 
Trestněprávní revue, 2023, č. 2, s. 75–79.

17.	Tento judikaturní výklad poté rozšířil Ústavní soud i na případy 
usnesení o uvalení vazby, ponechání obviněného ve vazbě, o zamítnutí jeho 
žádosti o propuštění z vazby či o zamítnutí návrhu na nahrazení vazby dohledem 
probačního úředníka, a to v nálezech ze dne 9. 6. 2009, sp. zn. IV. ÚS 426/09, 
a ze dne 5. 2. 2019, sp. zn. IV. ÚS 3780/18. V nálezu ze dne 23. 9. 2010, sp. 
zn. III. ÚS 1542/09, pak uvedené rozšířil i o případy usnesení o podmíněném 
propuštění z výkonu trestu odnětí svobody. Dále taktéž Ústavní soud dovodil při 
rozhodování o přeměnách alternativních trestů na trest odnětí svobody, že lhůta 
k podání stížnosti proti usnesení, jímž byl přeměněn alternativní trest na 
nepodmíněný trest odnětí svobody, běží až od doručení opisu písemného 
vyhotovení usnesení (srov. nález Ústavního soudu ze dne 10. 12. 2019, sp. zn. 
IV. ÚS 3003/19). Následně v nálezu ze dne 2. 11. 2022, sp. zn. III. ÚS 1946/22, 
zdůraznil, že ve své předcházející judikatuře situoval okamžik, od něhož je 
možno počítat běh lhůty pro podání (instanční) stížnosti v trestních věcech při 
rozhodování o tak závažných otázkách, jakými je osobní svoboda zaručená čl. 8 
odst. 1 Listiny (zejména rozhodnutí o vazbě, podmíněném propuštění, přeměně 
alternativních trestů v nepodmíněný trest odnětí svobody a rozhodnutí o výkonu 
původně podmíněně odloženého trestu odnětí svobody) nebo meritu věci 
(rozhodnutí o zamítnutí návrhu na povolení obnovy řízení), a to až na doručení 
opisu usnesení (srov. ŠÁMAL, Pavel. K počátku a k počítání konce lhůty k podání 
stížnosti z pohledu Ústavního soudu. Trestněprávní revue, 2023, č. 2, s. 75–79, 
stručně pak také viz JELÍNEK, Jiří a kol. Trestní právo procesní. 7. 
aktualizované a doplněné vydání podle stavu k 1. 9. 2023. Praha: Leges. Str. 
731).

18.	Lze uzavřít, že předním účelem této (již) konstantní judikatury 
Ústavního soudu je tak snaha o zachování práva obviněného na přístup k soudu 
druhého stupně a možnost polemizovat se závěry soudu prvního stupně v řádném 
opravném řízení o stížnosti tak, aby se mohl obviněný vymezit proti konkrétním 
důvodům rozhodnutí soudu prvního stupně podrobně obsaženým až v písemné 
vyhotovení jeho usnesení. Bylo by k úvaze, zda by výše zmíněnému požadavku mohl 
v nyní projednávané věci Krajský soud v Praze dostát, kdyby bylo stížností 
napadené usnesení Okresního soudu v Příbrami v přítomnosti obviněné plně 
vyhlášeno (byť i k tomuto postupu vyslovil Ústavní soud ve svém nálezu ze dne 
12. 5. 2020, sp. zn. I. ÚS 445/20, jistou skepsi). Ze zvukového záznamu (ale 
současně i z protokolu) z veřejného zasedání konaného u Okresního soudu v 
Příbrami dne 4. 7. 2024 (č. l. 162) nicméně vyplývá, že soud obviněné pouze 
stručně sdělil důvody svého rozhodnutí. Proto se zmíněnou úvahou Nejvyšší soud 
v tomto rozhodnutí blíže nezabýval.

19.	Lze tedy připustit, že Krajský soud v Praze ve věci postupoval 
striktně podle textu zákona, konkrétně § 143 odst. 1 a § 137 odst. 1 tr. ř., 
avšak nezohlednil ústavně konformní výklad druhého zmíněného ustanovení, který 
opakovaně předestřel Ústavní soud ve své nálezové judikatuře. Zohlednění 
precedenčních účinků judikatury Ústavního soudu v typově obdobných případech 
přitom vychází nejenom z čl. 90 věty první a čl. 89 odst. 2 Ústavy, ale taktéž 
z principu právní jistoty, jenž je jedním z nezbytných předpokladů právního 
státu, kterým Česká republika nezpochybnitelně je (čl. 1 odst. 1 Ústavy). 
Nálezy Ústavního soudu tedy představují závazná interpretační vodítka pro 
rozhodování ve skutkově a právně obdobných věcech, od nichž je sice možné se 
odklonit, to ovšem pouze ve výjimečných a racionálně odůvodněných případech 
(viz ŠIMÍČEK, Vojtěch. Ústavní stížnost. Praha: Leges, 2018. Str. 249–253). 
Těmito kvalitativními kritérii však nyní projednávaný případ nedisponuje. 
Ostatně, jak správně namítá ministr spravedlnosti, Ústavní soud např. ve svém 
nálezu ze dne 12. 5. 2020, sp. zn. I. ÚS 445/20, řešil obdobnou věc, kde taktéž 
aplikoval již výše zmíněná východiska, a dokonce se taktéž jednalo o usnesení 
Krajského soudu v Praze, který podle § 148 odst. 1 písm. b) tr. ř. jako 
opožděnou zamítl stížnost proti usnesení Okresního soudu v Příbrami, kterým 
bylo podle § 83 odst. 1 tr. zákoníku rozhodnuto, že obviněná vykoná trest 
odnětí svobody.

20.	Nejvyšší soud má za to, že pokud stížnostní soud nerespektoval 
ústavně konformní výklad § 137 odst. 1 tr. ř., pak porušil zákon, když 
postupoval pouze striktně podle jeho textace. Jakkoliv se Česká republika 
nenachází v tradičním prostředí precedentálního práva, jsou obecné soudy 
povinny judikaturu Ústavního soudu respektovat a v tomto smyslu je pro ně 
závazná. Jak ostatně již mnohokrát uvedl i Ústavní soud, požadavek 
předvídatelnosti soudního rozhodování náleží mezi základní zásady spravedlivého 
procesu (např. nález ze dne 23. 11. 2010, sp. zn. IV. ÚS 2738/10; ze dne 3. 4. 
2014, sp. zn. III. ÚS 1561/13, a další).

21.	Za tohoto stavu věci Nejvyšší soud podle § 268 odst. 2 tr. ř. 
vyslovil, že usnesením Krajského soudu v Praze ze dne 29. 8. 2024, č. j. 11 To 
269/2024-176, byl porušen zákon v ustanoveních § 137 odst. 1 a § 148 odst. 1 
písm. b) tr. ř., a to v neprospěch obviněné.

22.	Nejvyšší soud pak s ohledem na vyslovené porušení zákona v 
neprospěch obviněné podle § 269 odst. 2 tr. ř. zrušil napadené usnesení 
Krajského soudu v Praze ze dne 29. 8. 2024, č. j. 11 To 269/2024-176. Současně 
zrušil všechna další rozhodnutí na zrušené rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

23.	Podle § 270 odst. 1 tr. ř. Nejvyšší soud přikázal Krajskému soudu v 
Praze, aby věc znovu projednal a rozhodl. Nejvyšší soud připomíná, že podle § 
270 odst. 4 tr. ř. je orgán, jemuž byla věc přikázána, vázán právním názorem, 
který vyslovil ve věci Nejvyšší soud, a je povinen provést procesní úkony, 
jejichž provedení Nejvyšší soud nařídil. Současně je třeba zdůraznit, že 
stížnost byla podána ve prospěch obviněné, takže v novém řízení nemůže dojít ke 
změně v její neprospěch.

24.	Podle § 275 odst. 3 tr. ř. dále platí, že vykonává-li se na obviněné 
trest odnětí svobody uložený jí původním rozsudkem a Nejvyšší soud ke stížnosti 
pro porušení zákona výrok o tomto trestu zruší, rozhodne zároveň o vazbě. 
Nejvyšším soudem bylo zjištěno, že obviněná nyní vykonává původně odložený 
trest z trestního příkazu Okresního soudu v Příbrami ze dne 21. 7. 2022, č. j. 
3 T 76/2022-79, žádné další nařízené tresty podle Centrální evidence vězněných 
osob nemá. Nejvyšší soud po zhodnocení všech relevantních okolností 
vyplývajících z předloženého spisového materiálu neshledal u obviněné důvody 
vazby, a proto podle § 275 odst. 3 tr. ř. rozhodl, že se obviněná do vazby 
nebere.

Poučení: Proti tomuto rozhodnutí není opravný prostředek přípustný.

V Brně dne 26. 2. 2025


JUDr. Marta Ondrušová 
předsedkyně senátu

	
	





