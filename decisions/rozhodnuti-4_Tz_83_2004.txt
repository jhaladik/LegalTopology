Soud: Nejvyšší soud

Spisová značka: 4 Tz 83/2004

Datum rozhodnutí: 15.06.2004

Typ rozhodnutí: Rozsudek




4 Tz 83/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 15. 
června 2004 v senátě složeném z předsedy senátu JUDr. Františka Hrabce a 
soudců  JUDr. Danuše Novotné a JUDr. Petra Šabaty stížnost pro porušení zákona, 
kterou podal ministr spravedlnosti České republiky ve prospěch obviněného  M.   
K., proti trestnímu příkazu Okresního soudu v Příbrami ze dne 31. 7. 2003, sp. 
zn. 4 T 101/2003, a podle § 268 odst. 2,  § 269  odst. 2 a   § 270 odst. 1 tr. 
ř. rozhodl  t a k t o :

Pravomocným trestním příkazem Okresního soudu v Příbrami  ze dne 31. 7. 
2003,       sp. zn. 4 T 101/2003, a v řízení předcházejícím  b y l   p o r u š 
e n   z á k o n  v ustanoveních      § 2 odst. 5, 6 tr. ř. a § 11 odst. 1 písm. 
f) tr. ř. per analogiam a v ustanoveních § 36 a § 45a odst. 1 tr. zák., v 
neprospěch obviněného M. K.

Napadený trestní příkaz   s e    z r u š u j e . 

	

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Příbrami  s e   p ř i k a z u j e,  aby věc v potřebném 
rozsahu znovu projednal a rozhodl.

 					

O d ů v o d n ě n í :

	

Obviněný M. K. byl trestním příkazem Okresního soudu v Příbrami ze dne  31. 7. 
2003, sp. zn. 4 T 101/2003,  uznán vinným trestným činem zanedbání povinné 
výživy podle § 213 odst. 2, 3 tr. zák., jehož se dopustil tím, že v době od 16. 
1. 2002 nejméně do  30. 4. 2003 v místě trvalého bydliště v obci M. p. B., v 
působnosti Okresního soudu Praha – západ, i jinde se vyhýbal plnění své zákonné 
povinnosti přispívat na výživu svých nezletilých dětí K. K. a N. K., přičemž 
výše výživného v částce 900,- Kč měsíčně na dceru K.  mu byla stanovena 
pravomocným rozsudkem Okresního soudu v Příbrami ze dne 16. 8. 1999, sp. zn. Nc 
601/99, a v částce 900,-  Kč měsíčně na dceru N. mu byla stanovena  pravomocným 
rozsudkem  Okresního soudu Praha – západ ze dne 27. 5. 2002, sp. zn. Nc 
141/2001, a dluží na výživném  celkovou částku ve výši 28 800,- Kč k rukám 
matky svých dětí A. T., která byla v uvedené době odkázána na finanční výpomoc 
svých rodičů a přátel a od    1. 11. 2002 jí byly poskytovány dávky  sociální 
péče k vyrovnání hranice sociální potřebnosti na základě rozhodnutí sociálního 
odboru Městského úřadu v M. p. B. ze dne 22. 11. 2002. Za to byl obviněný 
odsouzen k trestu  obecně prospěšných prací ve výměře 300 hodin. Předmětný 
trestní příkaz byl obviněnému doručen dne 16. 8. 2003 a právní moci nabyl dne 
26. 8. 2003.

	

Proti tomuto trestnímu příkazu podal ministr spravedlnosti podle § 266 odst. 1 
tr. ř. k Nejvyššímu soudu stížnost pro porušení zákona ve prospěch obviněného 
M. K. Podle jeho názoru jím byl v neprospěch obviněného porušen zákon v 
ustanoveních § 36,  § 45a odst. 1 tr. zák. a § 2 odst. 5, 6 tr. ř. 

Obviněný M. K. byl totiž v předchozí době odsouzen rozsudkem Okresního soudu 
Praha – západ ze dne 3. 3. 2003, sp. zn. 1 T  365/2002, a to pro čtyři trestné 
činy zanedbání povinné výživy podle § 213 odst. 2, 3 tr. zák., tři trestné činy 
zanedbání povinné výživy podle § 213 odst. 2 tr. zák., trestný čin ublížení na 
zdraví podle § 221 odst. 1 tr. zák.  a trestný čin maření výkonu úředního 
rozhodnutí podle § 171 odst. 1 písm. d) tr. zák.  Za to mu byl uložen  souhrnný 
trest odnětí svobody v trvání dvou let, jehož výkon mu byl podmíněně odložen na 
zkušební dobu v trvání pěti let za současného zrušení výroků o trestech z 
trestních příkazů Okresního soudu  Praha - západ, a to ze dne 4. 10. 2000, sp. 
zn.  1 T 244/2000, a ze dne 25. 9. 2002, sp. zn. 1 T 355/2002.  Dále mu byl 
uložen trest obecně prospěšných prací ve výměře 400 hodin. Tento rozsudek nabyl 
právní moci dne 4. 4. 2003.

Stěžovatel poukázal, že v trestní věci sp. zn. 4 T 101/2003 Okresního soudu v 
Příbrami bylo provedeno zkrácené přípravné řízení a o podaném návrhu na 
potrestání bylo rozhodnuto vydáním trestního příkazu. Proto není patrné, zda 
samosoudce při vydání trestního příkazu přihlédl ke skutečnostem vyplývajícím z 
rozsudku  Okresního soudu Praha – západ ze dne 3. 3. 2003, sp. zn. 1 T 
365/2002.  Ačkoli tento rozsudek nebyl v době rozhodování Okresního soudu v 
Příbrami  do rejstříku trestů zanesen, z usnesení Krajského soudu v Praze ze 
dne  23. 7. 2003, sp. zn. Nt 25/2003, jímž bylo rozhodováno o příslušnosti 
soudu,  a které bylo založeno ve spise Okresního soudu v Příbrami, jeho 
existence jednoznačně vyplývala. Vzhledem k tomu, že nebyl zohledněn výše 
uvedený rozsudek Okresního soudu  Praha  - západ,  pochybil Okresní soud v 
Příbrami ve dvou směrech.  Předně šlo o to, že v bodě 4) rozsudku Okresního 
soudu  Praha – západ byl M. K. uznán vinným skutkem spočívajícím v tom, že se 
od října 1999 do 26. 4. 2002 vyhýbal placení výživného na svou nezletilou dceru 
K. K. Okresní soud v Příbrami svým  trestním příkazem pak odsoudil obviněného 
pro část tohoto jednání podruhé, když jeho trestný čin spatřuje mimo jiné i v 
tom, že se vyhýbal plnění své zákonné vyživovací povinnosti k nezletilé K. K. v 
době od 16. 1. 2002 nejméně do 30. 4. 2003.

Dále pak trestní příkaz nerespektoval skutečnost, že uvedeným rozsudkem 
Okresního soudu Praha – západ byl obviněnému uložen jako jeden z trestů trest 
obecně prospěšných prací ve výměře 400 hodin, který nebyl dosud vykonán, a 
uložil obviněnému další trest obecně prospěšných prací ve výměře 300 hodin, 
takže uložený trest spolu s dříve uloženým nevykonaným trestem výrazně přesáhl 
nejvyšší výměru tohoto druhu trestu dovolenou zákonem.  

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vyslovil, že trestním 
příkazem Okresního soudu v Příbrami ze dne 31. 7. 2003, sp. zn. 4 T 101/2003, 
byl porušen zákon v neprospěch obviněného M. K. v ustanoveních § 36, § 45a 
odst. 1 tr. zák. a v ustanovení § 2   odst. 5, 6 tr. ř.  Dále navrhl, aby 
Nejvyšší soud podle § 269 odst. 2 tr. ř. napadený trestní příkaz zrušil, jakož 
i všechna další rozhodnutí na zrušené rozhodnutí obsahově navazující, pokud 
vzhledem ke změně, k níž dojde zrušením, pozbudou podkladu a následně aby 
postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Z obsahu spisu Okresního soudu  Praha – západ sp. zn. 1 T 365/2002 je patrné, 
že proti obviněnému M. K. bylo zahájeno trestní stíhání usnesením policejního 
rady Policie České republiky, služby kriminální policie a vyšetřování Praha - 
západ, dne 25. 4. 2002 pod sp. zn. ORPZ  - 578/2001, a to pro skutek 
spočívající v neplnění jeho zákonné vyživovací povinnosti na jeho nezletilou 
dceru K. K. za období od října 1999. Usnesením téhož orgánu ze dne 26. 4. 2002, 
sp. zn. ORPZ – 223/2001, byla  ke společnému řízení spojena věc obviněného M. 
K. pro vyjmenované skutky včetně jednání obviněného uvedeného výše. V podané 
obžalobě pak bylo toto jednání obviněného ohraničeno obdobím od října 1999 do 
26. 4. 2002, kdy v této věci bylo obviněnému sděleno obvinění. (Proto bylo 
třeba považovat jednání obviněného od 27. 4. 2002 spočívající v neplacení 
výživného na dceru K. K. ve smyslu ustanovení § 12 odst. 11 tr. ř.  za nový 
skutek.) Obviněný M. K. byl posléze rozsudkem ze dne 3. 3. 2003, sp. zn. 1 T 
365/2002, uznán vinným  pro čtyři trestné činy zanedbání povinné výživy podle § 
213 odst. 2, 3 tr. zák., tři trestné činy zanedbání povinné výživy podle § 213 
odst. 2 tr. zák., trestný čin ublížení na zdraví podle § 221 odst. 1 tr. zák. a 
trestný čin maření výkonu úředního rozhodnutí podle § 171 odst. 1 písm. d) tr. 
zák.  Těchto se dopustil následovně: 

1)

V době od 16. 2. 1998 do 23. 11. 1998 se vyhýbal placení výživného na svou 
nezletilou dceru V. K., ačkoliv rozsudkem Okresního soudu pro Prahu – západ ze 
dne 18. 6. 1998, sp. zn. Nc 76/98, mu bylo s účinností od 16. 2. 1998 
stanoveno  platit výživné ve výši 1 000,- Kč měsíčně a to vždy každého 15-tého 
dne v měsíci předem k rukám matky dítěte P. K., přičemž z nedostatku finančních 
prostředků na potřeby dítěte hrozila nezletilé nouze a dluží tak na výživném 
částku 9 000,- Kč.

2)

V době od 24. 11. 1998 do 30. 6. 2001 se vyhýbal placení výživného na svou 
nezletilou dceru V. K., ačkoliv rozsudkem Okresního soudu pro Prahu – západ ze 
dne 18. 6. 1998, sp. zn. Nc 76/98, mu bylo s účinností od 16. 2. 1998 
stanoveno  platit výživné ve výši 1 000,- Kč měsíčně a to vždy každého 15-tého 
dne v měsíci předem k rukám matky dítěte P. K., přičemž z nedostatku finančních 
prostředků na potřeby dítěte byl Okresním úřadem pro Prahu – západ vyplácen 
příspěvek  na výživu dítěte a dluží tak na výživném částku 31 000,- Kč z toho 4 
668,- Kč Okresnímu úřadu Praha – západ. 

3 )

V době od 1. 7. 2001 do 26. 4. 2002 se vyhýbal placení výživného na svou 
nezletilou dceru V. K., ačkoli mu bylo  rozsudkem Okresního soudu pro Prahu – 
západ ze dne 18. 6. 1998, sp. zn. Nc 76/98, stanoveno s účinností od 16. 2. 
1998 platit výživné ve výši 1 000,- Kč měsíčně, a to vždy předem do každého 
15tého dne v měsíci k rukám matky dítěte P. K., přičemž z nedostatku finančních 
prostředků na potřeby dítěte byl Okresním úřadem Praha – západ vyplácen 
příspěvek  na výživu dítěte a dluží tak na výživném částku 10 000,- Kč a z toho 
3 124,- Kč Okresnímu  úřadu Praha – západ.   

4) 

V době od října 1999 do 26. 4. 2002 se vyhýbal placení výživného na svou 
nezletilou dceru K. K., ačkoliv mu rozsudkem Okresního soudu Praha  - západ ze 
dne 16. 8. 1999,  sp. zn. Nc 601/99, který nabyl právní moci dne 24. 9. 1999, 
bylo stanoveno platit výživné ve výši 900,- Kč měsíčně, a to vždy do každého 
15tého dne v měsíci  předem k rukám matky dítěte A. T., přičemž z důvodu 
nedostatku  finančních prostředků na potřeby dítěte byl matce dítěte Okresním 
úřadem pro Prahu – západ  vyplácen příspěvek  na výživu dítěte a dluží tak na 
výživném částku ve výši 27 900,- Kč  z toho 9 578,- Kč  Okresnímu  úřadu pro 
Prahu  - západ. 

5)

V době od 20. 5. 1998 do 23. 11. 1998 se vyhýbal placení výživného na svou 
bývalou manželku P. K., ačkoli rozsudkem Okresního soudu  v Příbrami ze dne 23. 
6. 1998,  sp. zn. 5 C 227/98, mu bylo stanoveno s účinností od 20. 5. 1998 
platit výživné  ve výši 800,- Kč měsíčně, a to vždy každého 15tého dne v měsíci 
předem a dluží tak P. K. výživné ve výši 5 066,- Kč.   

6)

V době od 24. 11. 1998 do 30. 6. 2001 se vyhýbal placení výživného na svou 
bývalou manželku P. K., ačkoli rozsudkem Okresního soudu  v Příbrami ze dne 23. 
6. 1998, sp. zn. 5 C 227/98, mu bylo stanoveno s účinností od 20. 5. 1998 
platit výživné ve výši 800,- Kč měsíčně, a to vždy každého 15tého dne v měsíci 
předem a dluží tak P. K. výživné ve výši 24 800,- Kč.

7)

 V době od 1. 7. 2001 do 26. 4. 2002 se vyhýbal placení výživného na svou 
bývalou manželku P. K., ačkoli rozsudkem Okresního soudu v Příbrami ze dne 23. 
6. 1998, sp. zn. 5 C 227/98,  mu bylo stanoveno s účinností od 20. 5. 1998 
platit výživné  ve výši 800,- Kč měsíčně, a to vždy každého 15tého dne v měsíci 
předem a dluží tak P. K. výživné ve výši  8 000,- Kč.

8)

Dne 18. 1. 2000 kolem 22, 30 hod. v místě svého trvalého bydliště v M. p. B., 
ul.  J. Š. po předchozí slovní rozepři v obývacím pokoji a na schodech fyzicky 
napadl svou bývalou manželku  P. K., bytem tamtéž tak, že ji kopl do hrudního 
koše a smýkl s ní na zem, přičemž P. K. utrpěla zlomeninu sedmého žebra vpravo 
s posunem úlomků

9)

Od 27. 6. 2000 do 9. 7. 2002 se úmyslně  nedostavoval na předvolání do 
psychiatrické léčebny v P. 8, Ú. 91, ačkoli rozsudkem Okresního soudu v 
Příbrami ze dne 19. 6. 1989, sp. zn. 3 T 71/89, ve znění rozsudku Krajského 
soudu v Praze ze dne 15. 8. 1989,   sp. zn.  6 To 148/89, mu bylo uloženo 
ochranné ambulantní  sexuologické léčení. 

Za trestné činy pod body 1), 5), 8) a za trestné činy jimiž byl uznán vinným 
trestními příkazy Okresního soudu Praha – západ ze dne 4. 10.2000 sp. zn. 1 T 
244/2000 a ze dne 25. 9. 2002 sp. zn. 1 T 355/2002 byl obviněnému uložen 
souhrnný trest odnětí svobody v trvání  2 let, jehož výkon mu byl podmíněně 
odložen na zkušební dobu v trvání 5 let za současného zrušení výroků o trestech 
z citovaných trestních příkazů Okresního soudu Praha – západ. Za ostatní 
trestné činy pod body 2) až 4), 6), 7), 9) mu byl uložen úhrnný trest obecně 
prospěšných prací ve výměře 400 hodin.

Proti uvedenému rozhodnutí podala odvolání v neprospěch obviněného státní 
zástupkyně. To však bylo usnesením Krajského soudu v Praze ze dne 30. 5. 2003, 
sp. zn. 9 To 191/2003, podle § 253  odst. 1 tr. ř. zamítnuto, jako opožděně 
podané a rozsudek soudu prvního stupně tak nabyl právní moci dne 4. 4. 2003. 
Trestní list na obviněného byl z Okresního soudu Praha – západ vypraven dne 9. 
7. 2003. 

Z přípisu Probační a mediační služby České republiky střediska Příbram ze dne 
13. 2. 2004 Nejvyšší soud zjistil, že trest obecně prospěšných prací ve výměře 
400 hodin z rozsudku Okresního soudu Praha – západ ze dne 3. 3. 2003, sp. zn. 1 
T 365/2002, byl obviněnému nařízen až usnesením Okresního soudu  v Příbrami ze 
dne 25. 11. 2003. Obviněný se totiž k projednání podmínek výkonu tohoto trestu 
nedostavoval, a proto byl dne 10. 10. 2003 požádán o spolupráci Okresní soud v 
Příbrami za  účelem  jeho předvedení.  Obviněný však výkon tohoto trestu 
doposud nezahájil. 

Z obsahu spisu Okresního soudu v Příbrami sp. zn. 4 T 101/2003 vyplývá, že  v 
této trestní věci bylo proti obviněnému K. vedeno zkrácené přípravné řízení  
Policií České republiky, službou kriminální policie a vyšetřování Praha – 
západ. Obvinění bylo obviněnému sděleno až doručením návrhu na potrestání dne 
16. 8. 2003, a to pro skutek spočívající v tom, že od 16. 1. 2002 do 30. 4. 
2003 neplnil svoji vyživovací povinnost nejenom vůči nezletilé dceři N. K., ale 
i vůči nezletilé dceři  K. K. Na lustru návrhu na potrestání ze dne 22. 5. 2003 
podaného státní zástupkyní Okresního státního zastupitelství Praha - západ jsou 
uvedeny sp. zn. 1 T 365/2002 a sp. zn. 1 T 355/2002. Ve spise se pak na č. l. 
48 spisu nachází usnesení Krajského soudu v Praze ze dne 23. 7. 2003, sp. zn. 
Nt 25/2003, týkající se určení příslušnosti soudu, jímž bylo rozhodnuto, že 
místně příslušný k projednání věci obviněného je Okresní soud v Příbrami. V 
odůvodnění svého rozhodnutí se krajský soud zabýval jednotlivými skutečnostmi 
rozhodnými pro určení místní příslušnosti soudu u distančního trestného činu 
zanedbání povinné výživy podle § 213 tr. zák. V této souvislosti se zmínil i o 
odsouzení obviněného rozsudkem Okresního soudu Praha – západ pod sp. zn. 1 T 
365/2002. 

Z výše uvedeného je tedy zřejmé, že Okresní soud v Příbrami pochybil, když této 
informaci nevěnoval žádnou pozornost a ke svému rozhodování si nevyžádal spis 
Okresního soudu Praha – západ sp. zn. 1 T 365/2002, aby jím doplnil stávající 
důkazy. Rozhodoval pak na základě neúplných důkazů a nedostatečně zjištěného 
skutkového stavu ( viz ustanovení § 2 odst. 5, 6 tr. ř. ) 

V důsledku tohoto nedostatku pak došlo k dalšímu porušení zákona, když obviněný 
M. K. byl napadeným trestním příkazem odsouzen podruhé za jednání, které 
spočívalo v tom, že neplnil svou zákonnou vyživovací povinnost vůči své 
nezletilé dceři K. K. za období od 16. 1. 2002 do 30. 4. 2003, neboť byl již za 
část tohoto  jednání pravomocně odsouzen pod bodem 4 ) rozsudku Okresního 
soudu  Praha - západ ze dne 3. 3. 2003, sp. zn. 1 T 365/2002, v němž byl skutek 
vymezen od října 1999 do 26. 4. 2002. Tím bez jakékoli pochybnosti došlo k 
porušení zásady ne bis in idem zakotvené v Čl. 40 odst. 5 Listiny základních 
práv a svobod ( č. 2/1993 Sb. ), neboť podle něj nikdo nemůže být trestně 
stíhán za čin, pro který již byl pravomocně odsouzen nebo zproštěn obžaloby. 
Tato zásada je pak transponována do ustanovení § 11 odst. 1 písm. f) tr. ř., 
podle nějž trestní stíhání nelze zahájit, a bylo-li již zahájeno, nelze v něm 
pokračovat a musí být zastaveno proti tomu, proti němuž dřívější stíhání pro 
týž skutek skončilo pravomocným rozsudkem soudu nebo bylo rozhodnutím soudu 
nebo jiného oprávněného orgánu pravomocně zastaveno, jestliže rozhodnutí nebylo 
v předepsaném řízení zrušeno. V daném případě ale nebylo možné trestní stíhání 
obviněného M. K. pro předmětnou část skutku zastavit, nýbrž Okresní soud v 
Příbrami měl ve výroku o vině napadeného trestního příkazu vypustit ze skutku 
tu část jednání, za kterou byl obviněný již odsouzen. Předmětné jednání 
obviněného bylo totiž nutno považovat za jeden skutek ve smyslu hmotněprávním i 
procesněprávním, jelikož trestný čin zanedbání povinné výživy podle § 213 tr. 
zák. je trestným činem trvajícím spočívajícím v udržování protiprávního stavu, 
nikoliv trestným činem pokračujícím, a proto na tento trestný čin nebylo možné 
vztáhnout ustanovení § 12 odst. 12 tr. ř., podle něhož by ohledně části 
jednání, za nějž byl obviněný již pravomocně odsouzen, muselo být jeho trestní 
stíhání zastaveno z důvodu § 11 odst. 1 písm. f) tr. ř. Hranice mezi 
jednotlivými skutky trestného činu zanedbání povinné výživy vůči konkrétní 
oprávněné osobě zde byla tvořena okamžikem sdělení obvinění M. K. ( viz 
ustanovení § 12 odst. 11 tr. ř. ) Okresní soud v Příbrami měl proto na základě 
obsahu spisu Okresního soudu Praha – západ sp. zn. 1 T 365/2000 upravit 
předmětný skutek tím způsobem, aby část jednání obviněného spočívající v 
neplacení výživného na nezletilou dceru K. K. časově navazovala na skutek 
popsaný pod bodem 4) uvedeného rozsudku Okresního soudu Praha – západ, tedy 
tak, že by jednání obviněného bylo vymezeno od 27. 4. 2002 do 30. 4. 2003. Zde 
je třeba zdůraznit, že stejné nezákonnosti se dopustila již státní zástupkyně 
Okresního státního zastupitelství Praha – západ, která ve věci podala návrh na 
potrestání, v němž bylo jednání obviněného vymezeno časově stejným způsobem, 
jako v později vydaném trestním příkazu napadeném stížností pro porušení 
zákona. 

Je také namístě připomenout, že bylo povinností Okresního soudu v Příbrami 
zjišťovat, jak obviněný plnil svoji vyživovací povinnost po 30. 4. 2003, a to 
až do doby vydání trestního příkazu, byť v daném případě okamžik sdělení 
obvinění nastal až doručením návrhu na potrestání obviněnému, k čemuž došlo dne 
16. 8. 2003. Jak bylo totiž již dříve zmíněno, jednalo se o trestný čin 
trvající, což znamená, že skutek, jenž tento trestný čin naplňoval, mohl být z 
procesního hlediska ukončen sdělením obvinění obviněnému ( viz § 12 odst. 11 
tr. ř. ), anebo se tak v hmotněprávním smyslu mohlo stát odstraněním 
existujícího protiprávního stavu. Okresní soud však nikterak nezjišťoval, zda 
po 30. 4. 2003 protiprávní stav spočívající v neplacení výživného obviněným 
existoval nadále či nikoli a v tomto ohledu nebylo o dalším případném porušení 
zákona ze strany M. K. rozhodnuto. Toto pochybení již ale nelze v dalším řízení 
v této konkrétní věci napravit, neboť stížnost pro porušení zákona byla podána 
výhradně ve prospěch obviněného.

K dalšímu pochybení pak došlo ve výroku o uložení trestu obecně prospěšných 
prací.

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.  

Uložením dalšího trestu obecně prospěšných prací obviněnému ve výměře 300 hodin 
ze strany Okresního soudu v Příbrami, aniž obviněný z předchozího trestu téhož 
druhu v délce 400 hodin uloženého Okresním soudem Praha – západ cokoli vykonal, 
byla  překročena nejvyšší přípustná hranice pro tento druh trestu, která činí 
400 hodin. Z ustanovení § 36 tr. zák. vyplývá povinnost tuto maximální 
přípustnou výměru trestu respektovat také tehdy, jestliže soud obviněnému 
ukládá stejný druh trestu, v tomto případě trest obecně prospěšných prací, 
který mu již byl uložen dřívějším rozhodnutím soudu, přičemž tento předchozí 
trest nebyl dosud zcela nebo zčásti vykonán. 

Nejvyšší soud proto na základě výše uvedených zjištění podle § 268 odst. 2 tr. 
ř. vyslovil, že napadeným trestním příkazem Okresního soudu v Příbrami  ze dne 
31. 7. 2003, sp. zn. 4 T 101/2003,  a v řízení předcházejícím byl  porušen  
zákon v ustanoveních § 2  odst. 5, 6 tr. ř. a § 11 odst. 1 písm. f) tr. ř. per 
analogiam a v ustanoveních § 36 a § 45a odst. 1 tr. zák., v neprospěch 
obviněného M. K. Podle § 269 odst. 2 tr. ř. tento trestní příkaz zrušil, jakož 
zrušil i všechna další rozhodnutí na zrušený trestní příkaz obsahově 
navazující, pokud vzhledem k této změně pozbyla podkladu. Poté podle § 270 
odst. 1 tr. ř. byla věc přikázána Okresnímu soudu v Příbrami, aby ji v 
potřebném rozsahu znovu projednal  a rozhodl. To znamená, že samosoudce tohoto 
soudu bude při novém rozhodování vycházet též z obsahu spisu Okresního soudu 
Praha – západ sp. zn. 1 T 365/2002, vyžádá si nový opis z rejstříku trestů na 
obviněného, taktéž aktuální zprávu od příslušného střediska Probační a mediační 
služby ČR, event. další potřebné důkazy a teprve poté vydá ve věci meritorní 
rozhodnutí, které bude ve výroku o vině i trestu plně respektovat znění zákona. 
Okresní soud přitom musí mít na paměti, že podle § 273 tr. ř. v novém řízení 
nemůže dojít ke změně v neprospěch obviněného, a že je povinen se řídit též 
ustanovením § 270 odst. 4 tr. ř.

Poučení: Proti tomuto rozsudku není opravný prostředek přípustný.

V Brně dne 15. června 2004

Předseda senátu:

JUDr. František H r a b e c   

	

	

	
