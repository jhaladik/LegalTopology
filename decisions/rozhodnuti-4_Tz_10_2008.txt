Soud: Nejvyšší soud

Spisová značka: 4 Tz 10/2008

Datum rozhodnutí: 17.04.2008

Typ rozhodnutí: ROZSUDEK




4 Tz 10/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  17. 
dubna 2008 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného P.  K., proti trestnímu příkazu  Okresního  soudu  ve Žďáru nad 
Sázavou ze dne 20. 5. 2004  sp. zn. 2 T 53/2004  a podle § 268 odst. 2, § 269 
odst. 2 a § 270 odst. 1 tr. ř. rozhodl   t a k t o : 

Pravomocným trestním příkazem Okresního soudu ve Žďáru nad Sázavou ze 
dne         20. 5. 2004 sp. zn. 2 T 53/2004  b y l  p o r u š e n   z á k o n  
v ustanoveních  § 36, § 45a odst. 1 tr. zák. a v řízení, které mu předcházelo, 
v ustanovení § 2 odst. 5, 6 tr. ř., v neprospěch obviněného P. K.

Napadený trestní příkaz se zrušuje.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu. 

Okresnímu soudu ve Žďáru nad Sázavou  s e  p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í :

Obviněný P. K. byl trestním příkazem Okresního soudu ve Žďáru nad Sázavou ze 
dne 20. 5. 2004 sp. zn. 2 T 53/2004, který byl obviněnému doručen dne 4. 6. 
2004 a právní moci nabyl dne 15. 6. 2004, uznán vinným  trestným činem 
porušování domovní svobody podle § 238 odst. 1 tr. zák., kterého se dopustil 
skutkem spáchaným dne 10. 3. 2004. Za to byl odsouzen k  trestu  obecně 
prospěšných prací ve výměře 120 hodin. 

Pozdějšími rozhodnutími Okresního soudu ve Žďáru nad Sázavou ze dne 27. 2. 
2007  a ze dne  21. 8. 2007 sp. zn. 2 T 53/2004, byl obviněnému uložený trest 
obecně prospěšných prací přeměněn na trest odnětí svobody v trvání 60 dnů, se 
zařazením do věznice s ostrahou, které ale byly ke stížnosti obviněného vždy 
zrušeny usneseními Krajského soudu v Brně a to ze dne 19. 6. 2007 sp. zn. 8 To 
211/2007, a ze dne 23. 10. 2007 sp. zn. 8 To 393/2007, s tím, že v předchozím 
řízení došlo k porušení zákona v ust. § 36 tr. zák., což bude nezbytné napravit 
cestou mimořádného opravného prostředku.

Jak totiž vyplývá z jiného trestního příkazu Okresního soudu ve Žďáru nad 
Sázavou ze dne 10. 2. 2003 sp. zn. 3 T 17/2003, obviněný P. K. jím byl uznán 
vinným trestným činem zanedbání povinné výživy podle § 213 odst. 1 tr. zák., 
jehož se dopustil jednáním v době od  1. 2. 2002 do 9. 1. 2003, za což byl 
odsouzen k trestu obecně prospěšných prací ve výměře 400 hodin. Uvedený trestní 
příkaz byl obviněnému doručen dne 28. 4. 2004 a právní moci nabyl dne 7. 5. 
2004. 

Následně bylo usnesením téhož soudu ze dne 11. 7. 2005 sp. zn. 3 T 17/2003, ve 
spojení s usnesením Krajského soudu v Brně ze dne 31. 8. 2005 sp. zn. 3 To 
369/2005, rozhodnuto o přeměně trestu obecně prospěšných prací ve výměře 400 
hodin na trest odnětí svobody v trvání 200 dnů, se zařazením do věznice s 
ostrahou. K této přeměně trestu došlo v důsledku dalšího odsouzení obviněného 
za trestnou činnost spáchanou po pravomocném odsouzení ve věci sp. zn. 3 T 
17/2003 a to na základě rozsudku Okresního soudu ve Žďáru nad Sázavou ze dne 
14. 10. 2004 sp. zn. 2 T 109/2004.  

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného P. K. proti trestnímu 
příkazu Okresního soudu ve Žďáru nad Sázavou ze dne 20. 5. 2004 sp. zn. 2 T 
53/2004. Napadeným rozhodnutím byl  podle názoru stěžovatele porušen zákon v 
ustanoveních  § 35 odst. 2, § 36,  § 45a odst. 1 tr. zák. a v řízení 
předcházejícím v ustanovení  § 2 odst. 5, 6 tr. ř. v neprospěch obviněného. 

V odůvodnění stížnosti pro poručení zákona stěžovatel uvedl, že napadeným 
trestním příkazem byl obviněnému uložen další trest obecně prospěšných prací, 
aniž byl předchozí trest vykonán. Celková výměra uložených trestů obecně 
prospěšných prací tak v době vydání napadeného rozhodnutí činila 520 hodin. Ze 
spisového materiálu je přitom zřejmé, že samosoudce Okresního soudu ve Žďáru 
nad Sázavou nevěnoval dostatečnou pozornost soudní lustraci ze dne 12. 5. 2004, 
z níž vyplývá, že je u téhož soudu proti obviněnému vedeno další trestní 
stíhání pod sp. zn. 3 T 17/2003 a že se jedná již o věc vyřízenou. Neopatřil si 
pak tento trestní spis jako důkaz, z něhož by zjistil výše uvedené skutečnosti. 
Místo toho bez dalšího obviněnému uložil totožný druh trestu. 

Dále stěžovatel poznamenává, že s ohledem na dobu spáchání trestného činu 
projednávaného v trestní věci pod sp. zn. 2 T 53/2003 a doručení trestního 
příkazu v trestní věci sp. zn. 3 T 17/2003, jsou jednání obviněného P. K. ve 
vztahu souhrnnosti ve smyslu ust. § 35 odst. 2 tr. zák.

V závěru stížnosti pro porušení zákona ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že trestním příkazem 
Okresního soudu ve Žďáru nad Sázavou ze dne 20. 5. 2004 sp. zn. 2 T 53/2004 byl 
porušen zákon v neprospěch obviněného P. K. v ustanovení § 2 odst. 5, 6 tr. ř. 
ve vztahu k ustanovením § 35 odst. 2, § 36,  § 45a odst. 1 tr. zák. Dále 
navrhl, aby Nejvyšší soud podle § 269 odst. 2 tr. ř.  napadený trestní příkaz 
zrušil, včetně všech dalších rozhodnutí na tento trestní příkaz obsahově 
navazujících, pokud vzhledem k této změně pozbyla podkladu, a následně aby 
postupoval podle § 270 odst. 1 tr. ř. a věc vrátil Okresnímu soudu ve Žďáru nad 
Sázavou, aby ji v potřebném rozsahu znovu projednal a rozhodl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroků  rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Jednotlivá rozhodnutí a další listinné materiály  prokazují následující  
skutečnosti. 

Z trestního příkazu ze dne 10. 2. 2003 sp. zn. 3 T 17/2003  (viz č. l. 32 
spisu) vyplývá, že Okresní soud ve Žďáru nad Sázavou obviněnému uložil za 
trestný  čin zanedbání povinné výživy podle § 213 odst. 1 tr. zák. trest obecně 
prospěšných prací ve  výměře 400 hodin. Tento trestní příkaz byl obviněnému 
doručen dne 28. 4. 2004 a právní moci nabyl dne 7. 5. 2004. Trestní list byl na 
rejstřík trestů odeslán dne 16. 6. 2004. Je tak zcela zřejmé, že toto odsouzení 
se v opisu rejstříku trestů na obviněného, který byl vyžádán orgány policie ve 
věci sp. zn.  2 T 53/2004 dne 18. 3. 2004, objevit nemohlo. Z obsahu posledně 
uvedeného spisu lze zároveň zjistit, že samosoudce při svém rozhodování 
vycházel  z  již zmíněného opisu                  z rejstříku trestů na 
obviněného P. K. a z neznámých důvodů nevzal v úvahu soudní lustraci provedenou 
na obviněného dne 12. 5. 2004  (viz č. l. 44 spisu), v níž je odsouzení P. K. 
Okresním soudem ve Žďáru nad Sázavou  pod  sp. zn. 3 T 17/2003 obsaženo. 
Zároveň je evidentní, že obviněný z trestu obecně prospěšných  prací ve výměře 
400 hodin, uloženého trestním příkazem ve věci sp. zn. 3 T 17/2003, nemohl  ke 
dni doručení napadeného trestního příkazu ze dne 20. 5. 2004 sp. zn. 2 T 
53/2004, ničeho vykonat, když předmětný trest mu byl nařízen Okresním soudem ve 
Žďáru nad Sázavou až usnesením ze dne 15. 11. 2004 (viz č. l. 46 spisu). V 
důsledku pochybení spočívajícího v nepřipojení si trestního spisu sp. zn. 3 T 
17/2003, coby spisu přílohového, a v nezjištění jeho obsahu podstatného pro 
rozhodování ve věci sp. zn. 2 T 53/2004, pak došlo k následným vadám, majícím 
charakter porušení zákona v neprospěch obviněného.  

Podle § 36 tr. zák. věty prvé, jestliže soud odsuzuje pachatele za trestný čin, 
který  spáchal předtím, než byl dřívějším rozsudkem vykonán, a ukládá mu trest 
stejného druhu, nesmí tento trest  spolu s dosud nevykonanou částí trestu 
uloženého  dřívějším  rozsudkem  přesahovat nejvyšší  výměru  dovolenou  
trestním zákonem pro tento druh trestu.     

Podle § 45a odst. 1 tr. zák. věty prvé může soud obviněnému uložit trest obecně 
prospěšných prací ve výměře od 50 do 400 hodin. 

Z výše uvedeného je patrno, že v okamžiku vydání trestního příkazu Okresního 
soudu ve Žďáru nad Sázavou v trestní věci sp. zn. 2 T 53/2004, tj. dne 20. 5. 
2004, měl obviněný v jiné trestní věci téhož soudu pravomocně uložen trest 
obecně prospěšných prací ve výměře 400 hodin, z něhož neměl ani část vykonánu. 
V konečném důsledku došlo k tomu, že obviněný měl uloženy dva  nevykonané 
tresty obecně prospěšných prací, překračující ve své celkové výměře horní 
hranici zákonné trestní sazby.  

Je tudíž možno konstatovat, že v posuzované věci došlo k porušení ustanovení § 
36 tr. zák. ve spojení s ustanovením § 45a odst. 1 tr. zák., neboť postupným 
uložením  dvou trestů obecně prospěšných prací, ve výměře 400 a 120 hodin, kdy 
z prvého z nich nebylo v době ukládání druhého trestu nic vykonáno, byla 
překročena nejvyšší  dovolená výměra pro tento druh trestu, která činí 400 
hodin, jíž je nutno respektovat i tehdy, je-li obviněnému  ukládán trest obecně 
prospěšných prací a předchozí trest tohoto druhu uložený dřívějším rozhodnutím  
nebyl zčásti  nebo zcela vykonán. 

Podle Nejvyššího soudu, jakož i podle stávající judikatury, je překročení  
horní hranice zákonné trestní sazby při ukládání trestu konkrétnímu obviněnému 
nutné považovat za uložení druhu trestu, který je ve zřejmém rozporu  s jeho 
účelem ve smyslu  ustanovení  § 266 odst. 2 tr. ř., a tudíž  podání stížnosti  
pro porušení zákona, byť jen z tohoto důvodu, je třeba označit za opodstatněné 
(viz např. rozsudek Nejvyššího soudu ze dne 15. 11. 2006  sp. zn. 4 Tz 
145/2006).

Rovněž další námitka ministra spravedlnosti spočívající v tom, že Okresní soud 
ve Žďáru nad Sázavou měl obviněnému ukládat souhrnný trest je zcela důvodná.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším.

Z předložených spisů vyplývá, že předmětné skutky, za něž byl obviněný 
projednáván a odsouzen, byly spáchány dříve ( 1. 2. 2002 až 9. 1. 2003; 10. 3. 
2004 ), než byl obviněnému doručen v pořadí první trestní příkaz Okresního 
soudu ve Žďáru nad Sázavou ve věci sp. zn.  3 T 17/2003, k čemuž došlo dne 28. 
4. 2004. Oba trestné činy ( zanedbání povinné výživy podle § 213 odst. 1 tr. 
zák. a porušování domovní svobody podle § 238 odst. 1 tr. zák. ) tak vůči sobě 
byly ve vztahu vícečinného souběhu a obviněnému za ně měl být uložen jediný ( 
souhrnný ) trest, případně mělo být od uložení souhrnného trestu upuštěno (§ 37 
tr. zák.).

Podle § 2 odst. 5 tr. ř. orgány činné v trestním řízení  postupují v  souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6. tr. ř. orgány činné v trestním řízení hodnotí důkazy podle 
svého vnitřního přesvědčení  založeného na pečlivém uvážení všech okolností 
případu jednotlivě i v jejich souhrnu. 

Je zcela zřejmé, že k výše popsaným hmotněprávním pochybením jednoznačně došlo 
proto, že Okresní soud ve Žďáru nad Sázavou nezjistil řádně skutkový stav věci, 
při současném hodnocení neúplných důkazů právě ve vztahu k ukládanému trestu. 

Nejvyšší soud proto podle § 268 odst. 2 tr. ř. vyslovil, že trestním příkazem 
Okresního soudu ve Žďáru nad Sázavou ze dne 20. 5. 2004 sp. zn. 2 T 53/2004, 
byl porušen zákon  v ustanoveních § 36,  § 45a odst. 1 tr. zák. a v řízení, 
které mu předcházelo, v ustanovení § 2 odst. 5, 6 tr. ř. v neprospěch  
obviněného P. K. Porušení zákona v ustanovení § 35 odst. 2 tr. zák. do výroku 
rozsudku uvedeno nebylo pouze proto, že okresní soud předmětné ustanovení 
neaplikoval, ač jej aplikovat měl a Nejvyšší soud do výroků svých rozhodnutí 
uvádí pouze ta hmotně právní ustanovení, která byla orgány trestního řízení 
nesprávně použita. Podle § 269 odst. 2 tr. ř. pak Nejvyšší soud  napadený 
trestní příkaz zrušil a to včetně všech  dalších rozhodnutí na zrušený trestní 
příkaz obsahově navazujících, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. pak Nejvyšší soud Okresnímu soudu 
ve Žďáru nad Sázavou přikázal, aby věc v potřebném rozsahu znovu projednal a 
rozhodl. Okresní soud si vyžádá aktuální opis z rejstříku trestů obviněného, 
dále potřebný přílohový spis či spisy, přičemž poté věc v souladu se zákonem s 
důrazem na správnost výroku  o trestu  opětovně rozhodne. 

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle  
§ 273 tr. ř. v novém řízení dojít ke změně rozhodnutí v jeho neprospěch. Podle  
§ 270 odst. 4 tr. ř.  je okresní  soud vázán  právním názorem, který ve věci 
vyslovil  Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V Brně  dne 17. dubna 2008

                                                                                
     Předseda senátu:

                                                                                
     JUDr. František Hrabec  

	

	
