Soud: Nejvyšší soud

Spisová značka: 5 Tz 53/2008

Datum rozhodnutí: 26.06.2008

Typ rozhodnutí: ROZSUDEK




5 Tz 53/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud projednal ve veřejném zasedání konaném dne 26. června 2008 v 
senátě složeném z předsedkyně JUDr. Blanky Roušalové a soudců JUDr. Františka 
Púryho a Prof. JUDr. Pavla Šámala, Ph. D., stížnost pro porušení zákona, kterou 
podal ministr spravedlnosti České republiky ve prospěch obviněného Ing. L.  N. 
,   proti usnesení státního zástupce Obvodního státního zastupitelství pro 
Prahu 10 ze dne 14. 2. 2008, sp. zn. 3 ZT 17/2008, jímž byla zamítnuta stížnost 
obviněného Ing. L.  N.   proti usnesení policejní komisařky Obvodního 
ředitelství Policie České republiky, Služby kriminální policie a vyšetřování, 
3. oddělení odboru hospodářské kriminality, ze dne 21. 1. 2008, sp. zn. 
ORIV-1849-5/TČ-2007-93, jímž bylo podle § 160 odst. 1 tr. ř. zahájeno trestní 
stíhání obviněného Ing. L.  N.   pro trestný čin poškozování věřitele podle § 
256 odst. 1 písm. a), odst. 3 tr. zák., a podle § 268 odst. 2, § 269 odst. 2 a 
§ 270 odst. 1 tr. ř. rozhodl  t a k t o :

Usnesením státního zástupce Obvodního státního zastupitelství pro Prahu 10 ze 
dne 14. 2. 2008, sp. zn. 3 ZT 17/2008, 

b y l   p o r u š e n   z á k o n

v ustanoveních § 146 odst. 2 písm. a) tr. ř. a § 148 odst. 1 písm. c) tr. ř. v 
neprospěch obviněného Ing. L.   N.  

Napadené usnesení státního zástupce Obvodního státního zastupitelství pro Prahu 
10 ze dne 14. 2. 2008, sp. zn. 3 ZT 17/2008,  se   zrušuje.  

Současně se zrušují také všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Státnímu zástupci Obvodního státního zastupitelství pro Prahu 10  se   
přikazuje, aby předložil stížnost obviněného Ing. L.  N.   k projednání a 
rozhodnutí státnímu zástupci Městského státního zastupitelství v Praze.

O d ů v o d n ě n í 

Usnesením policejního orgánu – komisařky Policie České republiky, Obvodního 
ředitelství P. služby kriminální policie a vyšetřování, 3. oddělení odboru 
hospodářské kriminality, se sídlem  P. , ze dne 21. 1. 2008, sp. zn. 
ORIV-1849-5/TČ-2007-93, bylo podle § 160 odst. 1 tr. ř. zahájeno trestní 
stíhání Ing. L.  N. ,  technika, bytem v P. , H.  a to pro trestný čin 
poškozování věřitele podle § 256 odst. 1 písm. a), 3 tr. zák. Tohoto trestného 
činu se měl dopustit tím, že dne 8. 6. 2006 převedl stoprocentní obchodní podíl 
ve společnosti C.,   s. r. o., se sídlem v P. , H. ,  na svého otce A.  N. ,  a 
to za částku 200.000,- Kč, kterou použil nezjištěným způsobem, s cílem 
znemožnit poškozenému J. K.   vymožení pohledávky ve výši 3.670.312,70 Kč z 
titulu rozsudku Obvodního soudu pro Prahu 3 ze dne 2. 12. 2005, sp. zn. 12 C 
169/99, ve spojení s rozsudkem Městského soudu v Praze ze dne 1. 6. 2006, sp. 
zn. 15 Co 213/2006, prostřednictvím výkonu rozhodnutí, čímž částečně zmařil 
uspokojení výše uvedené pohledávky, neboť hodnota čistého obchodního majetku 
společnosti C.,   byla ke dni prodeje obchodního podílu 714.000,- Kč, a tímto 
způsobil poškozenému J.  K.   značnou škodu ve výši 514.000,- Kč.

Z obsahu trestního spisu vyplývá, že dne 16. 11. 2006 podala společnost K. , s. 
r. o., zplnomocněná J.  K. , trestní oznámení na obviněného Ing. L.  N.  (č. l. 
2-3). Podle záznamu na č. l. 20 trestního spisu zahájily policejní orgány podle 
§ 158 odst. 3 tr. ř. úkony trestního řízení v této věci s tím, že je dostatečně 
odůvodněn závěr o podezření ze spáchání trestného činu Ing. L. N.   V průběhu 
přípravného řízení došlo k odložení věci podle § 159a odst. 1 tr. ř. usnesením 
vrchního inspektora Policie České republiky, Obvodního ředitelství P. , služby 
kriminální policie a vyšetřování, 3. oddělení odboru hospodářské kriminality 
dne 10. 9. 2007 (viz č. l. 70), přičemž na podkladě stížnosti oznamovatele bylo 
podle § 149 odst. 1 písm. b) tr. ř. (v rozhodnutí nesprávně odkázáno na trestní 
zákon) zrušeno usnesením státní zástupkyně Obvodního státního zastupitelství 
pro Prahu 10 ze dne 10. 10. 2007, sp. zn. 3 ZN 1718/2007 - 23 (viz č. l. 75).

V souvislosti s podanou stížností pro porušení zákona má však zásadní význam až 
přípis státní zástupkyně Obvodního státního zastupitelství pro Prahu 10 Mgr. 
J.  M.   ze dne 7. 12. 2007 (viz č. l. 78), který vzhledem k jeho obsahu („mám 
za to, že ve věci již byl shromážděn dostatek důkazních prostředků 
odůvodňujících postup podle § 160 odst. 1 trestního řádu“) lze považovat za 
pokyn k vydání usnesení o zahájení trestního stíhání obviněného Ing. L.  N.  ve 
smyslu ustanovení § 146 odst. 2 písm. a) tr. ř., a taktéž k následnému postupu 
orgánů činných v trestním řízení. Na základě tohoto pokynu státní zástupkyně 
Obvodního státního zastupitelství pro Prahu 10 zahájil policejní orgán 
uvedeného oddělení odboru hospodářské kriminality usnesením ze dne 21. 1. 2008, 
sp. zn. ORIV-1849-5/TČ-2007-93, trestní stíhání obviněného Ing. L.  N.   pro 
trestný čin poškozování věřitele podle § 256 odst. 1 písm. a), odst. 3 tr. zák. 
pro skutek citovaný v úvodu rozhodnutí Nejvyššího soudu. Toto usnesení bylo 
doručeno obviněnému dne 25. 1. 2008 a jeho obhájci dne 11. 2. 2008. Obviněný 
Ing. L.  N.   proti němu podal stížnost dne 27. 1. 2008 prostřednictvím svého 
obhájce JUDr. M.  S.   (č. l. 115-117), jež byla policejnímu orgánu doručena 
dne 30. 1. 2008. O opravném prostředku proti usnesení o zahájení trestního 
stíhání rozhodl státní zástupce Obvodního státního zastupitelství pro Prahu 10 
JUDr. M.  B.  tak, že stížnost usnesením ze dne 14. 2. 2008, sp. zn. 3 ZT 
17/2008, zamítl podle § 148 odst. 1 písm. c) tr. ř. jako nedůvodnou.

Proti usnesení státního zástupce Obvodního státního zastupitelství pro Prahu 10 
ze dne 14. 2. 2008, sp. zn. 3 ZT 17/2008, podal ministr spravedlnosti ve 
prospěch obviněného Ing. L.  N.  stížnost pro porušení zákona. V jejím 
odůvodnění nejprve ministr spravedlnosti popsal dosavadní průběh řízení v této 
trestní věci, přičemž zdůraznil, že podle ustanovení § 146 odst. 1 tr. ř. 
stížnosti proti usnesení policejního orgánu vydaného na pokyn státního zástupce 
může vyhovět sám policejní orgán jen s předchozím souhlasem státního zástupce. 
Nebylo-li stížnosti tímto postupem vyhověno a lhůta k podání stížnosti již všem 
oprávněným osobám uplynula, věc měla být podle § 146 odst. 2 písm. a) tr. ř. 
prostřednictvím státního zástupce, který vykonává nad přípravným řízením dozor, 
předložena nadřízenému státnímu zástupci. Ustanovení § 146 odst. 2 písm. a) tr. 
ř. podle vyjádření ministra spravedlnosti garantuje objektivitu v rozhodování o 
stížnosti tak, aby o ní nerozhodoval ten státní zástupce, který se již předtím 
angažoval při vydání napadeného usnesení. V posuzované trestní věci však o 
stížnosti obviněného proti rozhodnutí o zahájení trestního stíhání rozhodl 
státní zástupce Obvodního státního zastupitelství pro Prahu 10, tedy stejného 
státního zastupitelství, u něhož je činná státní zástupkyně, která vydala pokyn 
k zahájení trestního stíhání obviněného Ing. L.  N.  Ministr spravedlnosti 
dovodil, že ze všech rozhodných skutečností ve spojení s obsahem spisového 
materiálu je zřejmé, že postupem dozorového Obvodního státního zastupitelství 
pro Prahu 10, jehož státní zástupce sám rozhodl o opravném prostředku 
směřujícímu proti usnesení policejního orgánu o usnesení o zahájení trestního 
stíhání v situaci, kdy bylo podle zákona příslušným k vydání takového 
rozhodnutí Městské státní zastupitelství v Praze, došlo k porušení zákona v 
neprospěch obviněného Ing. L.  N. , a toto pochybení je třeba napravit.

V závěru podané stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením státního 
zástupce Obvodního státního zastupitelství pro Prahu 10 ze dne 14. 2. 2008, sp. 
zn. 3 ZT 17/2008, byl porušen zákon v ustanovení § 146a odst. 2 písm. a) tr. ř. 
v neprospěch obviněného Ing. L.  N.   Dále ministr spravedlnosti navrhl, aby 
Nejvyšší soud podle § 269 odst. 2 tr. ř. napadené rozhodnutí zrušil včetně 
případných dalších rozhodnutí na toto usnesení obsahově navazujících, pokud 
vzhledem ke změně, k níž došlo zrušením, pozbyla podkladu, a aby podle 
ustanovení § 270 odst. 1 tr. ř. přikázal věc státnímu zástupci Městského 
státního zastupitelství v Praze k novému projednání a rozhodnutí.

Na podkladě podané stížnosti pro porušení zákona Nejvyšší soud podle § 267 
odst. 3 tr. ř. přezkoumal zákonnost a odůvodněnost těch výroků napadeného 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení, napadenému rozhodnutí předcházející.

Postup orgánu, proti jehož usnesení stížnost směřuje, upravuje ustanovení § 146 
tr. ř. Podle jeho prvního odstavce 	orgán, proti jehož usnesení stížnost 
směřuje, může opravnému prostředku sám vyhovět, nedotkne-li se změna původního 
usnesení práv jiné strany trestního řízení, a jde-li o usnesení policejního 
orgánu, které bylo vydáno s předchozím souhlasem státního zástupce nebo na jeho 
pokyn, může policejní orgán sám stížnosti vyhovět jen s předchozím souhlasem 
státního zástupce. V případě, že lhůta k podání stížnosti uplynula všem 
oprávněným osobám a stížnosti nebylo vyhověno podle odstavce 1, ustanovení § 
146 odst. 2 písm. a) tr. ř. ukládá policejnímu orgánu, aby věc předložil k 
rozhodnutí státnímu zástupci, který vykonává nad přípravným řízením dozor, a 
jde-li o stížnost proti usnesení, k němuž tento státní zástupce dal souhlas 
nebo pokyn, jeho prostřednictvím nadřízenému státnímu zástupci. 

Podle § 143 odst. 1 tr. ř. se musí stížnost podat u orgánu, proti jehož 
usnesení opravný prostředek směřuje, ve lhůtě tří dnů od oznámení usnesení. 
Oznámení ve smyslu § 137 tr. ř. nastává buď vyhlášením usnesení v přítomnosti 
toho, jemuž je třeba je oznámit, nebo doručením opisu usnesení; jestliže se 
usnesení oznamuje jak obviněnému, tak i jeho zákonnému zástupci nebo obhájci, 
běží lhůta od toho oznámení, které bylo provedeno nejpozději.

S ohledem na výše uvedená ustanovení trestního řádu, která zcela jasným 
způsobem upravují postup orgánů činných v trestním řízení v případě rozhodování 
o stížnosti jako řádného opravného prostředku proti usnesení, je nepochybné, že 
v posuzované trestní věci obviněného zákonná pravidla respektována nebyla. K 
zahájení trestního stíhání obviněného Ing. L. N.  došlo citovaným usnesením ze 
dne 21. 1. 2008 na výslovný pokyn státní zástupkyně Obvodního státního 
zastupitelství pro Prahu 10. Stížnost obviněného, které nechtěl státní zástupce 
Obvodního státního zastupitelství pro Prahu 10 ve smyslu § 146 odst. 1 tr. ř. 
sám vyhovět, měl na základě ustanovení § 146 odst. 2 písm. a) tr. ř. předložit  
státnímu zástupci Městského státního zástupitelství v Praze jako nadřízenému 
státnímu zástupci. Směřuje-li stížnost oprávněné osoby proti usnesení 
policejního orgánu a tento orgán jí nehodlá vyhovět, není možné, aby o tomto 
opravném prostředku rozhodoval státní zástupce státního zastupitelství, u něhož 
je činná státní zástupkyně, která dala pokyn k vydání takového usnesení.

Nejvyšší soud po přezkoumání obsahu trestního spisu na podkladě stížnosti pro 
porušení zákona, podané ministrem spravedlnosti ve prospěch obviněného Ing. L.  
N.  zjistil, že v posuzované trestní věci došlo k porušení zákona shodně s 
námitkou, již ve svém mimořádném opravném prostředku uplatnil ministr 
spravedlnosti. O stížnosti proti usnesení o zahájení trestního stíhání vydaného 
na pokyn státní zástupkyně Obvodního státního zastupitelství pro Prahu 10 
rozhodoval státní zástupce činný na tomtéž státním zastupitelství tak, že ji 
podle § 148 odst. 1 písm. c) tr. ř. jako nedůvodnou zamítl, namísto toho, aby 
věc v souladu s ustanovením § 146 odst. 2 písm. a) tr. ř. předložil nadřízenému 
státnímu zástupci. Tím došlo k porušení zákona v citovaném ustanovení § 146 
odst. 2 písm. a) tr. ř. a také v ustanovení § 148 odst. 1 písm. c) tr. ř., 
podle něhož státní zástupce Obvodního státního zastupitelství pro Prahu 10 
vadně postupoval.

Nejvyšší soud proto podle § 268 odst. 2 tr. ř. rozhodl tak, že usnesením 
státního zástupce Obvodního státního zastupitelství pro Prahu 10 ze dne 14. 2. 
2008, sp. zn. 3 ZT 17/2008, byl porušen zákon v ustanoveních § 146 odst. 2 
písm. a) tr. ř. a § 148 odst. 1 písm. c) tr. ř. v neprospěch obviněného Ing. 
L.  N.  Dále Nejvyšší soud podle § 269 odst. 2 tr. ř. zrušil napadené 
rozhodnutí státního zástupce Obvodního státního zastupitelství v Praze 10 
včetně rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. pak Nejvyšší soud 
přikázal státnímu zástupci Obvodního státního zastupitelství pro Prahu 10, aby 
předložil stížnost obviněného Ing. L.  N.  k projednání a rozhodnutí  státnímu 
zástupci Městského státního zastupitelství v Praze, který je věcně příslušný o 
ní rozhodnout.

P o u č e n í :  Proti tomuto rozsudku není žádný opravný prostředek přípustný.

V Brně dne 26. června 2008

                                                                                
     Předsedkyně senátu

JUDr. Blanka  R o u š a l o v á  
