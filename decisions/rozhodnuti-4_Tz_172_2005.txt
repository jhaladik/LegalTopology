Soud: Nejvyšší soud

Spisová značka: 4 Tz 172/2005

Datum rozhodnutí: 21.02.2006

Typ rozhodnutí: Rozsudek




4 Tz 172/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
února 

2006 v senátě složeném z předsedy senátu JUDr. Františka Hrabce a soudců JUDr. 
Jindřicha Urbánka a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch  Mgr.  J. K., v trestní 
věci obviněného Ing. S. P., CSc, a spol. vedené Policií České republiky, 
správou Jihomoravského kraje, službou kriminální policie  a vyšetřování, 
odborem hospodářské kriminality pod  sp. zn. ČTS: KVV – 345/20 – 95,  proti 
usnesení státní zástupkyně Krajského státního zastupitelství v Brně ze dne 24. 
6. 2005, sp. zn. 1 KZv 166/96,  a rozhodl podle § 268 odst. 2 tr. ř.   t a k t 
o :

Usnesením státní zástupkyně Krajského státního zastupitelství v Brně ze dne 24. 
6. 2005, sp. zn. 1 KZv 166/96,  b y l    p o r u š e n   z á k o n   v 
ustanoveních § 147 odst. 1 a   § 148 odst. 1 písm. c) tr. ř. a v řízení, které 
mu předcházelo, v ustanovení  § 66 odst. 1  tr. ř. v neprospěch Mgr. J. K.      

O d ů v o d n ě n í : 

Usnesením policejního komisaře Policie České republiky, správy Jihomoravského 
kraje, služby kriminální policie a vyšetřování, odboru hospodářské kriminality 
ze dne 4. 3. 2005, sp. zn. ČTS: KVV – 345/20 – 95, byla Mgr. J. K. uložena 
pořádková pokuta ve výši 25 000,- Kč. 

Citované usnesení napadl Mgr. J. K. stížností, o níž rozhodovala státní 
zástupkyně Krajského státního zastupitelství v Brně, která ji usnesením ze dne 
24. 6. 2005, sp. zn. 1 KZv 166/96, podle § 148 odst. 1 písm. c) tr. ř. jako 
nedůvodnou zamítla.

Proti tomuto usnesení státní zástupkyně Krajského státního zastupitelství v 
Brně ze dne 24. 6. 2005, sp. zn. 1 KZv 166/96, podal ministr spravedlnosti 
podle § 266 odst. 1 tr. ř.  k Nejvyššímu soudu stížnost pro porušení zákona ve 
prospěch Mgr. J. K., neboť tímto usnesením byl podle názoru stěžovatele porušen 
zákon v ustanoveních § 147 odst. 1 písm. a), b), § 148 odst. 1 písm. c) tr. ř. 
a v řízení, které mu předcházelo, též v ustanovení § 66 odst. 1 tr. ř. v 
neprospěch jmenovaného, coby správce konkurzní podstaty společnosti A., a. s. 

V odůvodnění svého podání ministr spravedlnosti zdůraznil, že policejní orgán 
uložil Mgr. J. K. pořádkovou pokutu, jelikož jmenovaný nevyhověl jeho výzvě ze 
dne 25. 2. 2005, aby převzal účetní doklady a knihy společnosti A., a. s. Mgr. 
J. K. měl předmětné doklady převzít do dne 3. 3. 2005. Vzhledem k tomu, že ve 
stanovené lhůtě jmenovaný nesplnil výzvu policejního orgánu, rozhodl policejní 
orgán dne 4. 3. 2005 o uložení pořádkové pokuty. Jak ale vyplývá z přiložených 
úředních záznamů Policie České republiky ze dne 23. 2.  a 28. 2. 2005, Mgr. J. 
K. se snažil řešit otázku převzetí účetních dokladů společnosti A., a. s. ještě 
předtím a následně i poté, co jej policejní orgán vyzval dne 25. 2. 2005 podle 
ustanovení § 80 odst. 1 tr. ř. k převzetí zmíněných účetních dokladů. Z 
citovaných listin je zejména patrno, že Mgr. J. K. požadavek policejního orgánu 
ohledně  převzetí věci jednoznačně neodmítl. Na výzvu policejního orgánu 
reagoval tím, že zatím nemá potřebné prostory pro uskladnění účetnictví a že se 
bude snažit celou záležitost řešit. Mgr. J. K. rovněž upozornil policejní orgán 
na to, že Krajský soud v Brně mu doposud  nevyplatil žádnou zálohu pro výkon 
funkce správce konkursní podstaty. Z toho důvodu jmenovaný ani nedisponuje 
potřebnými finančními prostředky nutnými k pronajmutí prostor k uskladnění 
účetních dokladů společnosti A., a. s. O této situaci Mgr. J. K.  policejní 
orgán informoval podáním ze dne 4. 3. 2005. Rovněž ve stížnosti proti usnesení 
policejního orgánu o uložení pořádkové pokuty jmenovaný poukázal na shora 
uvedený stav věcí, který nezavinil.  

Dále ministr spravedlnosti zdůraznil, že před uložením pořádkové pokuty podle § 
66 odst. 1 tr. ř. musí být bez pochybností prokázáno, že příkazu nebo výzvy 
orgánu činného v trestním řízení  nebylo uposlechnuto bez dostatečné omluvy. 
Současně je třeba mít na mysli i to, že pořádková pokuta je sankcí za deliktní 
chování. Při rozhodování o užití donucovacích opatření je totiž nutné vzít do 
úvahy i to, jakou měrou došlo při neuposlechnutí výzvy policejního orgánu k 
ohrožení plynulosti  a účelnosti trestního řízení.  

Podle názoru stěžovatele v případě Mgr. J. K. podmínky pro uložení pořádkové 
pokuty podle ustanovení § 66 odst. 1 tr. ř. splněny nebyly. To mimo jiné i 
proto, že neuposlechnutí výzvy Mgr. J. K. nemohlo ohrozit a ani neohrozilo 
probíhající trestní řízení  proti obviněnému Ing. S. P. a spol. V neposlední 
řadě nelze pominout ani to, že policejní orgán postupoval poměrně tvrdě, pokud 
k převzetí rozsáhlého spisového materiálu poskytl Mgr. J. K. lhůtu do dne 3. 3. 
2005 v situaci, kdy mu byla předmětná výzva doručena dne 28. 2. 2005. 

Státní zástupkyně Krajského státního zastupitelství v Brně pak nedostála své 
přezkumné povinnosti ve smyslu ustanovení § 147 odst. 1 tr. ř., když pochybení 
policejního orgánu nenapravila a stížnost Mgr. J. K. zamítla. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud svým rozhodnutím podle § 268 odst. 2 tr. ř. výše uvedené porušení 
zákona, k němuž došlo v neprospěch Mgr. J. K., vyslovil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím závěrům.  

Podle § 66 odst. 1 tr. ř. kdo přes předchozí napomenutí ruší řízení nebo kdo se 
k soudu, státnímu zástupci nebo policejnímu orgánu chová urážlivě nebo kdo bez 
dostatečné omluvy neuposlechne příkazu nebo nevyhoví výzvě, které mu byly dány 
podle tohoto zákona, může být předsedou senátu a v přípravném řízení státním 
zástupcem nebo policejním orgánem potrestán pořádkovou pokutou do 50 000 Kč.

Z obsahu protokolu o vydání věci ze dne 8. 1. 2004, sp. zn. ČTS: KVV – 345/20 – 
95, Nejvyšší soud zjistil, že policejnímu orgánu byly jako věci důležité pro 
trestní řízení  dne 8. 1. 2004 vydány správcem konkurzní podstaty JUDr. P. M.  
účetní doklady úpadce společnosti A., a. s.

Usnesením   policejního komisaře Policie České republiky, správy Jihomoravského 
kraje, služby kriminální policie a vyšetřování, odboru hospodářské kriminality 
ze dne 14. 1. 2005, sp. zn. ČTS: KVV – 345/20 – 95, které nabylo právní moci 
dne 4. 2. 2005,  bylo podle  § 80 odst. 1 tr. ř. rozhodnuto o vrácení účetních 
dokladů a knih společnosti  A., a. s.  JUDr. P. M., správci konkurzní podstaty 
úpadce A., a. s.

Usnesením Krajského soudu v Brně ze dne 14. 10. 2004, sp. zn. 28 K 330/95, bylo 
ale rozhodnuto o změně správce konkurzní podstaty úpadce A., a. s. s tím, že 
dosavadní správce konkurzní podstaty úpadce A. a. s. JUDr. P. M. byl zproštěn 
funkce  a novým správcem konkurzní podstaty byl ustanoven Mgr. J. K., advokát, 
Ú., B.

Nejvyššímu soudu byl dále předložen úřední záznam policejního komisaře ze dne 
23. 2. 2005, ze kterého vyplývá, že policejní komisař hovořil  uvedeného dne 
telefonicky s Mgr. J. K.  a vyzval ho k převzetí účetních dokladů společnosti 
A.,  a. s.  Mgr. K. v této souvislosti policejnímu orgánu sdělil, že t. č. nemá 
prostory pro uskladnění účetnictví a že se pokusí celou záležitost vyřešit do 
25. 2. 2005, kdy sdělí výsledek. 

Dne 25. 2. 2005 vyzval policejní komisař písemně Mgr. J. K., správce konkurzní 
podstaty úpadce A., a. s., aby dne 3. 3. 2005 v 9. hod. převzal na určeném 
místě předmětné účetní doklady a knihy společnosti A., a. s. Dále policejní 
komisař upozornil jmenovaného na následky nevyhovění výzvy ve smyslu ustanovení 
§ 66 tr. ř.    

Z úředního záznamu policejního komisaře ze dne 28. 2. 2005 bylo zjištěno, že 
Mgr. K. policejnímu orgánu sdělil, že nemá doposud zajištěny prostory k 
uskladnění takového množství účetních dokladů. Dále jmenovaný konstatoval, že 
se v konkurzní podstatě předmětného úpadce nenachází žádné finanční prostředky, 
a tudíž ani nelze potřebné prostory pronajmout. Mgr. K. pak poukázal i na 
skutečnost, že mu doposud nebyla Krajským soudem v Brně vyplacena záloha na 
výkon funkce správce konkurzní podstaty. Poté jmenovaný zdůraznil, že výzvě ze 
dne 25. 2. 2005 nevyhoví a předmětné účetní doklady nepřevezme.                 

Z přípisu Mgr. K. ze dne 1. 3. 2005 adresovaného policejnímu orgánu  vyplývá, 
že jmenovaný nemůže účetní doklady společnosti A., a. s. převzít, protože není 
schopen je odpovídajícím způsobem uložit. V konkurzní podstatě úpadce A., a. s. 
se nenachází žádné finanční prostředky a bývalý správce konkurzní podstaty 
úpadce nepředal současnému správci konkurzní podstaty Mgr. K. ani jakékoliv 
prostory úpadce. Dále Mgr. K. podotknul, že se mu doposud nepodařilo zjistit 
nekomerční subjekt, který by mohl archivaci dokladů zajistit. V tomto směru mu 
pak nepomohla ani konzultace s konkurzním soudem.  

V odůvodnění usnesení policejního orgánu o uložení pořádkové je uvedeno, že 
Mgr. J. K. mělo být doručeno usnesení o vrácení věci dne 31. 1. 2005. Následně 
byla jmenovanému vydána výzva k převzetí věci. Mgr. K. však převzetí účetních 
dokladů odmítl. 

Ve stížnosti, jíž Mgr. K. podal proti citovanému usnesení o uložení pořádkové 
pokuty, jmenovaný poukázal na své problémy spojené s případným převzetím 
účetních dokladů a zdůraznil, že se snaží vzniklou situaci řešit všemi 
dostupnými prostředky. Dále zmínil, že v současné době připravuje žádost 
věřitelskému výboru o poskytnutí zálohy na náklady konkurzu.      

Státní zástupkyně Krajského státního zastupitelství v Brně v odůvodnění svého 
rozhodnutí ale uvedla, že usnesení policejního orgánu o uložení pořádkové 
pokuty je důvodné, jelikož podle § 8 odst. 2 zákona č. 328/1991 Sb., o konkursu 
a vyrovnání, je správce konkurzní podstaty povinen při výkonu funkce postupovat 
s odbornou péčí a odpovídá za škodu vzniklou porušením povinností, které mu 
ukládá zákon nebo mu uloží soud. Tato povinnost zavazuje správce konkurzní 
podstaty k řádnému výkonu funkce. Vzhledem k tomu, že policejní orgán plní v 
rámci svých povinností své úkoly a není oprávněn a ani finančně zajištěn k 
nahrazování výkonu povinností jiných orgánů či osob, nelze přenášet povinnosti 
správce konkurzní podstaty na policejní orgány. Závěrem státní zástupkyně 
poznamenala, že pokud nebudou nadále plněny povinnosti ze strany správce 
konkurzní podstaty, pak bude třeba upozornit příslušný krajský soud k 
případnému postupu podle § 8 odst. 4 zák. č. 328/1991 Sb.  

Bude-li odhlédnuto od okolnosti, že oficiálně byly účetní doklady a knihy 
společnosti A., a. s. B., podle § 80 odst. 1 tr. ř. vráceny usnesením 
policejního komisaře ze dne 14. 1. 2005, sp. zn. ČTS: KVV-345/20-95, správci 
konkurzní podstaty uvedené společnosti JUDr. P. M. a nikoli Mgr. J. K., což 
nebylo nikterak napraveno,  Nejvyšší soud pokládá za potřebné v prvé řadě 
zdůraznit, že uložení pořádkové pokuty je jedním z krajních prostředků udržení 
autority orgánů činných v trestním řízení a zajištění respektování jejich 
příkazů a zachování důstojnosti jednání před nimi. Pořádkovou pokutou může být 
potrestán každý, kdo ruší řízení, nebo se k orgánu činnému v trestním řízení 
chová urážlivě  anebo kdo bez dostatečné omluvy neuposlechne jeho příkazu nebo 
výzvy.  

V konkrétním případě však policejní orgán rozhodl o uložení pořádkové pokuty 
Mgr. J. K. bez toho, aby se zabýval tím, zda jeho omluva, že nemá v současné 
době k dispozici prostory, kam by předmětné účetní doklady uložil, je omluvou 
dostatečnou. Mgr. J. K. s orgánem činným v trestním řízení intenzivně 
komunikoval a snažil se bezesporu nalézt pro vzniklou situaci řešení. Orgán 
činný v trestním řízení však bez ohledu na jeho snahu a přístup k celé věci 
zachycený v úředním záznamu policejního komisaře ze dne 23. 2. 2005, vydal dne 
25. 2. 2005 písemnou výzvu k tomu, aby Mgr. J. K.  převzal již dne 3. 3. 2005 v 
9 hod. ráno u policejního orgánu účetní doklady společnosti A., a. s. Již 
následující den, tedy 4. 3. 2005, uložil policejní komisař Mgr. K. pořádkovou 
pokutu v polovině zákonného rozpětí. Takto učinil policejní orgán  za situace, 
kdy Mgr. J. K. nemohl z objektivních důvodů objemné účetní doklady společnosti 
A., a. s. převzít, neboť nebylo v jeho silách v tak krátkém termínu zajistit 
pro uskladnění účetních dokladů potřebné prostory, a to vzhledem k finanční 
situaci  úpadce, kdy konkurs trval již od roku 1996, i vzhledem k přístupu 
konkurzního soudu, který správci konkurzní podstaty neuhradil zálohu na náklady 
konkurzu. O vzniklé situaci byl policejní orgán průběžně Mgr. K. informován, 
avšak policejní komisař  tyto skutečnosti  za dostatečnou omluvu nepovažoval.  

Státní zástupkyně rozhodující o stížnosti Mgr. J. K. proti usnesení o uložení 
pořádkové pokuty pak v odůvodnění svého rozhodnutí pouze formálně poukázala na 
povinnosti správce konkurzní podstaty aniž by se zabývala tím, zda objektivně 
vzniklá situace Mgr. K. dostatečně omlouvá, zvláště když jmenovaný ve své 
stížnosti stav věcí podrobně rozebral a poukázal i na to, že se věc pokusí 
řešit s věřitelským výborem tak, aby mu  poskytl zálohu na náklady konkurzu, z 
níž by bylo možné uhradit nájemné za prostory  pro uskladnění příslušných 
účetních dokladů. 

Ze shora uvedených důvodů bylo podle Nejvyššího soudu třeba považovat 
skutečnosti sdělené policejnímu orgánu Mgr. J. K. za dostatečnou omluvu pro 
absenci jeho jednání, resp. neuposlechnutí výzvy k převzetí předmětných 
účetních dokladů. Lze proto  uzavřít, že v daném případě neměla být Mgr. J. K. 
pořádková pokuta uložena, neboť pro takový postup nebyly splněny zákonné 
podmínky ve smyslu ustanovení § 66 odst. 1 tr. ř. Státní zástupkyně Krajského 
státního zastupitelství v Brně pak nedostála své přezkumné povinnosti, když 
stížnost jmenovaného jako nedůvodnou zamítla.      

	 

Nejvyšší soud proto podle § 268 odst. 2 tr. ř. vyslovil, že usnesením státní 
zástupkyně Krajského státního zastupitelství v Brně ze dne 24. 6. 2005, sp. zn. 
1 KZv 166/96, byl porušen zákon v ustanoveních § 147 odst. 1 a  § 148 odst. 1 
písm. c) tr. ř. a v řízení, které mu předcházelo, též v ustanovení § 66 odst. 1 
tr. ř., v neprospěch Mgr. J. K. Nejvyšší soud se ve svém rozhodování musel 
omezit toliko na akademický výrok, neboť v řízení o stížnosti pro porušení 
zákona lze podle § 269 odst. 2 tr. ř. zrušit pouze ta nezákonná rozhodnutí, 
jimiž byl porušen zákon v neprospěch obviněného. V daném případě však Mgr. J. 
K. v jehož neprospěch byl zákon porušen, procesní postavení obviněného neměl a 
nemá a na postavení obviněných napadené rozhodnutí žádný vliv nemělo. Proto 
nebylo možné podle ustanovení § 269 odst. 2 tr. ř. a násl. postupovat.     

P o u č e n í :    Proti tomuto rozhodnutí není opravný prostředek přípustný. 

V  Brně dne  21. února 2006 

                                                                                
     Předseda senátu:               

                                                                                
   JUDr. František  H r a b e c   

	

	
