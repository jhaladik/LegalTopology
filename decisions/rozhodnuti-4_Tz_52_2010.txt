Soud: Nejvyšší soud

Důvod dovolání: § 1 odst. 1,2 z. č. 119P1990 Sb. 

Spisová značka: 4 Tz 52/2010

Datum rozhodnutí: 26.08.2010

Typ rozhodnutí: ROZSUDEK


Heslo: Soudní rehabilitace

Dotčené předpisy: § 1 odst. 1,2 tr. zák., předpisu č. 119/1990Sb.

Kategorie rozhodnutí: D




4 Tz 52/2010
ČESKÁ   REPUBLIKA

R O Z S U D E K 
J M É N E M   R E P U B L I K Y






Nejvyšší soud České republiky projednal ve veřejném zasedání konaném dne 26. 8. 
2010 v senátě složeném z předsedy JUDr. Petra Šabaty a soudců JUDr. Františka 
Hrabce              a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky ve prospěch obviněného K.  M., 
proti pravomocnému usnesení bývalého Vojenského obvodového soudu v Olomouci ze 
dne 30. 4. 1991, sp. zn. 2 Rtv 54/1991 a podle § 268 odst. 2, § 269  odst. 2  
a  § 270 odst. 1 tr. ř. rozhodl  t a k t o :


	Pravomocným usnesením bývalého Vojenského obvodového soudu v Olomouci 
ze dne 30. 4. 1991, sp. zn. 2 Rtv 54/1991,   b y l   p o r u š e n   z á k o 
n   v ustanovení § 1           odst. 1, odst. 2 zák. č. 119/1990 Sb., o soudní 
rehabilitaci, ve znění pozdějších předpisů                   a v řízení, které 
mu předcházelo, v ustanoveních § 2 odst. 5, odst. 6 tr. ř., ve znění účinném do 
31. 12. 1993, v neprospěch obviněného K. M. 


	Napadené usnesení   s e   z r u š u j e.
	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, a 
to zejména  rozsudek bývalého Vojenského obvodového soudu v Olomouci ze dne 30. 
4. 1991, sp. zn.                      2 Rtv 54/1991.


Okresnímu soudu v Olomouci  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:


Rozsudkem bývalého Vojenského obvodového soudu v Olomouci ze dne 2. 12. 1982, 
sp. zn. 3 T 167/82, byl obviněný K. M. uznán vinným trestným činem nenastoupení 
služby v ozbrojených silách podle § 269 odst. 1 tr. zák. č. 140/1961 Sb., 
kterého se měl dopustit tím, že ačkoli dne 5. 7. 1982 převzal povolávací rozkaz 
řady E č. 122338, vydaný Okresní vojenskou správou ve Frýdku-Místku, kterým mu 
bylo uloženo nastoupit do 30. 9. 1982 do 12.00 hod. u V.Ú.  B. k pravidelnému 
vojenskému cvičení v trvání 21 dní, v úmyslu trvale se vyhnout vojenské službě, 
cvičení nenastoupil a neučinil tak ani do 24 hodin po lhůtě stanovené v 
povolávacím rozkaze, za což byl odsouzen podle § 269 odst. 1 tr. zák. k 
nepodmíněnému trestu odnětí svobody v trvání 18 měsíců se zařazením do I. 
nápravně výchovné skupiny. Uvedený rozsudek nabyl právní moci dne 16. 12. 1982 
a obviněný K. M. uložený trest odnětí svobody vykonal se započetím vazby v době 
od 20. 10. 1982 do 16. 12. 1982.

Z podnětu návrhu obviněného K. M. na soudní rehabilitaci bývalý Vojenský 
obvodový soud v Olomouci usnesením ze dne 30. 4. 1991, sp. zn. 2 Rtv 54/1991, 
rozhodl tak, že podle § 14 odst. 1 písm. f) zák. č. 119/1990 Sb. rozsudek 
bývalého Vojenského obvodového soudu v Olomouci ze dne 2. 12. 1982, sp. zn. 3 T 
167/82, zrušil ve výroku  o trestu a současně zrušil všechna další rozhodnutí 
na zrušený výrok obsahově navazující. Uvedené usnesení nabylo právní moci téhož 
dne, tj. 30. 4. 1991.  

Ve smyslu § 15 odst. 1 zák. č. 119/1990 Sb. následně bývalý Vojenský obvodový 
soud v Olomouci dne 30. 4. 1991 konal v předmětné věci hlavní líčení, přičemž 
poté rozsudkem ze dne 30. 4. 1991, sp. zn. 2 Rtv 54/1991, při nedotčeném výroku 
o vině z rozsudku bývalého Vojenského obvodového soudu v Olomouci ze dne 2. 12. 
1982, sp. zn. 3 T 167/82, upustil podle § 24 odst. 1 písm. a) tr. zák. od 
potrestání obviněného K. M.  

Proti usnesení bývalého Vojenského obvodového soudu v Olomouci ze dne 30. 4. 
1991, sp. zn. 2 Rtv 54/1991, podala ministryně spravedlnosti stížnost pro 
porušení zákona ve prospěch obviněného K. M. Vytkla v ní, že zákon byl porušen 
v ustanovení § 1  odst. 1, 2 zákona č. 119/1990 Sb., o soudní rehabilitaci a v 
řízení, jež mu předcházelo, v ustanovení § 2 odst. 5, 6 tr. ř., ve znění 
účinném do 31. 12. 1993, v neprospěch obviněného K. M.  

V odůvodnění stížnosti pro porušení zákona ministryně spravedlnosti poukázala 
na doslovné znění jednotlivých shora uvedených zákonných ustanovení, jimiž se 
podle jeho mínění bývalý Vojenský obvodový soud v Olomouci důsledně neřídil. 
Přestože konstatoval, že se stíhaného skutku jmenovaný dopustil v důsledku 
svého svědomí a náboženského přesvědčení, když neměl jinou možnost se výkonu 
vojenské služby vyhnout, výrok o vině odsuzujícího rozsudku ponechal bez 
náležité pozornosti a rehabilitaci K. M. omezil pouze na výrok o trestu. 
Stěžovatelka dále poukázala na závěry nálezu Ústavního soudu České republiky ze 
dne 11. 3. 2003, sp. zn. I. ÚS 671/2001 a navazujícího rozsudku Nejvyššího 
soudu ze dne 22. 5. 2003, sp. zn. 15 Tz 67/2003, s tím, že tyto judikáty lze 
vztáhnout i na případ obviněného K. M., i když tento nastoupil základní 
vojenskou službu již za platnosti ústavního zákona č. 100/1960 Sb. Tento názor 
potvrdil ve svých následných rozhodnutích i Nejvyšší soud ČR (viz např. 
rozsudek z 11. 1. 2006, sp. zn.  4 Tz 185/2005). Rovněž nelze pominout čl. 18 
Všeobecné deklarace lidských práv a čl. 18 Mezinárodního paktu o občanských a 
politických právech (zákon č. 120/1976 Sb.). Podle ministryně spravedlnosti je 
zřejmé, že rehabilitační senát bývalého Vojenského obvodového soudu v Olomouci, 
pokud v uvedených intencích nepřezkoumal též výrok o vině trestným činem 
nenastoupení služby v ozbrojených silách podle § 269 odst. 1 tr. zák., porušil 
zákon v ustanoveních § 1 odst. 1, 2 zák. č. 119/1990 Sb., o soudní rehabilitaci 
a v řízení, které mu předcházelo, v ustanovení § 2 odst. 5, 6 tr. ř., v tehdy 
účinném znění, v neprospěch obviněného K. M. 

Závěrem stížnosti pro porušení zákona ministryně spravedlnosti navrhla, aby 
Nejvyšší soud České republiky podle § 268 odst. 2 tr. ř. vyslovil, že usnesením 
bývalého Vojenského obvodového soudu v Olomouci ze dne 30. 4. 1991, sp. zn. 2 
Rtv 54/1991, byl porušen zákon  v neprospěch obviněného K. M. ve vytýkaném 
směru, aby podle § 269 odst. 2 tr. ř. napadené usnesení zrušil, a to včetně 
všech dalších rozhodnutí na zrušené usnesení obsahově navazujících, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. 
zákonnost                  a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející           a dospěl k 
závěru, že zákon  porušen byl. 

Podle § 2 odst. 5 tr. ř. (v tehdy účinném znění) orgány činné v trestním řízení 
postupují tak, aby byl zjištěn skutečný stav věci, a při svém rozhodování z 
něho vycházejí. Objasňují se stejnou pečlivostí okolnosti svědčící proti 
obviněnému i okolnosti, které svědčí v jeho prospěch, a provádějí v obou 
směrech důkazy, nevyčkávajíce návrhu stran. Doznání obviněného nezbavuje orgány 
činné v trestním řízení povinnosti přezkoumat a všemi dosažitelnými prostředky 
ověřit všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení  všech okolností 
případu jednotlivě       i v jejich souhrnu. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech                 a 
mezinárodních právních normách zákon označoval za trestné, umožnit rychlé 
přezkoumání případů osob takto protiprávně odsouzených v důsledku porušování 
zákonnosti na úseku trestního řízení, odstranit nepřiměřené tvrdosti v 
používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě 
porušovaly. Podle odst. 2 citovaného ustanovení činy, které směřovaly k 
uplatnění práv a svobod občanů zaručených ústavou a vyhlášených ve Všeobecné 
deklaraci lidských práv           a v navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem  a mezinárodnímu právu 
odporovalo také jejich trestní stíhání a trestání.

Nejvyšší soud České republiky po prostudování předmětného spisového materiálu 
zjistil, že bývalý Vojenský obvodový soud v Olomouci, který v této věci 
přezkumné řízení podle rehabilitačního zákona na základě žádosti obviněného K. 
M. prováděl, se výše citovaným účelem rehabilitačního zákona důsledně neřídil.

Jak je zřejmé z odůvodnění napadeného usnesení, přestože bývalý Vojenský 
obvodový soud v Olomouci konstatoval, že obviněný se stíhaného skutku dopustil 
v důsledku svého svědomí a náboženského přesvědčení, výrok o vině odsuzujícího 
rozsudku ponechal bez náležité pozornosti a rehabilitaci obviněného K. M. 
omezil pouze na výrok  o trestu, když uvedl, že dospěl k závěru, že po stránce 
skutkové i právní nelze rozsudku bývalého Vojenského obvodového soudu v 
Olomouci ze dne 2. 12. 1982, sp. zn. 3 T 167/1982, nic vytknout a že obviněný 
K. M. byl správně uznán vinným trestným činem nenastoupení služby v ozbrojených 
silách podle § 269 odst. 1 tr. zák., v tehdy účinném znění. 

V této souvislosti je třeba zdůraznit, že v době, kdy se obviněný K. M. 
dopustil posuzovaného jednání spočívajícího v nenastoupení služby v ozbrojených 
silách, tehdejší Ústava Československé socialistické republiky č. 100/1960 Sb. 
svobodu svědomí vůbec nezmiňovala a v čl. 32 upravovala pouze svobodu 
náboženského vyznání, o které zároveň stanovila, že tato nemůže být důvodem k 
tomu, aby někdo odpíral plnit občanskou povinnost, která je mu uložena zákonem. 
Podle názoru Ústavního soudu České republiky se však maximy plynoucí z 
náboženské víry podílí na svobodě svědomí, která se řadí k tzv. absolutním 
přirozeným právům, jež nelze omezit obyčejným zákonem. Proto lze dovozovat, že 
i když nebyla svoboda svědomí v ústavě z roku 1960 explicitně uvedena, obviněný 
ji jako své absolutní přirozené právo aplikoval v podobě reálně projeveného 
osobního rozhodnutí diktovaného svědomím, na kterém se maximy plynoucí z 
náboženského přesvědčení podílely. Za to byl obviněný odsouzen v roce 1982 
soudem, který přiměřeně svobodu svědomí nerespektoval za situace, kdy tehdejší 
právní řád neumožňoval alternativu k výkonu vojenské služby pro případy, kdyby 
její výkon vedl k popření náboženského přesvědčení jednotlivce. Soud tak 
pochybil, když přehlédl toto absolutní přirozené právo obviněného, jež nalezlo 
vyjádření rovněž v čl. 15 odst. 1 Listiny základních práv a svobod, a považoval 
shora popsané jednání obviněného za trestné. (Srov. rovněž i nález Ústavního 
soudu ze dne 11. 3. 2003,          sp. zn. I. ÚS 671/01).

Podle názoru Ústavního soudu České republiky vyjádřeného v nálezu (sp. zn. Pl. 
ÚS 42/02) je tomuto nutné podřídit výklad i sebestarších trestně právních 
norem, je-li díky využitelnému procesnímu prostředku prováděný soudem dnes s 
důsledky pro posouzení trestního postihu osoby, tedy s důsledky zasahujícími do 
osobní sféry takové osoby, a tento nemůže být proveden bez ohledu na dnes 
platné konstitutivní hodnoty a principy demokratického právního státu tak, jak 
jsou vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.

Z konfrontace napadeného rozhodnutí s výše uvedenými právními názory a závěry 
Ústavního soudu České republiky i Nejvyššího soudu České republiky je zřejmé, 
že pokud rehabilitační senát bývalého Vojenského obvodového soudu v Olomouci 
nepřezkoumal též výrok o vině trestného činu nenastoupení služby v ozbrojených 
silách  podle § 269 odst. 1          tr. zák., a to ve smyslu shora uvedeném, 
porušil tak zákon v ustanoveních § 1 odst. 1, odst. 2 zák. č. 119/1990 Sb., ve 
znění pozdějších předpisů a v řízení, které mu předcházelo, v ustanoveních § 2 
odst. 5, odst. 6 tr. ř., ve znění účinném do 31. 12. 1993, v neprospěch 
obviněného K. M. Jako důsledek této skutečnosti Nejvyšší soud České republiky 
podle § 269 odst. 2 tr. ř. zrušil v celém rozsahu nejen napadené usnesení, 
nýbrž i všechna další rozhodnutí na toto usnesení obsahově navazující, pokud 
vzhledem ke změně, k níž došlo jeho zrušením, pozbyla podkladu, zejména zrušil 
rozsudek bývalého Vojenského obvodového soudu v Olomouci ze dne 30. 4. 1991,   
sp. zn. 2 Rtv 54/1991.  

Nejvyšší soud České republiky nemohl ve věci sám meritorně rozhodnout, neboť 
podle § 271 odst. 1 tr. ř. může postupovat tímto způsobem jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud České 
republiky splněnou. 

V návaznosti na výše uvedené skutečnosti proto Nejvyšší soud České republiky 
podle § 270 odst. 1 tr. ř.  přikázal Okresnímu soudu v Olomouci jako soudu 
podle § 7 odst. 1 zák. č. 119/1990 Sb. příslušnému, aby ji v potřebném rozsahu 
znovu projednal a rozhodl. Konkrétně to znamená znovu rozhodnout o návrhu 
obviněného K. M. na jeho soudní rehabilitaci podle zák. č. 119/1990 Sb., 
přičemž rozhodující soud bude podle § 270 odst. 4 tr. ř. vázán právním názorem, 
který v tomto rozsudku vyslovil Nejvyšší soud. V této souvislosti je třeba 
zdůraznit, že v novém řízení nemůže dojít ke změně rozhodnutí v neprospěch 
obviněného K. M., neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).


Poučení: Proti tomuto rozhodnutí není opravný prostředek přípustný.



V Brně dne 26. srpna 2010



         Předseda senátu:
       JUDr. Petr Šabata  
 
