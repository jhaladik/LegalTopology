Soud: Nejvyšší soud

Spisová značka: 4 Tz 82/2005

Datum rozhodnutí: 16.08.2005

Typ rozhodnutí: Rozsudek




4 Tz 82/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 16. 
srpna 2005 v senátě složeném z předsedy senátu JUDr. Františka Hrabce a soudců  
JUDr. Jindřicha Urbánka a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného L. 
Z., proti rozsudku  bývalého Nižšího vojenského soudu v Brně PSP 47 ze dne 7. 
12. 1954, sp. zn. T 57/1954, a rozhodl podle § 268  odst. 2, § 269 odst. 2 a § 
271 odst. 1 tr. ř.,      t a k t o :

Pravomocným rozsudkem býv. Nižšího vojenského soudu v Brně PSP 47 ze dne 7. 12. 
1954, sp. zn.  T 57/54,  b y l   p o r u š e n  z á k o n  v ustanovení § 265 
odst. 1 tr. zák. (zák. č. 86/1950 Sb.), v neprospěch obviněného L. Z.

Napadený rozsudek  se  z r u š u j e .  

Zrušují se také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný L. Z. z p r o š ť u j e  
obžaloby         prokurátora býv. Nižší vojenské prokuratury v Brně pro skutek 
spočívající v tom, že dne 29. 10. 1954 a ani do 24 hodin po lhůtě stanovené v 
povolávacím rozkaze nenastoupil u OVS Č. vojenskou základní službu  a odvolával 
se na to, že prý mu to nedovoluje jeho náboženské přesvědčení, protože je 
svědek J., čímž měl spáchat trestný čin nenastoupení služby v branné moci podle 
§ 265 odst. 1 tr. zák. č. 86/1950 Sb., neboť tento skutek není trestným činem.

O d ů v o d n ě n í : 

Obviněný L. Z. byl rozsudkem býv. Nižšího vojenského soudu v Brně PSP 47 ze dne 
7. 12. 1954, sp. zn. T 57/54, uznán vinným trestným činem nenastoupení služby v 
branné moci podle § 265 odst. 1  tr. zák. č. 86/1950 Sb., jehož se dopustil 
tím, že dne 29. 10. 1954 a ani do 24 hodin po lhůtě stanovené v povolávacím 
rozkaze nenastoupil u OVS Č. vojenskou základní službu a odvolával se na to, že 
prý mu to nedovoluje jeho náboženské přesvědčení, protože je svědek J. 

Za to byl obviněný odsouzen k trestu odnětí svobody v trvání dvou let 
nepodmíněně. Dále byl obviněnému podle § 43 tr. zák. č. 86/1950 Sb. uložen 
trest ztráty čestných práv občanských a ztráty čestných práv občanských  
uvedených v ustanovení § 44 odst. 2  citovaného tr. zák., a to na dobu tří 
let.  

Uvedený rozsudek se stal pravomocným dne 7. 12. 1954, neboť obviněný i nižší 
vojenský prokurátor s rozhodnutím soudu souhlasili a odvolání se výslovně 
vzdali. 

Podle § 266 odst. 1, 2 tr. ř. podal ministr spravedlnosti k Nejvyššímu soudu ve 
prospěch obviněného L. Z. stížnost pro porušení zákona proti rozsudku býv. 
Nižšího vojenského soudu v Brně PSP 47 ze dne 7. 12. 1954, sp. zn. T 57/54. 
Napadeným rozsudkem byl podle názoru stěžovatele porušen zákon v neprospěch 
obviněného  v ustanoveních § 15 odst. 1 zák. č. 150/1948 Sb.,  Ústavy 
Československé republiky, § 1 odst. 1 a § 2 odst. 3  tr. ř. č. 87/1950 Sb. ve 
vztahu k ustanovení § 265 odst. 1 tr. zák. č. 86/1950 Sb.    

V odůvodnění svého podání stěžovatel poukázal na doslovné znění jednotlivých 
shora citovaných ustanovení, kterými se býv. Nižší vojenský soud v Brně PSP 47 
při svém rozhodování neřídil. Obviněný odmítl konat vojenskou službu z důvodu 
svého svědomí za situace, kdy se principy jeho náboženského přesvědčení dostaly 
do konfliktu s povinností výkonu vojenské služby. Obviněný pak neměl možnost 
dostát svým povinnostem, jež mu byly uloženy zákonem, aniž by se dostal do 
rozporu s vlastním svědomím, přestože svoboda svědomí je základním lidským 
právem absolutní povahy. Jednání obviněného směřovalo k uplatnění uvedeného 
základního práva, které mu bylo zaručeno ustanoveními  § 15 odst. 1 a § 16 
Ústavy Československé republiky z roku 1948 a dále článkem 18 Všeobecné 
deklarace lidských práv, který později našel své vyjádření i v čl. 15 odst. 1 
Listiny základních práv a svobod. Čin obviněného byl považován za trestný v 
rozporu s mezinárodním právem a ústavou ve smyslu ustanovení § 1 zákona č. 
119/1990 Sb., o soudní rehabilitaci. Toto základní  právo svobody svědomí 
obviněného vyjádřené ústavou i mezinárodními smlouvami a dokumenty však býv. 
Nižší vojenský soud v Brně nerespektoval.  

Nalézací soud podle ministra spravedlnosti pochybil, když nepřihlédl ke 
skutečnosti, že posuzovaný skutek vzhledem k motivaci obviněného L. Z. nebyl 
vůbec trestným činem, neboť obviněný svým jednáním pouze realizoval svá 
základní práva a svobody. Na tomto porušení zákona nemůže nic změnit ani 
skutečnost, že na základě amnestijního rozhodnutí  prezidenta republiky ze dne 
9. 5. 1955 byl obviněnému prominut zbytek trestu odnětí svobody, a to usnesením 
býv. krajského prokurátora býv. Krajské prokuratury v Karlových Varech ze dne 
11. 5. 1955, sp. zn. A 024415/0.  

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem býv. Nižšího 
vojenského soudu v Brně PSP 47 ze dne 7. 12. 1954, sp. zn. T 57/54 byl v 
neprospěch obviněného L. Z. porušen zákon v ustanoveních § 15 odst. 1 zák. č. 
150/1948 Sb., Ústavy Československé republiky, § 1 odst. 1 a § 2 odst. 3 tr. ř. 
č. 87/1950 Sb. ve vztahu k ustanovení § 265 odst. 1 tr. zák. č. 86/1950 Sb. 
Dále navrhl, aby Nejvyšší soud podle § 269 odst. 2 tr. ř. napadený rozsudek 
zrušil, a to včetně všech dalších rozhodnutí na zrušený rozsudek obsahově 
navazujících, pokud vzhledem ke změně, k níž dojde zrušením, pozbudou podkladu, 
a aby bylo následně postupováno podle § 270 odst. 1, popř. podle § 271 odst. 1 
tr. ř. 

Nejprve považoval Nejvyšší soud za nutné konstatovat, že jako jediný spisový 
materiál z původního řízení se dochovaly jen kopie rozsudku býv. Nižšího 
vojenského soudu v Brně PSP 47 ze dne 7. 12. 1954, sp. zn. T 57/54 a kopie 
usnesení býv. krajského prokurátora býv. Krajské prokuratury v Karlových Varech 
ze dne 11. 5. 1955, sp. zn. A 024415/0. Ze sdělení Vojenského ústředního 
archivu v Praze ze dne 4. 1. 2002 bylo zjištěno, že původní soudní spis 
obviněného Z. v trestní věci vedené u býv. Nižšího vojenského soudu v Brně PSP 
47, sp. zn. T 57/54, byl v rámci skartačního řízení v roce 1972 v archivu ČSLA 
v Olomouci vyskartován.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených. Řízení napadenému rozhodnutí předcházející 
Nejvyšší soud přezkoumat nemohl, a to vzhledem k neexistenci původního 
trestního spisu. Z dostupných dokladů, zejména pak obsahu napadeného rozsudku 
dospěl Nejvyšší soud k závěru o tom,  že zákon byl porušen. 

Podle § 265 odst. 1 tr. zák. č.  86/1950 Sb. kdo v úmyslu vyhnout se trvale 
vojenské činné službě nebo zvláštní službě  nenastoupí službu v branné  moci do 
čtyřiadvaceti hodin  po uplynutí  lhůty  stanovené  v povolávacím  rozkaze, 
bude potrestán odnětím svobody na jeden rok až pět let.

Z rozsudku býv. Nižšího vojenského soudu v Brně PSP 47 sp. zn. T 57/54 Nejvyšší 
soud zjistil, že obviněný se ke svému jednání plně doznal a uvedl, že 
nenastoupil vojenskou službu, ačkoliv si byl vědom trestnosti svého jednání a 
na svém záporném stanovisku k vojenské základní službě setrval. Na svoji 
obhajobu uvedl, že mu to nedovoluje jeho náboženské přesvědčení, protože je 
svědek J. Tato obhajoba podle názoru nalézacího soudu nemohla obviněného 
vyvinit a je pouze vysvětlením pohnutek jeho jednání. Každému občanu je ústavou 
zaručena svoboda jeho náboženského přesvědčení jen potud, pokud není v rozporu 
se zákony, jako v daném případě s povinností obviněného konat brannou 
povinnost. Tím, že obviněný odmítá plnit povinnosti související s výkonem 
vojenské základní služby, naplňuje svým jednáním skutkovou podstatu 
zažalovaného trestného činu. K osobě obviněného nalézací soud uvedl, že 
jmenovaný pochází z rodiny textilního dělníka  a sám naposled pracoval jako 
elektromontér. Nebyl doposud soudně trestán a má dobrou pověst  jakož i 
dostatek rozumových schopností, aby mohl poznat nesprávnost svého postoje k 
vojenské službě.         

Z výše uvedeného je zřejmé, že obviněný odmítl nastoupit službu v branné moci 
podle § 265 odst. 1 tehdy účinného tr. zák. z důvodu svého náboženského 
přesvědčení. Zde je na místě připomenout závěry nálezu Ústavního soudu ČR ze 
dne 26. 3. 2003, sp. zn. Pl. ÚS 42/02 a navazujícího rozsudku Nejvyššího soudu 
ČR ze dne 22. 5. 2003, sp. zn. 15 Tz 67/2003, v jiné obdobné trestní věci z 
roku 1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí pak tato ústava negovala i v 
§ 34 odst. 2,  když stanovila každému občanu povinnost mj. konat vojenskou 
službu. Navíc v době, kdy se obviněný měl dopustit protiprávního jednání, 
tehdejší právní řád neumožňoval alternativu k výkonu základní vojenské služby 
pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby v roce 1953 za trestný čin.  

Podle názoru Ústavního soudu vyjádřeného v nálezu sp. zn. Pl. ÚS 42/02 je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.  

Tyto vyslovené závěry lze podle Nejvyššího soudu plně aplikovat i v 
projednávaném případě obviněného L. Z. Z konfrontace napadeného rozsudku býv. 
Nižšího vojenského soudu v Brně PSP 47 s výše uvedenými závěry Ústavního soudu 
i Nejvyššího soudu je zřejmé, že nalézací soud porušil zákon v neprospěch 
obviněného, pokud uznal L. Z. vinným trestným činem nenastoupení služby v 
branné moci podle § 265 odst. 1 tr. zák. č. 86/1950 Sb. 

Na základě shora uvedených důvodů Nejvyšší soud podle § 268 odst. 2 tr. ř. 
vyslovil, že rozsudkem býv. Nižšího vojenského soudu v Brně PSP 47 ze dne 7. 
12. 1954, sp. zn. T 57/54, byl v neprospěch obviněného L. Z.  porušen zákon v 
ustanovení  § 265 odst. 1 tr. zák. č. 86/1950 Sb. Podle § 269 odst. 2 tr. ř. 
pak Nejvyšší soud napadený rozsudek zrušil, a to včetně všech dalších 
rozhodnutí na zrušený rozsudek obsahově navazujících, pokud vzhledem ke změně, 
k níž došlo zrušením, pozbyla podkladu.

Protože Nejvyšší soud neměl pochybnosti o správnosti skutkových zjištění v 
předmětné trestní věci, mohl za splnění podmínek uvedených v ustanovení § 271 
tr. ř. sám ve věci rozhodnout. Za situace, kdy skutek, pro který byla na 
obviněného podána obžaloba, nebylo možno pokládat za trestný čin,  rozhodl 
Nejvyšší soud tak, že obviněného L. Z. obžaloby podle § 226 písm. b) tr. ř. 
zprostil.

P o u č e n í :  Proti tomuto rozhodnutí není opravný prostředek přípustný. 

V Brně dne 16. srpna  2005

                                                                                
    Předseda senátu:

                                                                 		    
JUDr. František  H r a b e c  
