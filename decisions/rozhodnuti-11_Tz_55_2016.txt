Soud: Nejvyšší soud

Spisová značka: 11 Tz 55/2016

Datum rozhodnutí: 18.10.2016

Typ rozhodnutí: ROZSUDEK


Heslo: Čtení protokolu, Výpověď svědka

Dotčené předpisy: § 211 odst. 3 tr. ř.

Kategorie rozhodnutí: D




11 Tz 55/2016-41-I-41

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 18. 10. 2016 v senátě 
složeném z předsedy JUDr. Antonína Draštíka a soudců JUDr. Karla Hasche a JUDr. 
Stanislava Rizmana stížnost pro porušení zákona podanou ministrem spravedlnosti 
České republiky ve prospěch obviněného P. R., proti rozsudku Městského soudu v 
Praze ze dne 2. 3. 2011, sp. zn. 9 To 51/2011, v trestní věci vedené u 
Obvodního soudu pro Prahu 10 pod sp. zn. 4 T 59/2010, a rozhodl podle § 268 
odst. 2, § 269 odst. 2 a § 270 odst. 1 tr. ř.  t a k t o :

	Pravomocným rozsudkem Městského soudu v Praze ze dne 2. 3. 2011, sp. 
zn. 9 To 51/2011,  b y l   p o r u š e n   z á k o n   v ustanoveních § 254 
odst. 1 tr. ř. a § 259 odst. 3 tr. ř., a v řízení mu předcházejícím též v 
ustanoveních § 211 odst. 3 tr. ř. a § 2 odst. 5, 6 tr. ř. v neprospěch 
obviněného P. R.

	Napadený rozsudek Městského soudu v Praze ze dne 2. 3. 2011, sp. zn. 9 
To 51/2011,  se  z r u š u j e .  Současně se zrušuje i jemu předcházející 
rozsudek Obvodního soudu pro Prahu 10 ze dne 27. 10. 2010, sp. zn. 4 T 59/2010, 
jakož i všechna další rozhodnutí na zrušená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.
	
	Obvodnímu soudu pro Prahu 10 se  p ř i k a z u j e ,  aby věc v 
potřebném rozsahu znovu projednal a rozhodl. 


O d ů v o d n ě n í :


1.	Rozsudkem Obvodního soudu pro Prahu 10 ze dne 27. 10. 2010, sp. zn. 4 
T 59/2010, byl obviněný P. R. uznán vinným pokusem trestného činu nedovolené 
výroby a držení omamných a psychotropních látek a jedů podle § 8 odst. 1 tr. 
zákona k § 187 odst. 1 tr. zákona ve znění účinném do 31. 12. 2009. Za to byl 
odsouzen podle § 187 odst. 1 tr. zákona k trestu odnětí svobody v trvání 3 
roků, pro jehož výkon byl podle § 39a odst. 2 písm. c) tr. zákona zařazen do 
věznice s ostrahou. 

2.	Proti tomuto rozsudku podal obviněný odvolání, z jehož podnětu 
Městský soud v Praze rozsudkem ze dne 2. 3. 2011, sp. zn. 9 To 51/2011, 
napadený rozsudek podle ustanovení § 258 odst. 1 písm. d), e) tr. ř. zrušil v 
celém rozsahu a podle § 259 odst. 3 tr. ř. ve věci znovu rozhodl tak, že 
obviněného uznal vinným pokusem přečinu nedovolené výroby a jiného nakládání s 
omamnými a psychotropními látkami a s jedy podle § 21 odst. 1 tr. zákoníku k § 
283 odst. 1 tr. zákoníku, jehož se dopustil tím, že:
„dne 17. 2. 2009 v době kolem 4:15 hod. v P., v areálu ČD, a.s., DKV Praha, 
provozní jednotka Praha, na koleji č. … v prostorách tzv. malého plátna v 
osobním voze ČD, a.s., č. …, se s předchozím úmyslem pokusil Nagaiho syntézou 
tzv. českou cestou vyrobit za pomoci laboratorního skla, a to žárovky použité 
jako baňky, skleněných baněk, skleněného tálu, laboratorního teploměru a 
dalších pomůcek a chemikálií, jako digitálních vah, nálevek, vysoušeče vlasů a 
kyseliny fosforečné, jódu, hydroxidu sodného, fosforu, kyseliny chlorovodíkové 
a toluenu drogu pervitin, obsahující metamfetamin, který je uveden v příloze č. 
5 k zákonu č. 167/1998 Sb., o návykových látkách, jako látka psychotropní, 
přičemž k výrobě pervitinu nedošlo.“

3.	Za to byl obviněný odsouzen podle § 283 odst. 1 tr. zákoníku k trestu 
odnětí svobody v trvání 18 měsíců, pro jehož výkon byl dle § 56 odst. 2 písm. 
c) tr. zákoníku zařazen do věznice s ostrahou.

4.	Proti výše uvedenému rozsudku Městského soudu v Praze ze dne 2. 3. 
2011, sp. zn. 9 To 51/2011, podal ministr spravedlnosti České republiky podle § 
266 odst. 1 tr. ř. stížnost pro porušení zákona ve prospěch obviněného P. R. V 
podané stížnosti namítá, že nelze souhlasit se závěrem odvolacího soudu, že 
postup nalézacího soudu netrpěl závaznějšími procesními vadami a že hodnocení 
provedených důkazů bylo v souladu s ustanovením § 2 odst. 6 tr. ř., pokud 
založil svá skutková zjištění na výpovědích svědků D. J., Z. P. a D. G. a dále 
na výpovědi svědka J. D. z přípravného řízení, k níž soud prvního stupně navíc 
vyslechl svědky J. Š. a Z. K., kteří vypověděli, že svědek D. nebyl k této 
výpovědi nijak nucen. Soud si byl vědom toho, že obviněný odmítá, že by se 
pokusil drogu vyrobit, což však podle soudu bylo vyvráceno tvrzením svědků D. 
J., Z. P. a D. G., kterými byla potvrzena přítomnost obviněného u výrobny 
pevitinu, s čímž pak korespondovala výpověď J. D., který popsal činnost 
obviněného odpovídající pokusu o výrobu drogy. Svědek J. D. však od této 
výpovědi u hlavního líčení ustoupil s tvrzením, že ji učinil pod nátlakem 
policistů, přičemž v té době měl abstinenční příznaky a chtěl si aplikovat co 
nejdříve drogu. U hlavního líčení uvedl, že vůbec obviněného nevnímal, o vaření 
pervitinu nic nevěděl a ani neviděl žádné pomůcky k jeho výrobě. Na základě 
toho byla přečtena podle § 211 odst. 3 tr. ř. jeho výpověď z přípravného 
řízení, přičemž svědek označil za pravdivou svoji výpověď v hlavním líčení. 
Soud prvního stupně však takto změněné výpovědi svědka neuvěřil a za věrohodnou 
označil výpověď svědka z přípravného řízení, přičemž doplnil dokazování rovněž 
o výpověď policistů, kteří J. D. v přípravném řízení vyslýchali, v níž uvedli, 
že na svědka nebyl činěn jakýkoliv nátlak, nebyl pod vlivem návykové látky, 
neprojevoval známky ovlivnění návykovou látkou a sám uváděl, že se cítí v 
pořádku. Ministr spravedlnosti k tomu konstatuje, že právě výpověď svědka J. D. 
je nutno označit za stěžejní důkaz, který v souvislosti s ostatními provedenými 
důkazy vyvrací obhajobu obviněného. Muselo by se však jednat o důkaz provedený 
v souladu se zákonem. Předmětná svědecká výpověď byla u hlavního líčení 
provedena čtením ve smyslu ustanovení § 211 odst. 3 tr. ř., aniž by však 
nalézací soud blíže specifikoval, která z alternativ vymezených v písmenu  a) 
až c) předmětného ustanovení odpovídá nastalé situaci. V posuzovaném případě 
přitom podle ministra spravedlnosti přicházela do úvahy pouze varianta uvedená 
v písm. a) § 211 odst. 3 tr. ř. a bylo proto na soudu prvního stupně, aby 
posoudil, zda byl výslech svědka J. D. v přípravném řízení proveden způsobem 
odpovídajícím ustanovením trestního řádu, a tedy zda obhájce nebo obviněný měli 
možnost se tohoto výslechu zúčastnit a klást vyslýchanému otázky. Ve stížnosti 
je pak následně rozebrán postup orgánů činných v trestním řízení v době konání 
výslechu zmíněného svědka spolu s odkazy na patřičná čísla listů spisu a 
vyústěním je konstatování ministra spravedlnosti, že z protokolu o výslechu 
svědka J. D. nevyplývá, že o konání tohoto výslechu byl obviněný vyrozuměn a že 
by mu byla dána možnost se jej zúčastnit. Podle ministra spravedlnosti tak 
nebyla splněna podmínka k postupu podle § 211 odst. 3 písm. a) tr. ř. a v 
důsledku toho se jednalo o důkaz nepoužitelný. Pokud soud prvního stupně přesto 
nejenže důkaz provedl, nýbrž primárně o něj opřel svá skutková zjištění, 
založil tak vinu obviněného posuzovaným přečinem na podkladě nezákonně 
provedeného důkazu. Současně ani odvolací soud nerozpoznal takovéto pochybení, 
byť bylo odvolání podáno i do výroku o vině, a nesplnil tak svou přezkumnou 
povinnost podle § 254 odst. 1 tr. ř. 

5.	V závěru stížnosti pro porušení zákona ministr spravedlnosti 
především navrhl, aby Nejvyšší soud postupem podle § 275 odst. 4 tr. ř. 
přerušil výkon napadeného rozhodnutí. Lze připomenout, že o tomto návrhu 
rozhodl Nejvyšší soud již usnesením ze dne 29. 9. 2016, sp. zn. 11 Tz 55/2016, 
když u obviněného v této věci přerušil výkon trestu odnětí svobody na dobu až 
do rozhodnutí o podané stížnosti pro porušení zákona. 

6.	Ministr spravedlnosti dále navrhl, aby Nejvyšší soud podle § 268 
odst. 2 tr. ř. vyslovil, že pravomocným rozsudkem Městského soudu v Praze ze 
dne 2. 3. 2011, sp. zn. 9 To 51/2011, byl porušen zákon v neprospěch obviněného 
P. R. v ustanoveních § 254 odst. 1 tr. ř. a § 259 odst. 3 tr. ř. ve vztahu k 
ustanovením § 21 odst. 1 a § 283 tr. zákoníku, a v řízení mu předcházejícím, 
především rozsudkem Obvodního soudu pro Prahu 10 ze dne 27. 10. 2010, sp. zn. 4 
T 59/2010, v ustanoveních § 211 odst. 3 písm. a), b), c) tr. ř. a § 2 odst. 5, 
6 tr. ř., aby podle § 269 odst. 2 tr. ř. zrušil napadené rozhodnutí, a také 
zrušil i jemu předcházející rozsudek Obvodního soudu pro Prahu 10 ze dne 27. 
10. 2010, sp. zn. 4 T 59/2010, jakož i další rozhodnutí na zrušená rozhodnutí 
obsahově navazující, pozbyla-li zrušením svého podkladu, a aby dále postupoval 
podle § 270 odst. 1 tr. ř.

7.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející.

8.	S ohledem na obsah podané stížnosti pro porušení zákona se Nejvyšší 
soud předně zabýval otázkou, zda postupem soudu prvního stupně spočívajícím v 
přečtení protokolu o dřívější výpovědi svědka J. D. z přípravného řízení v 
hlavním líčení, byl porušen zákon. Protokol o dřívější výpovědi svědka je možné 
v hlavním líčení přečíst pouze za splnění zákonem stanovených podmínek.

9.	Z obsahu spisového materiálu vyplývá, že soud prvního stupně, poté co 
se svědek J. D. v hlavním líčení podstatně odchýlil od své dřívější výpovědi, 
provedl v hlavním líčení důkaz přečtením jeho výpovědi z přípravného řízení 
postupem podle § 211 odst. 3 tr. ř. (č. l. 171 spisu). 
10.	Podle § 211 odst. 3 tr. ř. se protokol  o  dřívější výpovědi svědka 
přečte, byl-li výslech  proveden  způsobem  odpovídajícím  ustanovením tohoto 
zákona a svědek  v  hlavním  líčení  bez  oprávnění  odepřel vypovídat nebo se 
v podstatných bodech odchyluje od své dřívější výpovědi a
   a) obhájce nebo obviněný měl možnost se tohoto dřívějšího výslechu zúčastnit 
a klást vyslýchanému otázky,
   b) bylo-li zjištěno, že taková osoba byla předmětem násilí, zastrašování, 
podplácení či příslibů jiných výhod a tak vedena k tomu, aby nevypovídala nebo 
vypovídala křivě, nebo
   c) byl-li obsah výpovědi ovlivněn průběhem výslechu v hlavním líčení, 
zejména v důsledku chování obžalovaného nebo přítomné veřejnosti. 

11.	Soud prvního stupně v odůvodnění rozsudku k tomuto postupu uvedl, že 
svědek J. D. změnil v hlavním líčení svou výpověď oproti výpovědi v řízení 
přípravném, když tvrdil, že výpověď v přípravném řízení učinil pod nátlakem 
policistů, měl abstinenční příznaky, policisté před něj postavili dávku a 
odmítali jej propustit do té doby, než bude hotový protokol o výslechu, který 
si sepsali podle sebe a svědek jej pak jen podepsal. Ve skutečnosti v kritický 
moment ve vagonu spal, obviněného ani další lidi nevnímal a probudili ho až 
policisté. Ani neví, zda obviněný umí uvařit pervitin, nikdy o tom nehovořili. 
Na základě takto změněné výpovědi svědka, která se zcela odlišovala od jeho 
dřívější výpovědi, soud prvního stupně v odůvodnění rozsudku poukázal na jeho 
výpověď z přípravného řízení, ve které svědek J. D. uvedl, že spal ve vagoně, a 
když se probudil, byli kolem něj obviněný, D. M., Š. V. a R. Č. Obviněný pak 
vzal černý kufr, odnesl ho do vzdálenější části vagonu a začal z něj vyndávat 
nějaké věci. Obviněný vyndal nějaký skleněný tác a vybaloval i další věci; v 
zadní části vagonu byl sám. To, že bude vyrábět pervitin, svědek věděl, neboť o 
tom obviněný sám mluvil. Říkal, že „udělá reakci a bude to“. Všichni ostatní na 
výsledek čekali a také se bavili o tom, že je obviněný schopen pervitin vyrobit 
(č. l. 192-193 spisu). 

12.	Z protokolu o hlavním líčení (viz č. l. 171), ani z odůvodnění 
rozsudku není zřejmé, na základě které ze tří alternativ uvedených v § 211 
odst. 3 tr. ř. bylo přistoupeno k přečtení výpovědi svědka J. D. z přípravného 
řízení, a to ani slovním zdůvodněním, ani odkazem na příslušné ustanovení 
trestního řádu. Z protokolu o hlavním líčení se podává jen to, že „Dle § 211 
odst. 3 tr. ř. se čte protokol o výslechu svědka J. D. na č. l. 58-59.“ Soud 
prvního stupně ani vůbec nezjišťoval, zda jsou splněny podmínky (a které) 
stanovené deklarovaným ustanovením trestního řádu k přečtení protokolu o 
dřívější výpovědi tohoto svědka. Pouhý odkaz nalézacího soudu na § 211 odst. 3 
tr. ř., navíc bez jakékoli specifikace některé z alternativ v uvedeném 
ustanovení předpokládaných, a bez řádného zdůvodnění skutečností zakládajících 
jednu ze situací upravených pod písmeny a) až c) tohoto ustanovení, nelze 
pokládat za zákonný procesní postup. 

13.	Nejvyšší soud tak ve shodě s podanou stížností pro porušení zákona 
musí konstatovat, že soud prvního stupně v hlavním líčení při provádění tohoto 
stěžejního důkazního prostředku nepostupoval v intencích zákona umožňujícího 
čtení dřívější svědecké výpovědi J. D. z přípravného řízení a svůj postup ani 
řádně neodůvodnil.

14.	Obviněný P. R. podal vůči rozsudku soudu prvního stupně odvolání, 
které směřovalo i do výroku o vině. Přestože v textu odvolání výslovně 
nepoukázal na tuto vadu, když ve vztahu k použitelnosti svědecké výpovědi J. D. 
pouze namítal, že k výpovědi tohoto svědka z přípravného řízení by se nemělo 
přihlížet (viz č. l. 204 spisu), ale již tím, že odvolání bylo podáno do výroku 
o vině, byl odvolací soud povinen přezkoumat zákonnost provedených důkazů, o 
něž soud prvního stupně opřel svůj závěr o vině obviněného. Pokud Městský soud 
v Praze, jakožto soud odvolací, neshledal výše uvedenou vadu v procesu 
dokazování učiněného nalézacím soudem, porušil svou zákonnou přezkumnou 
povinnost vyplývající z  § 254 odst. 1 tr. ř.

15.	Ačkoliv bylo zřejmé, že se svědek J. D. zcela odchýlil od své 
výpovědi učiněné v přípravném řízení, nepostačuje pouze tato skutečnost k tomu, 
aby soud přečetl dřívější výpověď svědka, nýbrž je nutno, aby se soud zabýval 
naplněním podmínek některé z alternativ vymezených pod písmeny a) až c) 
ustanovení § 211 odst. 3 tr. ř. Ministr spravedlnosti ve stížnosti pro porušení 
zákona konstatoval, že v posuzovaném případě přicházela do úvahy toliko 
aplikace ustanovení § 211 odst. 3 písm. a) tr. ř., pokud by ovšem byly splněny 
všechny zákonem vymezené podmínky a tento postup by byl také náležitě 
zdůvodněn. Podle § 211 odst. 3 písm. a) tr. ř. lze protokol o dřívějším 
výslechu svědka přečíst při splnění obecných podmínek stanovených v návětí § 
211 odst. 3 tr. ř. jen tehdy, pokud obhájce  nebo  obviněný  měl  možnost se 
tohoto dřívějšího výslechu zúčastnit a klást vyslýchanému otázky. Obviněný  byl 
dle protokolu o zadržení osoby podezřelé (č. l. 6 spisu) zadržen dne 17. 2. 
2009 ve 4:30 hod. Téhož dne, a to na počátku jeho výslechu v 15:07 hod., mu 
bylo doručeno usnesení o zahájení trestního stíhání podle § 160 tr. ř. (č. l. 
2, 3 spisu). Obviněný byl vyslechnut 17. 2. 2009 v době od 15:07 hod. do 15:24 
hod. Z protokolu o výslechu svědka (č. l. 57 spisu) vyplývá, že J. D. byl 
vyslechnut dne 17. 2. 2009 v době od 23:17 hod. do 00:03 hod. dalšího dne. V 
době výslechu svědka J. D. již tedy bylo obviněnému sděleno obvinění, nebyl 
však ještě zastoupen obhájcem. Proto je třeba se zabývat tím, zda orgány 
přípravného řízení umožnily samotnému obviněnému P. R., aby se zúčastnil 
výslechu tohoto svědka, zda tohoto práva využil či nikoliv. Z protokolu o 
výslechu svědka ani z jiné části spisového materiálu tato skutečnost nevyplývá. 
Bude tedy povinností soudu prvního stupně ohledně této otázky doplnit 
dokazování a na jeho základě učinit příslušný závěr o použitelnosti dřívější 
výpovědi svědka J. D. 

16.	Pokud při novém projednání věci soud prvního stupně dospěje k 
závěru, že nejsou splněny podmínky pro čtení dřívější výpovědi tohoto svědka 
podle § 211 odst. 3 písm. a) tr. ř.,  popřípadě ani podle § 211 odst. 3 písm. 
b), c) tr. ř., nebude lze tuto výpověď svědka J. D. pokládat za důkaz 
použitelný v soudním řízení.

17.	Potom bude na soudu prvního stupně, aby s přihlédnutím k výše 
uvedenému znovu vyhodnotil důkazní situaci a v případě, že výpověď svědka J. D. 
z přípravného řízení nebude jako důkaz v řízení před soudem použitelná, uvážil, 
zda ostatní provedené důkazy postačují k vyslovení viny obviněného P. R. 
pokusem trestného činu nedovolené výroby a jiného nakládání s omamnými a 
psychotropními látkami a s jedy podle § 21 odst. 1 tr. zákoníku k § 283 odst. 1 
tr. zákoníku. V této souvislosti též uváží, a to podle  učiněných skutkových 
zjištění, zda jednání obviněného již dospělo do stadia pokusu uvedeného 
trestného činu, anebo zůstalo ve stadiu pouhé přípravy k němu ve smyslu § 20 
tr. zákoníku, která by ovšem v tomto případě byla beztrestná (viz § 20 odst. 1 
tr. zákoníku). V případě, že soud prvního stupně dojde k závěru, že provedené 
důkazy ve vztahu k vině obviněného pokusem trestného činu podle § 21 odst. 1 k 
§ 283 odst. 1 tr. zákoníku nejsou dostatečné, uváží, zda jednání obviněného 
nevykazuje znaky jiného trestného činu (srov. ustanovení o trestném činu výroby 
a držení předmětu k nedovolené výrobě omamné a psychotropní látky a jedu podle 
§ 286 odst. 1 tr. zákoníku). 

18.	Nejvyšší soud tedy uzavírá, že Obvodní soud pro Prahu 10 nepostupoval v 
souladu s ustanovením § 211 odst. 3 tr. ř. a výrok o vině obviněného založil 
zejména na nezákonně provedeném důkazu, čímž se také dopustil porušení 
ustanovení § 2 odst. 5, 6 tr. ř. Městský soud v Praze  pak pochybil tím, že 
výše popsaný postup soudu prvního stupně za vadný neoznačil, naopak se s ním 
ztotožnil, čímž nesplnil svoji přezkumnou povinnost vyplývající z ustanovení § 
254 odst. 1 tr. ř. a nesprávně pak ve věci sám meritorně rozhodl podle § 259 
odst. 3 tr. ř.

19.	Proto Nejvyšší soud vyslovil, že napadeným rozsudkem Městského soudu 
v Praze ze dne 2. 3. 2011, sp. zn. 9 To 51/2011, byl porušen zákon v 
ustanoveních § 254 odst. 1 tr. ř. a § 259 odst. 3  tr. ř., a v řízení mu 
předcházejícím rozsudkem Obvodního soudu pro Prahu 10 ze dne 27. 10. 2010, sp. 
zn. 4 T 59/2010, též v ustanoveních § 211 odst. 3 tr. ř. a § 2 odst. 5, 6 tr. 
ř. v neprospěch obviněného P. R. Napadené rozhodnutí a jemu předcházející 
rozsudek Obvodního soudu pro Prahu 10 ze dne 27. 10. 2010, sp. zn. 4 T 59/2010, 
zrušil, jakož i všechna další rozhodnutí, která na zrušené rozsudky obsahově 
navazovala, pokud touto změnou pozbyla svého podkladu. Obvodnímu soudu pro 
Prahu 10 přikázal, aby věc v potřebném rozsahu znovu projednal a rozhodl.

20.	Bude povinností Obvodní soudu pro Prahu 10, aby se v souladu s tím, 
co bylo výše naznačeno, zabýval otázkou, zda byl splněn některý z předpokladů 
uvedených pod písmeny a) až c) v § 211 odst. 3 tr. ř. pro přečtení dřívější 
výpovědi svědka J. D., a na základě tohoto zjištění řádně vyhodnotí v souladu 
se zákonem získané a použitelné důkazy, na nichž bude muset postavit výrok o 
vině či nevině obviněného z posuzovaného činu.

21.	Nejvyšší soud připomíná, že podle § 270 odst. 4 tr. ř. orgán, jemuž 
byla věc přikázána, je vázán ve věci vysloveným právním názorem a je povinen 
provést procesní úkony, jejichž provedení Nejvyšší soud nařídil. Podle § 273 
tr. ř. platí, že pokud Nejvyšší soud vyslovil, že zákon byl porušen v 
neprospěch obviněného, nemůže v novém řízení dojít ke změně rozhodnutí v jeho 
neprospěch.


P o u č e n í :  Proti tomuto rozsudku není opravný prostředek přípustný.


V Brně dne 18. 10. 2016


                                                                                
                        JUDr. Antonín Draštík
                                                                                
                               předseda senátu



