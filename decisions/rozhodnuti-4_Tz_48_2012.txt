Soud: Nejvyšší soud

Spisová značka: 4 Tz 48/2012

Datum rozhodnutí: 29.05.2012

Typ rozhodnutí: ROZSUDEK


Heslo: Náhrada škody

Dotčené předpisy: § 43 odst. 2 tr. ř., § 228 odst. 1 tr. ř.

Kategorie rozhodnutí: D




4 Tz 48/2012-35

ČESKÁ REPUBLIKA 
ROZSUDEK
JMÉNEM REPUBLIKY






	Nejvyšší soud České republiky projednal ve veřejném zasedání dne 29. 
května 2012 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  J.   Š., proti rozsudku 
Vrchního soudu v Praze ze dne 20. 10. 2010, sp. zn. 9 To 79/2010, a podle § 268 
odst. 2,  § 269 odst. 2, § 271 odst. 2  tr. řádu za použití § 265 tr. řádu 
rozhodl   t a k t o :


	Rozsudkem Vrchního soudu v Praze ze dne 20. 10. 2010, sp. zn. 9 To 
79/2010, a v řízení, které mu předcházelo,  b y l    p o r u š e n    z á k o 
n   ve výroku o náhradě škody učiněném podle § 228 odst. 1 tr. řádu ve vztahu k 
poškozeným obchodním společnostem Advantage Consulting, s.r.o., B., P. a 
RenoCart, s.r.o., B., M. a § 43 odst. 3 tr. řádu v neprospěch obviněného J. Š.


	Napadený rozsudek   s e    z r u š u j e  ve výroku o povinnosti 
obviněného nahradit škodu podle § 228 odst. 1 tr. řádu poškozeným obchodním 
společnostem Advantage Consulting, s.r.o., B., P. a RenoCart, s.r.o., B., M., a 
ve výroku, jímž byla podle § 229 odst. 2 tr. řádu poškozená společnost 
RenoCart, s.r.o., odkázána se zbytkem nároku na náhradu škody na řízení ve 
věcech občanskoprávních.

	Současně se zrušuje výrok o povinnosti nahradit škodu podle § 228 odst. 
1 tr. řádu poškozeným obchodním společnostem Advantage Consulting, s.r.o.  a  
RenoCart, s.r.o. (adresy shora) v rozsudku Městského soudu v Praze ze dne  29. 
5. 2009, sp. zn. 47 T 9/2008, stejně jako výrok učiněný podle § 229 odst. 2 tr. 
řádu ve vztahu k obchodní společnosti RenoCart, s.r.o.

	Zrušují se též všechna další rozhodnutí, na zrušené výroky obsahově 
navazující, pokud vzhledem ke změně, k níž došlo zrušením, pozbyla podkladu.


	Podle § 229 odst. 1 tr. řádu se poškozená obchodní společnost RenoCart, 
s.r.o., B., M. odkazuje se svým nárokem na náhradu škody na řízení ve věcech 
občanskoprávních.


                                                              O d ů v o d n ě n 
í :

	Městský soud v Praze rozhodl rozsudkem ze dne 29. 5. 2009, sp. zn. 47 T 
9/2008,  že podle § 37a trestního zákona č. 140/1961 Sb. ve znění účinném do 
31. 12. 2009 (dále jen tr. zákon) zrušil výrok o vině trestným činem podvodu 
podle § 250 odst. 1, odst. 3 písm. b) tr. zákona v rozsudku Obvodního soudu pro 
Prahu 4 ze dne 12. 5. 2008, sp. zn. 5 T 30/2007, ve spojení s rozsudkem  
Městského soudu v Praze ze dne 6. 11. 2008, sp. zn. 5 To 392/2008, výrok o  
trestu a náhradě škody. Obviněného svým rozsudkem uznal vinným pod body I/1 – 
41 pokračujícím trestným činem podvodu podle § 250 odst. 1, odst. 4 tr. zákona 
dílem dokonaným a dílem ve stadiu pokusu podle § 8 odst. 1 tr. zákona k § 250 
odst. 1, odst. 4 tr. zákona, pod bodem II/ 1 – 3 trestným činem podvodu podle § 
250 odst. 1, odst. 3 písm. b) tr. zákona,  pod bodem III/1 – 5 trestným činem 
podvodu podle § 250 odst. 1, odst. 3 písm. b) tr. zákona, pod bodem IV/1 – 6 
trestným činem podvodu podle § 250 odst. 1, odst. 3 písm. b) tr. zákona a pod 
bodem V. trestným činem padělání a pozměňování veřejné listiny podle § 176 
odst. 1, odst. 2 písm. b) tr. zákona.

	Za to byl v sazbě § 250 odst. 4 tr. zákona za použití § 37a, § 35 odst. 
2 tr. zákona odsouzen ke společnému souhrnnému trestu odnětí svobody v trvání 
devíti let. Podle § 39a odst. 3 tr. zákona byl pro výkon trestu zařazen do 
věznice s ostrahou.

	Soud učinil podle § 228 odst. 1 tr. řádu výrok o povinnosti obviněného 
nahradit škodu třiceti jednomu poškozenému, mezi nimiž výslovně uvedl i 
povinnost zaplatit poškozené organizaci Advantage Consulting, s.r.o., se sídlem 
P., B. částku 940.600,- Kč; RenoCart, s.r.o., se sídlem B., M. škodu ve výši 
711.564,- Kč.

	Podle § 229 odst. 2 tr. řádu odkázal dva poškozené a rovněž společnost 
RenoCart, s.r.o. se zbytky nároků na náhradu škody na řízení ve věcech 
občanskoprávních.

	Proti rozsudku soudu prvního stupně podal obviněný v zákonné osmidenní 
lhůtě odvolání, přičemž tento opravný prostředek podal i státní zástupce v 
neprospěch obviněného, a zaměřil je do výroku o trestu.

	Vrchní soud v Praze jako soud odvolací rozhodl ve věci ve veřejném 
zasedání konaném dne 20. 10. 2010 rozsudkem sp. zn. 9 To 79/2010. Podle § 258 
odst. 1 písm. b), d), e), f), odst. 2 tr. řádu z podnětu odvolání obviněného i 
státního zástupce napadený rozsudek nalézacího soudu částečně zrušil, a to ve  
výrocích o vině pod body I. a III,, ve výroku o trestu a výroku o náhradě škody 
ve vztahu k poškozeným Compuco, a.s., VIKO Plzeň s.r.o., MIPE, s.r.o., 
C.S.Interiér, s.r.o., E-PRO s.r.o., Patio EUROPE s.r.o., Z. B., Petra 
Computers, s.r.o., VDI Meta, Maxwell, s.r.o., DATART INTERNATIONAL, a.s., 
COMES, s.r.o., RenoCart, s.r.o., Reba International, s.r.o., Advantage 
Consulkting, s.r.o., C. a Z. G., Ing. L. a J. M., Ing. O. T., Ing. S. M.-S., 
Ing. E. R., Mgr. L. Ř., L. S., Ing. Z. T., Bc. T. V., a Ing. V. K. 

	Vrchní soud sám ve věci rozhodl podle § 259 odst. 3 tr. řádu tak, že 
při nezměněném výroku o vině trestným činem podvodu podle § 250 odst. 1, odst. 
3 tr. zákona (bod II. napadeného rozsudku), trestným činem podvodu podle § 250 
odst. 1, odst. 3 písm. b) tr. zákona (bod IV.) a trestným činem padělání a 
pozměňování veřejné listiny podle § 176 odst. 1, odst. 2 písm. b) tr. zákona ( 
bod V.), zrušil podle § 45 odst. 1, odst. 2 tr. zákoníku výrok o vině trestným 
činem podvodu podle § 250 odst. 1, odst. 3 písm. b) tr. zákona z rozsudku 
Obvodního soudu pro Prahu 4 ze dne 12. 5. 2008, sp. zn. 5 T 30/2007, ve znění 
rozsudku Městského soudu v Praze ze dne 6. 11. 2008, sp. zn. 5 To 392/2008, 
usnesení Nejvyššího soudu České republiky ze dne 23. 9. 2009, sp. zn. 6 Tdo 
886/2009, celý výrok o trestu a náhradě škody, jakož i další výroky, které mají 
v uvedených výrocích svůj podklad, a obviněného nově uznal vinným pod body A/1 
– 14 zločinem podvodu podle § 209 odst. 1, odst. 5 písm. a) zákona č. 40/2009 
Sb. (dále jen tr. zákoník)  a B/1 – 5  trestným činem podvodu podle § 250 odst. 
1, odst. 3 písm. b) tr. zákona.

	Za tyto trestné činy, jakož za trestný čin podvodu podle § 250 odst. 1, 
odst. 3 písm. b) tr. zákona (bod II. napadeného rozsudku), trestný čin podvodu 
podle § 250 odst. 1, odst. 3 písm. b) tr. zákona (bod IV.), trestný čin 
padělání a pozměňování veřejné listiny podle § 176 odst. 1, odst. 2 písm. b) 
tr. zákona (bod V.), a za trestný čin zpronevěry podle § 248 odst. 1, odst. 2 
tr. zákona, jímž byl uznán vinným rozsudkem Obvodního soudu pro Prahu 4 dne 12. 
5. 2008, sp. zn. 5 T 30/2007, byl obviněnému v sazbě § 209 odst. 5 tr. zákoníku 
za použití § 43 odst. 2 a § 45 odst. 1 tr. zákoníku uložen společný souhrnný 
trest odnětí svobody v trvání šesti roků a šesti měsíců. Pro výkon trestu byl 
podle § 56 odst. 2 písm. c) tr. zákoníku zařazen do věznice s ostrahou.

	Dále učinil Vrchní soud v Praze výrok o povinnosti obviněného podle § 
228 odst. 1 tr. řádu nahradit škodu poškozeným, kteří jsou ve výroku jednotlivě 
specifikováni, a tento výrok učinil i ve vztahu k poškozeným společnostem 
Advantage Consulting, s.r.o. B. (částka 940.600,- Kč) a  RenoCart, s.r.o. B. 
(částka 711.564,- Kč). Posledně jmenovaná společnost byla podle § 229 odst. 2 
tr. řádu odkázána se zbytkem svého nároku na náhradu škody na řízení ve věcech 
občanskoprávních.

	Ministr spravedlnosti podal podle § 266 odst. 1 tr. řádu proti rozsudku 
Vrchního soudu v Praze ze dne 20. 10. 2010, sp. zn. 9 To 79/2010, stížnost pro 
porušení zákona ve prospěch obviněného J. Š. Podle jeho názoru byl tímto 
rozhodnutím v neprospěch obviněného porušen zákon v ustanovení § 228 odst. 1 
tr. řádu, pokud byl obviněný zavázán k povinnosti zaplatit škodu poškozeným 
společnostem Advantage Consulting, s.r.o. a RenoCart, s.r.o., a v řízení, které 
vydání napadeného rozsudku předcházelo, v ustanovení § 43 odst. 3 tr. řádu.

	Oba stížností pro porušení zákona napadené výroky o náhradě škody se 
vztahují ke skutkům ad I/2), 6) výroku o vině rozsudku učiněného Městským 
soudem v Praze, do kterého byly začleněny z rozsudku Obvodního soudu pro Prahu 
4 ze dne 12. 5. 2008, sp. zn. 5 T 30/2007, ve spojení s rozsudkem Městského 
soudu v Praze ze dne 6. 11. 2008, sp. zn. 5 To 392/2008, a to v souvislosti s 
ukládáním společného trestu za pokračující trestnou činnost podle § 37a tr. 
zákona. Ze stavu řízení zjištěného ve věci Obvodního soudu pro Prahu 4, sp. zn. 
5 T 30/2007, je zřejmé, že  obchodní společnost Advantage Consulting, s.r.o., 
se se svým nárokem na náhradu škody k trestnímu řízení řádně a včas 
nepřipojila. Obchodní společnost RenoCart, s.r.o. tak naopak včas učinila, byla 
rovněž jako poškozená připuštěna k trestnímu řízení v postavení poškozeného, 
avšak s ohledem na postupně dokládané a uplatňované další nároky, byla tato 
společnost se svým nárokem na náhradu škody odkázána na řízení ve věcech 
občanskoprávních podle § 229 odst. 1 tr. řádu, neboť dokazování vedené tímto 
směrem by překročilo rámec a potřebu probíhajícího trestního řízení.

	Při rozhodování o společném trestu za všechny dílčí útoky pokračujícího 
trestného činu nemohlo dojít v souvislosti se zrušením výroku o vině ad II/1),  
4) z rozsudku Obvodního soudu pro Prahu 4 ze dne 12. 5. 2008, sp. zn. 5 T 
30/2007, ve spojení s rozsudkem Městského soudu v Praze ze dne 6. 11. 2008, sp. 
zn. 5 To 392/2008, ke zrušení výroků podle § 228 odst. 1 tr. řádu, neboť 
citovanými rozhodnutími nebyly adhezní výroky ve vztahu k oněm dvěma obchodním 
společnostem učiněny.

	Při neexistenci procesních podmínek stanovených § 43 odst. 3 tr. řádu 
ve vztahu ke společnosti Advantage Consulting, s.r.o. a podmínek stanovených § 
228 odst. 1 tr. řádu pro obě společnosti, byl zákon a jemu předcházející řízení 
porušen v těchto ustanoveních v neprospěch obviněného. Ministr spravedlnosti 
proto navrhl, aby Nejvyšší soud České republiky podle § 268 odst. 2 tr. řádu 
vyslovil, že rozsudkem Vrchního soudu v Praze ze dne 20. 10. 2010, sp. zn. 9 To 
79/2010, byl porušen zákon ve výrocích, kterými byly podle § 228 odst. 1 tr. 
řádu přiznány nároky na náhradu škody poškozeným obchodním společnostem 
Advantage Consulting, s.r.o. a RenoCart, s.r.o. v ustanovení § 228 odst. 1 tr. 
řádu a v řízení předcházejícím také v ustanovení § 43 odst. 3 tr. řádu v 
neprospěch obviněného J. Š. Dále navrhl, aby napadený rozsudek Vrchního soudu v 
Praze byl v napadených výrocích a v napadeném rozsahu podle  § 269 odst. 2 tr. 
řádu zrušen, a aby podle § 271 odst. 2 tr. řádu za použití § 265 tr. řádu byla 
obchodní společnost RenoCart, s.r.o., odkázána s nárokem na náhradu škody na 
řízení ve věcech občanskoprávních.

	Nejvyšší soud České republiky (dále jen Nejvyšší soud) podle § 267 
odst. 3 tr. řádu přezkoumal zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a dospěl k 
následujícím závěrům.

	Z obsahu přiloženého trestního spisu Obvodního soudu pro Prahu 4 sp. 
zn. 5 T 30/2007, bylo zjištěno, že tento soud vydal dne 12. 5. 2008 rozsudek, 
jímž byl obviněný J. Š. uznán vinným  pod bodem I. výroku rozsudku trestným 
činem podvodu podle § 250 odst. 1, 2 tr. zákona, pod bodem II./1 – 6 
pokračujícím trestným činem podvodu podle § 250 odst. 1, odst. 3 písm. b) tr. 
zákona dílem dokonaným a dílem ve stadiu pokusu podle § 8 odst. 1 a § 250 odst. 
1, odst. 3 písm. b) tr. zákona, v bodě III. trestným činem zpronevěry podle  § 
248 odst. 1, 2 tr. zákona. Za to mu byl v bodech ad II/1 – 6  a ad. III. 
uložen  v sazbě § 250 odst. 3 tr. zákona za použití § 35 odst. 1 tr. zákona 
úhrnný trest odnětí svobody v trvání dvou a půl roku. Pro výkon tohoto trestu 
byl podle § 39a odst. 2 písm. c) tr. zákona zařazen do věznice s ostrahou. Pro 
skutek uvedený pod bodem ad. I. výroku rozsudku soud podle § 37 tr. zákona 
upustil od uložení souhrnného trestu k rozsudku Okresního soudu v České Lípě ze 
dne 22. 8. 2006, sp. zn. 4 T 434/2004. Podle § 228 odst. 1 tr. řádu bylo 
rozhodnuto o povinnosti obviněného zaplatit na náhradě škody specifikovaným 
poškozeným konkrétně určené částky, přičemž pro účely tohoto zjištění považuje 
Nejvyšší soud za podstatné uvést, že mezi těmito poškozenými nebyla obchodní 
společnost Advantage Consulting, s.r.o. se sídlem v B., P. Podle § 229 odst. 1 
tr. řádu byla poškozená společnost RenoCart, s.r.o., se sídlem Ú. u B., okres 
B., odkázána s nárokem na náhradu škody na řízení ve věcech občanskoprávních.

	Proti tomuto rozsudku podal obviněný J. Š. odvolání, o němž rozhodoval 
Městský soud v Praze ve veřejném zasedání konaném dne 6. 11. 2008. Rozsudkem 
sp. zn. 5 To 392/2008, zrušil napadený rozsudek soudu prvního stupně, jakož i 
výrok o upuštění od uložení souhrnného trestu, a při nezměněném výroku o vině 
pod body ad. II/ a III/, výroku o trestu za tyto útoky a v této souvislosti 
učiněných výrocích o náhradě škody, obviněného podle § 226 písm. b) tr. řádu 
pro útok popsaný pod bodem ad I./ výroku rozsudku, kvalifikovaný jako trestný 
čin podvodu podle § 250 odst. 1, 2 tr. zákona, zprostil.

	Pro úplnost je třeba specifikovat, že v bodě ad II/1 citovaného 
rozsudku Obvodního soudu pro Prahu 4 byl uznán vinným skutkem spočívajícím v 
tom, že

jako předseda správní rady občanského sdružení Česká účetní rada se sídlem P., 
O., dne 13. 1. 2006 v P., a V., přestože věděl, že tato organizace nemá 
dostatek finančních prostředků na řádné hrazení svých závazků, uzavřel se 
společností Advantage Consulting, s.r.o., se sídlem B., P., smlouvu o 
poskytování personálně zprostředkovatelských služeb, avšak vystavené faktury za 
poskytnuté služby neuhradil, čímž poškozené společnosti Advantage Consulting, 
s.r.o., se sídlem B., P., způsobil škodu ve výši 940.600,- Kč,

a v bodě ad II/4 byl uznán vinným skutkem spočívajícím v tom, že

jako předseda správní rady občanského sdružení Česká účetní rada se sídlem P., 
O.,  dne 19. 4. 2006, přestože věděl, že tato organizace nemá dostatek 
finančních prostředků na řádné uhrazení zboží a pod záminkou, že bude čerpat 
finanční prostředky z grantu Evropské unie, uzavřel v B., okres B., se 
společností RenoCart, s.r.o. se sídlem Ú. u B., okres B., kupní smlouvu na 
dodávku kancelářské techniky, na základě které pak odebral od této společnosti 
ve dnech 25. 4. 2006, 15. 5. 2006  a 16. 5. 2006 kancelářskou techniku a 
kancelářské potřeby, kterou vybavil kanceláře a pobočky občanského sdružení 
Česká účetní rada, přičemž ve sjednané lhůtě neuhradil vystavené faktury č. 
260100942 ze dne 25. 4. 2006 v částce 118.594,- Kč, č. 260100946 ze dne 25. 4. 
2006 v částce 118.594,- Kč, č. 260100950 ze dne 25. 4. 2006 v částce 118.594,- 
Kč, č. 260100951 ze dne 25. 4. 2006 v částce 118.594,- Kč, č. 260101089 ze dne 
15. 5. 2006 v částce 118.594,- Kč a č. 260101105 ze dne 16. 5. 2006 v částce 
118.594,- Kč, čímž poškozené společnosti RenoCart, s.r.o., se sídlem Ú. u B., 
okres B. způsobil škodu ve výši 711.564,- Kč.

	Ustanovení § 43 odst. 3 tr. řádu opravňuje poškozeného žádat, aby soud 
v odsuzujícím rozsudku uložil obžalovanému povinnost nahradit v penězích škodu 
nebo nemajetkovou újmu, jež byla poškozenému trestným činem způsobena, nebo 
vydat bezdůvodné obohacení, které obžalovaný na jeho úkor trestným činem 
získal. Návrh je třeba učinit nejpozději u hlavního líčení před zahájením 
dokazování (§ 206 odst. 2 tr. řádu). Z návrhu musí být patrno, z jakých důvodů 
a v jaké výši se nárok na náhradu škody nebo nemajetkové újmy uplatňuje nebo z 
jakých důvodů a v jakém rozsahu uplatňuje nárok na vydání bezdůvodného 
obohacení. 

	Z obsahu spisu Obvodního soudu pro Prahu 4,  sp. zn. 5 T 30/2007, je 
patrno, že obchodní společnost Advantage Consulting, s.r.o. byla Policií České 
republiky, místní oddělení K., P., dne 6. 6. 2006 poučena v intencích 
citovaného ustanovení    § 43 odst. 3 tr. řádu, což téhož dne vzal zástupce 
společnosti na vědomí (čl. 125 spisu), avšak po tomto poučení se obchodní 
společnost v rámci přípravného řízení s nárokem na náhradu škody k trestnímu 
řízení nepřipojila. Za řádné připojení se k trestnímu řízení s uplatňovaným 
nárokem v souladu se zákonnými požadavky § 43 odst. 3 tr. řádu nelze v žádném 
případě považovat pouhé vyčíslení škody svědkem D. B. (čl. 99 spisu). Obchodní 
společnost tak neučinila ani poté, co ve věci bylo nařízeno hlavní líčení, o 
jehož konání byla vyrozuměna dne 11. 9. 2007, přičemž přípisem předsedkyně 
senátu byla poškozená znovu upozorněna na nutnost nárok řádně vyčíslit a k 
trestnímu řízení se s ním řádně a včas připojit (čl. 868 spisu). Za tohoto 
stavu věci neměla společnost Advantage Consulting, s.r.o., v tomto trestním 
řízení postavení poškozeného ve smyslu § 43 odst. 3 tr. řádu a nalézací soud, 
stejně jako soud odvolací ve vztahu k ní výrok o povinnosti obviněného hradit 
způsobenou škodu podle § 228 odst. 1 tr. řádu důvodně nevyslovily.

	Jinak tomu bylo v případě obchodní společnosti RenoCart, s.r.o., která 
uplatňované nároky na náhradu škody vyčíslila, k trestnímu řízení se jako 
poškozená řádně a včas připojila, a v hlavním líčení jí tudíž náleželo procesní 
postavení poškozeného podle § 43 odst. 3 tr. řádu.

	V ustanovení § 228 odst.1 tr. řádu je mj. uvedeno, že odsuzuje-li soud 
obžalovaného pro trestný čin, kterým způsobil jinému majetkovou nebo 
nemajetkovou újmu nebo kterým se na úkor poškozeného bezdůvodně obohatil, uloží 
mu v rozsudku, aby poškozenému nahradil majetkovou škodu nebo nemajetkovou újmu 
v penězích nebo aby vydal bezdůvodné obohacení, jestliže byl nárok uplatněn 
včas.

	Toto zákonné ustanovení mohlo být v posuzované trestní věci aplikováno 
při existenci odsuzujícího rozsudku pouze tehdy, pokud by měl nalézací soud 
nároky poškozeného za jednoznačně zjištěné. V průběhu řízení před soudem 
prvního stupně sice o celkové výši škody, způsobené protiprávním zaviněným 
jednáním obviněného pochybnost nevznikla, což se důvodně promítlo do výroku o 
vině, avšak z výpovědi svědka M. Š. soud zjistil, že část dodaných a 
nezaplacených přístrojů a kancelářských potřeb byla společnosti RenoCart, 
s.r.o. vrácena dílem v původním balení, dílem již sice používaná, ale 
nepoškozená. Z uvedeného vyplývá, že vrácením věcí byl původně uplatňovaný 
nárok na náhradu škody snížen, avšak  neměl podklady o skutečné škodě, která 
společnosti vznikla a kterou uplatňuje v adhezním řízení. Nalézací soud by tak 
pro zjištění skutečně existující výše škody musel provádět další dokazování, 
jež by přesáhlo potřeby tohoto řízení a podstatně by je protáhlo, a proto užil 
ustanovení § 229 odst. 1 tr. řádu a poškozenou společnost s nárokem na náhradu 
škody odkázal na řízení ve věcech občanskoprávních.

	Toto shrnutí průběhu a stavu rozhodování v trestní věci obviněného 
vedené  u Obvodního soudu pro Prahu 4,  sp. zn. 5 T 30/2007, činí Nejvyšší soud 
proto, že je pokládá  za podstatné z hlediska ministrem spravedlnosti 
uplatněných stížnostních námitek. Na výše uvedených zjištěních ničeho nemění  
okolnost, že k odvolání obviněného proti rozsudku Obvodního soudu pro Prahu 4, 
rozhodoval ve věci ve druhém stupni Městský soud v Praze již citovaným 
rozsudkem ze dne 6. 11. 2008, sp. zn. 5 To 392/2008, neboť jeho rozsudek se 
výroku o vině ve vztahu k oběma poškozeným společnostem a výroku podle § 229 
odst. 1 tr. řádu nedotkl. Obdobně je třeba konstatovat, že těchto výroků se 
nedotklo ani usnesení Nejvyššího soudu České republiky ze dne 23. 9. 2009, sp. 
zn. 6 Tdo 886/2009, kterým byly podle § 265k odst. 2 tr. řádu zrušeny v 
rozsudcích soudů obou stupňů výroky o náhradě škody, avšak výlučně ve vztahu k 
poškozené obchodní společnosti COMES, P., V., a tato společnost byla podle  § 
265m odst. 2 tr. řádu odkázána s nárokem na náhradu škody na řízení ve věcech 
občanskoprávních.

	Městský soud v Praze při rozhodování ve věci sp. zn. 47 T 9/2008, musel 
aplikovat ustanovení § 45 odst. 1 tr. zákoníku. Podle tohoto zákonného 
ustanovení odsuzuje-li soud pachatele za dílčí útok u pokračování v trestném 
činu (§ 116 tr. zákoníku), za jehož ostatní útoky byl odsouzen rozsudkem, který 
již nabyl právní moci, zruší v tomto dřívějším rozsudku výrok o vině o 
pokračujícím trestném činu a trestných činech spáchaným s ním v jednočinném 
souběhu, celý výrok o trestu, jakož i další výroky, které mají v uvedeném 
výroku o vině svůj podklad, a znovu při vázanosti skutkovými zjištěními v 
zrušeném rozsudku rozhodne o vině pokračujícím trestným činem, včetně nového 
dílčího útoku, popřípadě trestných činech spáchaných s ním v jednočinném 
souběhu, o společném trestu za pokračující trestný čin, který nesmí být 
mírnější než trest uložený rozsudkem dřívějším, a případě i o navazujících 
výrocích, které mají ve výroku o vině svůj podklad.

	Městský soud v Praze poté, co v intencích citovaného ustanovení § 45 
odst. 1 tr. zákoníku takto zrušil příslušné výroky o vině, trestu a náhradě 
škody v rozsudku Obvodního soudu pro Prahu 4 ze dne 12. 5. 2008, sp. zn. 5 T 
30/2007, nově vyslovil výrok o vině pokračujícím trestným činem podvodu podle § 
250 odst. 1, odst. 3 písm. b) tr. zákona dílem dokonaným dílem ve stadiu pokusu 
podle § 8 odst. 1 a § 250 odst. 1, odst. 3 písm. b) tr. zákona, jakož 
rozhodoval i o trestu a upuštění od souhrnného trestu tak, jak je již výše 
podrobně specifikováno. Za daných procesních podmínek, které jsou v předchozích 
pasážích rovněž podrobně rozebrány, neměl Městský soud v Praze vytvořeny 
zákonné předpoklady k tomu, aby obviněného zavázal k povinnosti podle § 228 
odst. 1 tr. řádu oběma poškozeným společnostem zaplatit specifikované částky na 
náhradě škody. Ve stejné situaci byl i Vrchní soud v Praze v postavení 
odvolacího soudu, který ve výroku o náhradě škody podle § 228 odst. 1 tr. řádu 
a v odkazu učiněném podle § 229 odst. 2 tr. řádu vadu soudu prvního stupně 
nenapravil a do svého rozhodnutí převzal. V tomto směru byly soudy obou stupňů 
vázány procesním stavem ve věci sp. zn. 5 T 30/2007, který se v době jejich 
rozhodování nikterak oproti původnímu rozhodnutí nezměnil. Z odůvodnění 
rozsudků soudů obou stupňů je možno zjistit, že uplatněné nároky obou 
obchodních společností na náhradu škody „byly učiněny řádně a včas“, což však 
skutečně zjištěnému stavu neodpovídá.

	Nejvyšší soud konstatuje, že postupem soudů obou stupňů došlo k 
porušení zákona, jímž je třeba rozumět vážnější nesoulad výroků o náhradě škody 
s ustanoveními trestního řádu (§ 266 odst. 1 tr. řádu).  
 
Z těchto důvodů Nejvyšší soud po přezkoumání věci vyslovil podle § 268 odst. 2 
tr. řádu, že rozsudkem Vrchního soudu v Praze ze dne 20. 10. 2010, sp. zn. 9 To 
79/2010, byl ve výroku o náhradě škody, který byl učiněn podle § 228 odst. 1 
tr. řádu, jímž byl obviněný zavázán k povinnosti zaplatit poškozeným obchodním 
společnostem Advantage Consulting, s.r.o. a RenoCart, s.r.o. porušen zákon v 
ustanovení § 228 odst. 1 tr. řádu, a ve výroku, jímž byla společnost RenoCart, 
s.r.o. podle § 229 odst. 2 tr. řádu odkázána se zbytkem nároku na náhradu škody 
na řízení ve věcech občanskoprávních, byl porušen zákon v těchto ustanoveních, 
a v předcházejícím řízení též v ustanovení § 43 odst. 3 tr. řádu v neprospěch 
obviněného J. Š. V této části byl podle § 269 odst. 2 tr. řád označený rozsudek 
Vrchního soudu zrušen, stejně tak shodný výrok učiněný v rozsudku Městského 
soudu v Praze ze dne 29. 5. 2009, sp. zn. 47 T 9/2008. Dále byla zrušena 
všechna další rozhodnutí, na zrušené výroky obsahově navazující, pokud vzhledem 
ke změně, k níž došlo zrušením, pozbyla podkladu. 

Zrušení předcházejících rozhodnutí bylo učiněno ve větším rozsahu než navrhoval 
ministr spravedlnosti, neboť při navrhovaném zrušení toliko výroku o náhradě 
škody, jež učinil Vrchní soud v Praze, by zůstal v platnosti stejný výrok 
učiněný soudem prvního stupně, avšak i tím byl porušen zákon ve shora uvedeném 
rozsahu. Proto Nejvyšší soud zrušil i výrok z rozsudku Městského soudu v Praze 
ze dne 29. 5. 2009, sp. zn. 47 T 9/2008.

Podle  § 271 odst. 3, za použití § 265 tr. řádu byla poškozená obchodní 
společnost RenoCart, s.r.o., se sídlem Boskovice, Mladkov 109, odkázána se svým 
nárokem na náhradu škody na řízení ve věcech občanskoprávních.


P o u č e n í : Proti tomuto rozhodnutí není opravný prostředek přípustný.


V Brně dne 29. května 2012 

                                                                                
                                             
Předsedkyně senátu:
JUDr. Danuše  N o v o t n á  


