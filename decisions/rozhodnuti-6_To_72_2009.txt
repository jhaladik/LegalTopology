Právní věta: 
Jestliže v opakovaném hlavním líčení obviněný či svědek odepře vypovídat, případně odchyluje-li se  v podstatných bodech od své dřívější výpovědi (včetně výpovědi v hlavním líčení), lze tyto dřívější  výpovědi z protokolu o hlavním líčení při splnění podmínek § 207 odst. 2 tr. ř., resp. § 211 odst.  3, 4 tr. ř., přečíst a vycházet z nich při rozhodování věci. Pokud státní zástupce či obviněný  nedali souhlas k přečtení podstatného obsahu protokolu o hlavním líčení, včetně v něm provedených  důkazů (§ 219 odst. 3 tr. ř.), neznamená to, že za důkaz nemůže sloužit výpověď obviněného či  svědka, kterou učinili v předchozím hlavním líčení.

Soud: Vrchní soud v Olomouci

Spisová značka: 6 To 72/2009

Datum rozhodnutí: 04.02.2010

Typ rozhodnutí: ROZSUDEK


Heslo: Hlavní líčení, Výslech obviněného, Výslech svědka

Dotčené předpisy: § 219 odst. 3 tr. ř., § 207 odst. 2 tr. ř., § 211 odst. 3 tr. ř., § 211 odst. 4 tr. ř.

Kategorie rozhodnutí: A


Publikováno ve sbírce pod číslem: 45 / 2011



Vrchní soud v Olomouci k odvolání obžalovaného Ing. A. V., CSc., proti rozsudku 
Krajského soudu v Brně ze dne 18. 3. 2009, č. j. 50 T 9/2000-5502, rozhodl tak, 
že podle § 258 odst. 1 písm. d), odst. 2 tr. ř. napadený rozsudek ohledně 
tohoto obžalovaného v celém rozsahu zrušil. Podle § 259 odst. 3 tr. ř. znovu 
rozhodl tak, že jej uznal vinným přípravou podle § 20 odst. 1 tr. zákoníku ke 
zločinu podvodu podle § 209 odst. 1, odst. 5 písm. a) tr. zákoníku a nově mu 
uložil i trest.


Z   o d ů v o d n ě n í :

	Napadeným rozsudkem Krajského soudu v Brně ze dne 18. 3. 2009, sp. zn. 
50 T 9/2000, byl obžalovaný Ing. A. V., CSc., uznán vinným přípravou k 
trestnému činu podvodu podle § 7 odst. 1, § 250 odst. 1, 4 tr. zákona č. 
140/1961 Sb. (dále tr. zák.). Za tento a za sbíhající se trestný čin podvodu 
dle § 250 odst. 1, 4 tr. zák., kterým byl uznán vinným rozsudkem Krajského 
soudu v Brně ze dne 4. 11. 2005, sp. zn. 50 T 9/2000, pod bodem II. 1-3) ve 
znění rozsudku Vrchního soudu v Olomouci ze dne 16. 8. 2007, sp. zn. 6 To 
69/2007, byl odsouzen podle § 250 odst. 4 tr. zák., § 35 odst. 2 tr. zák., k 
souhrnnému trestu odnětí svobody v trvání pěti a půl roku. Podle § 39a odst. 3 
tr. zák. byl pro výkon trestu odnětí svobody zařazen do věznice s dozorem. 
Podle § 49 odst. 1 tr. zák. a § 50 odst. 1 tr. zák. byl obžalovanému uložen 
trest zákazu činnosti spočívající v zákazu výkonu funkce statutárního zástupce 
obchodních společností a družstev na dobu čtyř roků. Současně byl zrušen výrok 
o trestu z rozsudku Krajského soudu v Brně ze dne 4. 11. 2005, sp. zn. 50 T 
9/2000, ve znění rozsudku Vrchního soudu v Olomouci ze dne 16. 8. 2007, sp. zn. 
6 To 69/2007, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu.

	Uvedeného trestného činu se měl obžalovaný podle skutkových zjištění 
soudu prvního stupně dopustit tím, že v úmyslu vylákat od zahraniční banky pro 
společnost ČMK, a. s., se sídlem v K., půjčku ve výši nejméně 5 % z celkové 
směnečné sumy ve výši 43 511 000 USD, tj. 2 175 550 USD, pod smyšlenkou, že 
tato půjčka je zajištěna kapitálem s reálnou hodnotou, obžalovaný Ing. A. V., 
CSc., jako předseda ČMK a Ing. V. P. jako člen představenstva této firmy 
vystavili dne 9. 1. 1996 tři vlastní směnky v anglickém jazyce s názvem P. N. 
se splatností do 10. 2. 1997, a to č. X na částku 12 256 000 USD, č. N na 
částku 21 255 000 USD a č. Z na částku 10 000 000 USD.

	Dále pak zajistil, aby příslušné směnky byly opatřeny potvrzením o 
vedlejší záruce uloženým kapitálem v anglickém jazyce G. C. by D. of C., které 
jim na základě jejich požadavku a požadavku Ing. O. D. téhož dne vyznačením 
razítka potvrdil a podepsal L. S., který byl v té době pracovníkem E., a. s., 
Ú. n. L., pobočka J., stejně tak i jeho podřízený M. P., ač k tomuto úkonu 
nebyl oprávněn. Tímto způsobem nepravdivě garantovali za uvedený peněžní ústav 
uložení kapitálu na směnce č. X u K. b., a. s., pobočka P., v hodnotě 12 256 
000 USD, na směnce č. N u P. b., a. s., B., v hodnotě 21 255 000 USD, na směnce 
č. Z u P. b., a. s., B., hodnotě 10 000 000 USD. Přitom účet vedený u K. b., a. 
s., byl běžným účtem firmy E., s. r. o., s maximálním vkladem na účtu ve výši 
100 000 Kč, a označené účty u P. b., a. s., B., nebyly nikdy zřízeny, neboť 
tato čísla jsou pořadovými čísly zde uschovaných směnek, emitovaných ČMK pro 
společnost R. P. C., s. r. o., a CET I..

	Následně dne 15. 2. 1996 obžalovaný Ing. A. V., CSc., a Ing. V. P. 
prostřednictvím Ing. O. D. opatřili od L. S. a na základě jeho pokynu i od M. 
P. (od tohoto však již jako bývalého pracovníka pobočky) potvrzení E., a. s., 
Ú. n. L., pobočka J., s názvem B. G., obsahující nepravdivé tvrzení, že podle 
českých zákonů jsou výše uvedené vlastní směnky převoditelné, dělitelné a volné 
bez jakýchkoli závazků a jsou garantovány E., a. s., J. Tyto doklady jako cenné 
papíry Ing. O. D. z pověření obžalovaného Ing. A. V., CSc., vyvezl do zahraničí 
k vyřízení půjček – úvěrů u bank – prostřednictvím zahraničních partnerů, a to 
B. L. M., bytem S., SRN, který byl zmocněncem firmy ČMK, a. s., a následně 
londýnské firmy A. E. T. Ltd., která byla zastoupena Dr. W. L.

	V případě poskytnutí půjčky zahraniční bankou by ji společnost ČMK, a. 
s., nebyla schopna uhradit, neboť neměla a ani nemá finanční prostředky 
takového rozsahu. Jí poskytované záruky prostřednictvím zahraničních partnerů v 
podobě P. N., G. C. by D. of C. a B. G. nemohly být dostatečné, neboť tyto 
dokumenty z hlediska jejich obsahu a formulací a operace s nimi měly pouze 
navodit domněnku, že jsou kryty reálnými likvidními finančními či kapitálovými 
prostředky a že jsou bankou garantovány, ač tomu tak nebylo. V důsledku nastalé 
situace by bance, která by eventuálně poskytla úvěr, vznikla škoda ve výši 
nejméně 58 730 850 Kč (v přepočtu podle kurzu ČNB).

	Proti tomuto rozsudku si ve lhůtě vymezené v ustanovení § 248 odst. 1 
tr. ř. podal odvolání obžalovaný Ing. A. V., CSc. 

	V opravném prostředku je napadenému rozsudku vytýkáno, že byl vydán na 
základě nesprávného právního posouzení věci, když navíc skutková zjištění 
nalézacího soudu nemohou obstát, neboť tento soud vycházel z důkazů, které 
nebyly získány v souladu se zákonem. Řízení před soudem prvního stupně pak trpí 
takovými vadami, které ve vztahu ke stěžejním skutkovým zjištěním mají za 
následek jejich procesní nepoužitelnost. Trestní řízení, které bylo vedeno 
proti obžalovanému, je charakteristické rozsáhlým dokazováním, zpravidla 
nadbytečným, kterým však nebyly zcela jednoznačně zjištěny základní okolnosti 
objasňující jednání popsané ve výrokové části napadeného rozsudku. 

	Nalézacímu soudu mimo jiné vytkl, že nesprávně aplikoval ustanovení § 
219 odst. 3 tr. ř., pokud pro účely dokazování použil důkazy provedené u 
předchozího hlavního líčení, které bylo konáno v jiném složení senátu. Uvedené 
ustanovení trestního řádu stanoví povinnost hlavní líčení opakovat, z čehož 
nelze jinak než dovodit nepoužitelnost důkazů provedených v hlavních líčeních, 
která byla konána v jiném složení senátu, což se týká především výslechu 
svědků. Čtení výslechů svědků a obžalovaných, které bylo realizováno v hlavních 
líčeních, konaných v jiném složení senátu, je nepřípustné za situace, kdy byla 
dána zákonná povinnost hlavní líčení opakovat. Na základě takto nesprávně 
zvoleného procesního postupu pak nalézací soud rozhodl o použitelnosti 
ustanovení § 211 odst. 1 tr. ř. ke čtení protokolů o výsleších svědků, aniž by 
bylo vyžádáno stanovisko obžalovaného. Obžalovaný si není vědom toho, že by 
soudu prvního stupně dal jakékoliv vyjádření, na jehož základě by bylo možné 
zvolit postup podle § 211 odst. 1 tr. ř. 

	Obžalovaný navrhoval, aby odvolací soud zrušil napadený rozsudek 
Krajského soudu v Brně a vrátil věc soudu prvního stupně k dalšími řízení, 
případně aby jej zprostil obžaloby podle § 226 písm. b) tr. ř.

	Vrchní soud v Olomouci jako soud odvolací nejprve konstatoval, že 
opravný prostředek byl podán osobou k jeho podání oprávněnou (§ 246 odst. 1 
písm. b/ tr. ř.), a to ve lhůtě specifikované v ustanovení § 248 odst. 1 tr. ř. 
Po přezkoumání obsahu podaného opravného prostředku shledal, že tento splňuje 
veškeré náležitosti obsahu odvolání vyžadovaného ustanovením § 249 odst. 1 tr. 
ř. ve znění zákona č. 265/2001 Sb. 

	Odvolací soud z podnětu podaného opravného prostředku přezkoumal podle 
hledisek, která jsou specifikována v ustanovení § 254 odst. 1, 3 tr. ř., 
zákonnost a odůvodněnost těch výroků napadeného rozsudku, proti nimž bylo 
podáno odvolání, a to z hlediska vytýkaných vad. K vadám, které nebyly 
odvoláním vytýkány, přihlížel odvolací soud pouze tehdy, pokud měly vliv na 
správnost výroků, proti nimž bylo odvolání podáno. S ohledem na to, co již bylo 
konstatováno výše stran opravného prostředku, který byl zaměřen i do výroku o 
vině, nebyla přezkumná činnost odvolacího soudu ve smyslu ustanovení § 254 
odst. 3 tr. ř. fakticky nikterak omezena. Podle výše citovaného ustanovení 
trestního řádu, pokud je podáno odvolání proti výroku o vině, musí odvolací 
soud přezkoumat v návaznosti na vytýkané vady vždy i výrok o trestu, jakož i 
další výroky, které mají ve výroku o vině svůj podklad bez ohledu na to, zda 
bylo i proti těmto výrokům podáno odvolání. 

	Po přezkoumání obsahu napadeného rozsudku, jakož i řízení, které 
předcházelo jeho vydání, odvolací soud konstatuje, že nebyly zjištěny podstatné 
vady řízení, které rozsudku předcházely a které by byly důvodem pro postup 
podle § 258 odst. 1 písm. a) tr. ř. V rámci své přezkumné povinnosti odvolací 
soud nezjistil ani žádné další vady, které by odůvodňovaly postup podle § 258 
odst. 1 písm. b) – c), e) – f) tr. ř. 

	Odvolací soud se zevrubně zabýval námitkou obžalovaného, že soud 
prvního stupně porušil ustanovení § 219 odst. 3 věta poslední, tr. ř., pokud 
při ustálení skutkového stavu vycházel z důkazů, které byly provedeny v 
předchozích hlavních líčeních, která byla konána v jiném složení senátu. 
Uvedenou odvolací námitku však považoval za právně irelevantní. Z obsahu 
protokolů zachycujících průběh hlavních líčení, která byla konána poté, co 
došlo v této trestní věci ke změně ve složení senátu, vyplývá, že ze strany 
nalézacího soudu byla respektována zásada ústnosti a bezprostřednosti, neboť 
většina svědků, jejichž výpověď měla význam pro ustálení skutkového stavu, byla 
osobně vyslechnuta v hlavních líčeních. V těchto hlavních líčeních byly rovněž 
čteny veškeré významné listinné důkazy postupem podle § 213 odst. 1 tr. ř. K 
jejich čtení přitom nebyl předchozí souhlas obžalovaného nutný. I když bylo 
hlavní líčení konáno v nepřítomnosti obžalovaného, nedošlo tímto postupem ke 
krácení jeho práva na obhajobu, neboť se tak stalo na základě jeho vlastní 
žádosti. Všechny zákonné podmínky stanovené trestním řádem (§ 202 odst. 5 tr. 
ř.) pro daný postup byly v konkrétně projednávaném případě splněny. Prohlášení 
obžalovaného, ve kterém požádal, aby hlavní líčení byla konána v jeho 
nepřítomnosti, učinil osobně v hlavním líčení, čili takovým způsobem, který v 
žádném případě nemohl vzbuzovat pochybnosti, že byl učiněn obžalovaným osobně a 
že se jednalo o svobodný projev jeho vůle. 

	Nalézací soud rovněž nepochybil, pokud četl v hlavním líčení výpovědi 
obžalovaných a svědků, které byly učiněny v předchozích hlavních líčeních, 
konaných před tím, než došlo ke změně v sestavě senátu za situace, že tyto 
důkazy byly tehdy provedeny v souladu s trestním řádem a zároveň byly dány 
podmínky pro jejich čtení vymezené v ustanovení § 211 odst. 3 tr. ř. nebo v 
ustanovení § 207 odst. 2 tr. ř. Z dikce citovaných ustanovení trestního řádu v 
žádném případě nevyplývá, že by se výše citovaná ustanovení trestního řádu 
vztahovala toliko na výpovědi obžalovaných nebo svědků učiněných v rámci 
přípravného řízení a že by postup předvídaný těmito procesními ustanoveními byl 
vyloučen v případě dřívějších výpovědí obžalovaných nebo svědků učiněných v 
různých fázích řízení před soudem. 

	Pokud přesto došlo ke zrušení napadeného rozsudku z důvodů uvedených v 
ustanovení § 258 odst. 1 písm. d) tr. ř., nebylo to kvůli pochybení nalézacího 
soudu, které by spočívalo v nesprávné aplikaci tehdy účinného trestního zákona 
na jednání obžalovaného. Důvodem citovaného postupu odvolacího soudu byla 
skutečnost, že k 1. 1. 2010 nastala účinnost trestního zákoníku č. 40/2009 Sb. 
Bylo tedy na místě postupovat podle § 2 odst. 1 zákona č. 40/2009 Sb. a 
posoudit, zda trestní zákoník účinný ode dne 1. 1. 2010 není pro obžalovaného 
příznivější. Jelikož v trestním zákoníku účinném od 1. 1. 2010 došlo ke snížení 
trestní sazby u zločinu podvodu podle § 209 odst. 5 tr. zákoníku oproti sazbě 
uvedené v trestním zákoně účinném ke dni 31. 12. 2009 (§ 250 odst. 4 tr. zák.), 
bylo na místě s odkazem na již citované ustanovení § 2 odst. 1 tr. zákoníku 
aplikovat na jednání obžalovaného trestní zákoník č. 40/2009 Sb. 

	Jelikož byly splněny veškeré zákonné podmínky ustanovení § 259 odst. 3 
tr. ř., bylo možno výše zmiňované vady napadeného rozsudku odstranit v řízení 
před odvolacím soudem. Odvolací soud proto sám nově rozhodl o vině obžalovaného 
a uložil mu mírnější souhrnný trest.

