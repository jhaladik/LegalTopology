Soud: Nejvyšší soud

Spisová značka: 3 Tz 291/2000

Datum rozhodnutí: 10.01.2001

Typ rozhodnutí: Rozsudek




3 Tz 291/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 10. 
ledna 2001 v senátě složeném z předsedy JUDr. Jindřicha Fastnera a soudců Mgr. 
Josefa Hendrycha a JUDr. Eduarda Teschlera stížnost pro porušení zákona podanou 
ministrem spravedlnosti České republiky ve prospěch a v neprospěch obviněného 
K. R., proti trestnímu příkazu Okresního soudu v Náchodě ze dne 16. 6. 2000, č. 
j. 2 T 75/2000-153, 

a za podmínek § 272 tr. ř. rozhodl podle § 268 odst. 2, § 269 odst. 2 a § 270 
odst. 1 tr. ř. t a k t o :

	Pravomocným trestním příkazem Okresního soudu v Náchodě ze dne 26. 6. 
2000, č. j. 2 T 75/2000-153, byl porušen zákon v ustanovení § 314e odst. 1, 2 
písm. a), c) tr. ř. ve prospěch i v neprospěch obviněného.

	Tento trestní příkaz se zrušuje. Zrušují se též další rozhodnutí na 
zrušený trestní příkaz obsahově navazující, pokud vzhledem ke změně, k níž 
došlo zrušením, pozbyla podkladu. 

	Okresnímu soudu v Náchodě se přikazuje, aby věc v potřebném rozsahu 
znovu projednal a rozhodl. 

Odůvodnění:

Trestním příkazem Okresního soudu v Náchodě ze dne 26. 6. 2000, č. j. 2 T 
75/2000-153, byl obviněný K. R. uznán vinným trestným činem ublížení na zdraví 
podle § 224 odst. 1, 2 tr. zák., jehož se měl dopustit tím, že "dne 21. 12. 
1999 ve 14.42 hod. jako řidič osobního automobilu Škoda Favorit SPZ RKC 78 - 53 
na silnici I. třídy č. 33 v km 36.88 v N. ve směru jízdy na Č. S. jel rychlostí 
nejméně 65 km/hod. a při najíždění do pravého jízdního pruhu zachytil o přední 
část automobilu zn. Iveco turbo, které následkem toho vyjelo vpravo mimo 
silnici na pravý chodník, kde v tu dobu procházela M. H., kterou narazil do 
oplocení zahradnictví a ta v důsledku toho utrpěla poranění, na jehož následky 
na místě zemřela".

Při takto formulovaném výroku o vině byl obviněnému K. R. uvedeným trestním 
příkazem uložen podle § 224 odst. 2 tr. zák. trest odnětí svobody v trvání dvou 
let, jehož výkon byl podle § 58 odst. 1 písm. a), § 59 odst. 1 tr. zák. 
podmíněně odložen na tříletou zkušební dobu. Vedle tohoto podmíněného odsouzení 
mu byl podle § 49 odst. 1 tr. zák. uložen též trest zákazu činnosti - řízení 
motorových vozidel, a to rovněž ve výměře dvou let. Podle § 228 odst. 1 tr. ř. 
bylo rozhodnuto rovněž o povinnosti obviněného nahradit způsobenou škodu, tj. 
zaplatit OZP zaměstnanců bank a pojišťoven částku 973,- Kč. 

Dne 21. 7. 2000 nabyl tento trestní příkaz právní moci. 

Dne 4. 12. 2000 podal proti němu ministr spravedlnosti České republiky (dále 
jen "ministr") u Nejvyššího soudu České republiky (dále jen "Nejvyššího soudu") 
ve prospěch i v neprospěch obviněného stížnost pro porušení zákona. 

Ministr v podané stížnosti pro porušení zákona především namítl, že trestním 
příkazem lze podle § 314e odst. 2 písm. a) tr. ř. uložit trest odnětí svobody 
nejvýše do výměry jednoho roku. Je proto ve zjevném rozporu s tímto zákonným 
ustanovením, jestliže Okresní soud v Náchodě uložil obviněnému K. R. za 
předmětný trestný čin dvouletý trest odnětí svobody, byť jde jen o odsouzení 
podmíněné. Naproti tomu, s přihlédnutím k hrubému nedbalostnímu zavinění 
obviněného spojeného s neodčinitelným následkem v podobě smrti poškozené, je 
trest zákazu činnosti uložený při spodní hranici zákonné sazby § 49 odst. 1 tr. 
zák. neúměrně mírný. Konečně poslední ministrova výtka se váže k výroku o vině 
napadeného trestního příkazu, když ministr poukazuje na závažnost a složitost 
této trestní věci, která neměla být řešena trestním příkazem, ale měla být 
projednána standardním způsobem v hlavním líčení. 

V petitu ministrova mimořádného opravného prostředku bylo proto navrženo, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem Okresního soudu v Náchodě byl ve prospěch i v neprospěch obviněného 
porušen zákon, tento trestní příkaz, aby podle § 269 odst. 2 tr. ř. zrušil, a 
Okresnímu soudu v Náchodě podle § 270 odst. 1 tr. ř. přikázal věc v potřebném 
rozsahu znovu projednat a rozhodnout. 

Když Nejvyšší soud podle § 267 odst. 1 tr. ř. přezkoumal správnost všech výroků 
napadeného trestního příkazu, jakož i řízení, jež mu předcházelo, dospěl k 
závěru, že stížnost pro porušení zákona je důvodná.

Pokud jde o otázku viny, samosoudce může podle ustanovení § 314e odst. 1 tr. ř. 
bez projednání věci v hlavním líčení vydat trestní příkaz, jestliže skutkový 
stav je spolehlivě prokázán opatřenými důkazy. Podle přesvědčení Nejvyššího 
soudu je důvodná ministrova námitka, že projednávaná věc není tohoto druhu, 
neboť důkazní situace je v ní poměrně složitá a jedním z klíčových důkazů je 
posudek znalce z odvětví silničních motorových vozidel, proti němuž uplatnil 
obviněný při seznámení s vyšetřovacím spisem řadu výhrad, jež zůstaly 
nezodpovězeny. Již z tohoto důvodu nepřicházelo v úvahu rozhodnutí o věci 
trestním příkazem, ale měla být projednána v hlavním líčení, v němž by byl mj. 
tento znalec osobně vyslechnut s možností procesních stran klást mu k jeho 
posudku otázky.

Další flagrantní vadou napadeného trestního příkazu, vážící se již k výroku o 
trestu, je uložení trestu odnětí svobody v trvání dvou let. Jak bylo v 
ministrově mimořádném opravném prostředku správně připomenuto, touto formou 
rozhodnutí lze podle § 314e odst. 2 písm. a) tr. ř. uložit trest odnětí svobody 
nejvýše do výměry jednoho roku. V posuzovaném případě by zřejmě v případě 
uznání viny obviněného K. R. přicházelo v úvahu uložení trestu odnětí svobody 
ve výměře vyšší než jeden rok, a to zejména vzhledem k následku jeho činu a 
míře nedbalostního zavinění. Takový trest odnětí svobody však nemohl být uložen 
trestním příkazem, ale i tato skutečnost byla důvodem, aby ve věci proběhlo 
standardní hlavní líčení.

Plně opodstatněná je i třetí ministrova námitka proti napadenému trestnímu 
příkazu, že - v případě, že obviněný K. R. byl předmětným trestním činem 
shledán vinným -pak, opět se zřetelem na míru jeho zavinění a těžký následek 
tohoto trestného činu, přicházelo podle § 49 odst. 1 tr. zák. v úvahu uložení 
trestu zákazu řízení motorových vozidel ve vyšší výměře, než při spodní hranici 
sazby, jejíž rozpětí je od jednoho do deseti let.

Ze všech až dosud uvedených důvodů proto Nejvyšší soud podle § 268 odst. 2 tr. 
ř. vyslovil, že napadeným trestním příkazem byl porušen zákon v ustanovení § 
314e odst. 1, 2 písm. a), c) tr. ř., tj. v ustanovení upravujícího základní 
podmínku pro vydání této zvláštní formy rozhodnutí, a v ustanovení, jež okresní 
soud použil při ukládání trestu. Porušení zákona bylo vysloveno jak ve 
prospěch, tak i v neprospěch obviněného, když vydání trestního příkazu při 
nespolehlivě zjištěném skutkovém stavu a uložení trestu odnětí svobody ve vyšší 
výměře než v jaké jej lze touto zvláštní formou rozhodnutí uložit, je porušení 
zákona v neprospěch obviněného, a uložení nepřiměřeně mírného trestu zákazu 
řízení motorových vozidel je naopak porušení zákona ve prospěch obviněného.

Nutným důsledkem tohoto prvního výroku rozsudku Nejvyššího soudu bylo, že 
Nejvyšší soud napadený trestní příkaz Okresního soudu v Náchodě podle § 269 
odst. 2 tr. ř. zrušil. Současně zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením pozbyla podkladu.

Posledním výrokem tohoto rozsudku Nejvyššího soudu bylo Okresnímu soudu 
(samosoudci) v Náchodě podle § 270 odst. 1 tr. ř. přikázáno, aby věc v 
potřebném rozsahu znovu projednal a rozhodl. Jak již bylo vzpomenuto, učiní tak 
v hlavním líčení, v němž bude kromě jiných důkazů proveden i osobní výslech 
znalce z odvětví silničních motorových vozidel, který v přípravném řízení podal 
písemný znalecký posudek.

Poučení: Proti tomuto rozsudku není přípustná stížnost pro porušení zákona. 

V Brně dne 10. ledna 2001

Předseda senátu:

JUDr. Jindřich F a s t n e r
