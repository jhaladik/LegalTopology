Soud: Nejvyšší soud

Spisová značka: 4 Tz 61/2001

Datum rozhodnutí: 15.05.2001

Typ rozhodnutí: Rozsudek




4 Tz 61/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 15. května 2001 ve veřejném 
zasedání v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch obviněné K. H., proti 
usnesení vyšetřovatele Policie ČR, Okresního úřadu vyšetřování Přerov - 
pracoviště Hranice ze dne 30. 10. 2000, ČVS: OVPR-404/2000, a rozhodl podle § 
268 odst. 2, § 269 odst. 2 a § 270 odst. 1 tr. ř. za splnění podmínek podle § 
272 odst. 1 tr. ř. t a k t o :

	Pravomocným usnesením vyšetřovatele Policie ČR, Okresního úřadu 
vyšetřování Přerov - pracoviště Hranice ze dne 30. 10. 2000, ČVS: 
OVPR-404/2000, a v řízení, jež mu předcházelo,

b y l p o r u š e n z á k o n

v ustanoveních § 2 odst. 5, odst. 6, § 172 odst. 1 písm. d) a § 11 odst. 1 
písm. a) tr. ř. ve prospěch i v neprospěch obviněné K. H.

	Citované usnesení s e z r u š u j e . Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu.

	Vyšetřovateli Policie ČR, Okresního úřadu vyšetřování Přerov - 
pracoviště Hranice s e p ř i k a z u j e , aby věc v potřebném rozsahu znovu 
projednal a rozhodl.

Odůvodnění:

	Usnesením vyšetřovatele Policie ČR, Okresního úřadu vyšetřování Přerov 
- pracoviště Hranice, ze dne 30. 10. 2000, ČVS: OVPR-404/2000, které nabylo 
právní moci dne 7. 11. 2000, bylo podle § 172 odst. 1 písm. d) tr. ř. z důvodu 
§ 11 odst. 1 písm. a) tr. ř. zastaveno trestní stíhání K. H. pro trestný čin 
ublížení na zdraví podle § 224 odst. 1 tr. zák., kterého se měla dopustit tím, 
že dne 10. 9. 1997 kolem 13.00 hod. v H. n. M., okr. P., na silnici č. II/440, 
při řízení osobního vozidla zn. Š - Felicia combi, které bylo majetkem 
Velkoobchodu K., s. r. o., se sídlem v H. n. M., ve směru jízdy od obce O. ke 
křižovatce se silnicí M. p., nerespektovala výstražnou značku A 12 „Děti\" 
upozorňující na možnost přítomnosti dětí, když v blízkosti křižovatky se 
nachází škola a také výstražnou značku D 6 „Přechod pro chodce\" označující 
tento přechod, jakož ani nevěnovala náležitou pozornost tomu, že v 
bezprostřední blízkosti vyznačeného přechodu pro chodce se nacházejí děti a 
nepřizpůsobila rychlost jízdy dané dopravní situaci, v důsledku čehož nebyla 
schopna adekvátně reagovat na nezletilou chodkyni Z. P., která vstoupila do 
vozovky v prostoru přechodu pro chodce zprava, aniž by se předtím náležitým 
způsobem přesvědčila, zda tak může učinit bez nebezpečí, takže došlo ke sražení 
chodkyně pravou přední částí vozidla, přičemž nezletilá Z. P. utrpěla zlomeninu 
spodiny lební, zhmoždění mozku a zlomeninu levé stehenní kosti, kdy následně 
dne 20. 9. 1997 v důsledku utrpěného zhmoždění mozku zemřela.

	Vyšetřovatel své rozhodnutí odůvodnil především tím, že ve smyslu 
ustanovení § 88 odst. 1 tr. zák. nebyly zjištěny okolnosti, které by 
odůvodňovaly právní kvalifikaci jednání obviněné jako trestný čin ublížení na 
zdraví podle § 224 odst. 1, odst. 2 tr. zák. Poukázal na závěry znalce z oboru 
silniční dopravy, podle kterých zásadní vliv na vznik nehody měla nezletilá 
chodkyně, která vytvořila vozidlu překážku náhlou tím, že vstoupila do vozovky. 
Dovodil, že obviněná sice překročila povolenou rychlost jízdy 40 km/hod. o 9 
km/hod., avšak ani při dodržení povolené rychlosti by nedokázala střetu 
zabránit. Aby tak mohla učinit, musela by před střetem jet rychlostí 34 km/hod. 
nebo rychlostí nižší. Z těchto důvodů jednání obviněné zakládá znaky trestného 
činu ublížení za zdraví podle § 224 odst. 1 tr. zák. a protože se na něj 
vztahuje čl. I písm. b) rozhodnutí prezidenta republiky o amnestii ze dne 3. 2. 
1998, trestní stíhání bylo zastaveno pro jeho další nepřípustnost.

	Proti tomuto usnesení podal ministr spravedlnosti v neprospěch obviněné 
K. H. stížnost pro porušení zákona. Vytkl v ní porušení zákona v ustanovení § 2 
odst. 5, odst. 6 tr. ř. ve vztahu k ustanovení § 88 odst. 1 a § 224 odst. 1 tr. 
zák., když vyšetřovatel nezajistil jako důkaz originál dopisu, nebo jeho 
ověřenou kopii, adresovaný rodičům zemřelé. V něm obviněná uvádí skutečnosti, 
které měly být spolu s údaji obsaženými ve svědecké výpovědi L. G. posouzeny 
znalcem z oboru silniční dopravy ve vztahu k průběhu nehodového děje, pokud by 
řidička začala včas reagovat na ještě stojící dítě. Stěžovatel dále namítá 
vyšetřovatelem nedostatečné zvážení významu pravidel silničního provozu 
uvedených v zákoně o bezpečnosti a plynulosti provozu na pozemních komunikacích 
a ve vyhlášce o pravidlech provozu na pozemních komunikacích, která obviněná 
svým jednáním porušila. Podle stěžovatele zejména nesplnila svou povinnost 
uvedenou v § 7 odst. 1 písm. c) zák. č. 12/1997 Sb., podle kterého byla povinna 
řídit se pravidly silničního provozu stanovenými podle § 2 odst. 1 písm. b) 
tohoto zákona a dopravními značkami, v tomto případě zejména dopravními 
značkami A 12 „Děti\" a B 20a „Nejvyšší dovolená rychlost\" 40 km/hod. Porušila 
dále ustanovení § 5 odst. 1 písm. c) vyhl. č. 99/1989 Sb. - základní povinnosti 
řidiče, podle kterého je řidič povinen dbát zvýšené opatrnosti zejména vůči 
dětem. Podle ustanovení § 16 odst. 1 téže vyhlášky byla povinna přizpůsobit 
rychlost jízdy, zejména okolnostem, které může předvídat. Vyšetřovatel měl také 
zvažovat, že obecně byla povinnost řidičů vůči dětem stanovena v § 5 odst. 1 
písm. c) vyhl. č. 99/1989 Sb. s tím, že základní povinností řidiče bylo dbát 
zvýšené opatrnosti vůči dětem. V podstatě to znamenalo, že řidič nesmí způsobit 
střet s dítětem, které vidí a včasnou reakcí na jeho nepředvídatelné chování 
může střetu zabránit. Odpovědnost za zabránění střetu byla tedy z větší míry 
přenesena na řidiče právě s ohledem na možné neočekávané chování dětí 
odpovídající jejich věku. V místech označených dopravní značkou A 12 „Děti\", 
tedy výstražnou dopravní značkou, byl řidič podle ustanovení § 45 písm. a) 
vyhl. č. 99/1989 Sb. upozorněn na místa, kde účastníku silničního provozu hrozí 
nebezpečí a kde musí dbát zvýšené opatrnosti. Tato dopravní značka tedy 
znamená, že řidič je povinen v souladu s ustanovením § 16 odst. 1 vyhl. č. 
99/1989 Sb. snížit rychlost jízdy a dále, že musí zvýšit pozornost, a to s 
ohledem na to, že projíždí místem, kde se často pohybují děti, které on sám ani 
nemusí pozorovat, a které mu mohou náhle vběhnout do jízdní dráhy. Toto však 
obviněná neučinila, naopak poměrně výrazně překročila nejvyšší dovolenou 
rychlost jízdy 40 km/hod. Podle stěžovatele ani dodržení horní hranice dovolené 
rychlosti jízdy přitom neznamená, že řidič zároveň plně respektuje i povinnost 
stanovenou dopravní značkou A 12 „Děti\". Jeho povinnost je v tomto směru 
výrazně širší, a to jak ohledně rychlosti jízdy, tak i ohledně sledování 
situace v silničním provozu. Věk poškozené (nar. 25. 6. 1987) je věkem 
hraničícím s věkem, ve kterém by se již dítě mělo v silničním provozu 
orientovat a chovat se v souladu s pravidly silničního provozu. Z přiložených 
fotografií je dostatečně patrný dětský zjev poškozené, který pro řidičku 
znamenal signál, že si vůči ní musí počínat se zvýšenou opatrností a 
předpokládat i nesprávnou reakci na jí řízené vozidlo.

	Tato pochybení obviněné vyšetřovatel při posuzování podmínek § 88 odst. 
1 tr. zák. protismyslně hodnotil v její prospěch s odůvodněním, že dítě náhle 
vstoupilo řidičce do jízdní dráhy a způsobilo jí tak náhlou překážku, a že 
řidička by ani při dovolené rychlosti jízdy nemohla střetu zabránit, neboť 
právě na toto riziko značka upozorňuje. Vzhledem k uvedené dopravní značce 
umístěné před přechodem pro chodce měla obviněná věnovat zvýšenou pozornost 
dětem a snížit rychlost jízdy, a to i pod hranici dovolené rychlosti jízdy. 
Toto však neučinila, naopak řídila vozidlo nedovolenou rychlostí. Stupeň 
nebezpečnosti jednání obviněné je právě naopak podstatně zvyšován tím, že 
závažným způsobem porušila pravidla silničního provozu ve více směrech a 
intenzitou vzniklého následku. Správně měl vyšetřovatel po provedení všech 
dostupných důkazů jednání obviněné posoudit jako trestný čin ublížení na zdraví 
podle § 224 odst. 1, odst. 2 tr. zák., na který se rozhodnutí prezidenta 
republiky o amnestii ze dne 3. 2. 1998 nevztahuje. 

	V závěru stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vytýkané porušení zákona 
vyslovil, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř.

	Nejvyšší soud na podkladě podané stížnosti pro porušení zákona 
přezkoumal podle § 267 odst. 1 tr. ř. správnost výroku napadeného usnesení, 
jakož i řízení, jež mu předcházelo a zjistil, že zákon byl porušen zejména v 
jiných směrech, než je to namítáno stěžovatelem.

	Nejvyšší soud musel nejprve přisvědčit názoru vyslovenému ve stížnosti 
pro porušení zákona, že vyšetřovatel nepostupoval v souladu s ustanovením § 2 
odst. 5, odst. 6 tr. ř. při zjišťování skutkového stavu věci, který musí být 
zjištěn tak, aby o něm nebyly důvodné pochybnosti, a to v rozsahu, který je 
nezbytný pro rozhodnutí. Bez návrhu stran musí být objasněny stejně pečlivě 
okolnosti svědčící ve prospěch i v neprospěch obviněného. Důkazy musí být 
hodnoceny podle vnitřního přesvědčení založeném na pečlivém uvážení všech 
okolností případu jednotlivě i v jejich souhrnu.

	Důvodně je poukazováno na nezajištění originálu dopisu, který měla 
obviněná napsat rodičům usmrcené dívky neupřesněného dne po dopravní nehodě, v 
němž se mj. zmiňuje o tom, že dívka stojící na chodníku se na ní dívala a ona 
předpokládala, že ji vnímá, ale ona pak vstoupila do vozovky. Tento dopis bylo 
třeba opatřit a nakládat s ním jako s důkazem zejména proto, že údaje v něm 
uvedené zcela nekorespondují s výpovědí jediného svědka, který celý průběh 
dopravní nehody sledoval, a to L. G. Ten mj. uvedl, že dívka se u obrubníku 
zastavila, podívala se doprava, tedy nikoli do směru odkud přijížděla se svým 
vozidlem obviněná, a zároveň vkročila do silnice. Ono zastavení svědek označil 
za velmi krátké, maximálně 2 až 3 vteřiny. Nelze ale v této souvislosti 
nevidět, že údaje uváděné L. G. k této otázce, tj. zda se Z. P. před vstupem do 
vozovky zastavila a řádně rozhlédla do obou stran a přesvědčila se tak, že může 
bez nebezpečí pokračovat v chůzi, nebyly s postupem času neměnné. Ve výpovědích 
učiněných v předprocesním stadiu, konkrétně v té z 10. 9. 1997, se jmenovaný o 
žádném zastavení na okraji chodníku nezmínil, pouze uvedl, že se dívka podívala 
vpravo, vlevo se vůbec nedívala a vběhla do vozovky. Ve výpovědi ze dne 27. 6. 
1999 naopak tvrdí, že děvče se na okraji vozovky zastavilo, podívalo se vpravo 
a poté vlevo a hned udělalo do vozovky dva rychlé kroky. I když důkazní hodnota 
první z těchto výpovědí je nicotná a v případě druhé je diskutabilní, měl 
vyšetřovatel klást zvýšený důraz na to, aby výpověď jmenovaného svědka pořízená 
po sdělení obvinění poskytla ve zmíněných směrech jednoznačné údaje a pokud 
tyto nebyly konformní s údaji uváděnými již dříve, bylo nezbytné se pokusit 
formou příslušných otázek tyto rozpory odstranit. Ve stávající důkazní situaci 
proto nelze jednoznačně uzavřít, zda závěr znalce z oboru silniční dopravy, 
pokud v bodě 6 svého posudku uvedl, že za počátek nehodového děje považuje až 
vstup dítěte do vozovky, je správný či nikoli. Pokud by se prokázalo, že Z. P. 
se před vstupem do vozovky rozhlédla i na levou stranu, tedy do směru odkud 
přijížděla obviněná, a tato zaregistrovala, že se na ní chodkyně dívá, mohla si 
pro sebe vytvořit subjektivní závěr, že dívka do vozovky nevstoupí. Pak by 
počátek nehodového děje byl důvodně odvozován od okamžiku, kdy došlo k pohybu 
dítěte směrem do vozovky. V opačném případě by tomu tak ale nebylo, protože 
pokud obviněná měla určitý čas (2 až 3 vteřiny uváděné svědkem G.) na to, aby 
zaregistrovala na okraji chodníku stojící dětskou postavu, která se ale dívala 
do opačného směru než odkud přijížděla obviněná, je nepochybné, že obviněná s 
ohledem na dopravní značky umístěné předtím, v jejím směru jízdy, byla povinna 
patřičně zareagovat (přinejmenším brzděním), na samotnou postavu stojícího 
dítěte. Bude proto nezbytné k výše uvedeným nesrovnalostem opětovně vyslechnout 
svědka L. G. s důrazem na to, která z jím postupně uváděných verzí je pravdivá, 
a to zejména pokud jde o směr rozhlédnutí Z. P. a o plynulost jejího pohybu 
před vstupem do vozovky. Zjištěné údaje pak bude třeba konfrontovat s obsahem 
dopisu obviněné, když se současně jeví nezbytným pokusit se o její výslech se 
zaměřením právě na tuto problematiku. Po vyhodnocení takto dodatečně opatřených 
důkazů teprve bude možné učinit závěr, zda znalec z oboru silniční dopravy při 
stanovení počátku nehodového děje důvodně vycházel z okamžiku vstupu chodkyně 
do vozovky a nebo zda jej bude nutné vyzvat k doplnění posudku o odpověď na 
otázku, zda by se na jeho závěrech něco změnilo, pokud by počátek nehodového 
děje bylo třeba předsunout o 2 až 3 vteřiny, tedy o dobu, kterou by obviněná 
měla mít navíc pro svou reakci v konkrétní dopravní situaci.

	Další z premis, se kterou pracoval znalec z oboru silniční dopravy ve 
svých závěrech a na níž se odvolává i podaná stížnost pro porušení zákona, je 
okolnost, že v místě kde došlo k dopravní nehodě měla být omezena maximální 
rychlost jízdy na 40 km/hod., a to na základě zákazové značky B 20a, o níž se 
zmiňuje zpracovatel protokolu o nehodě v silničním provozu na č. l. 9 spisu. 
Umístění této konkrétní značky, jakožto i další uváděné, tentokrát výstražné 
značky A 12 „Děti\", ale není zachyceno na pořízených fotografiích z místa 
dopravní nehody, ale ani v plánku (č. l. 10) a jejich vzdálenost od výchozího 
bodu měření není uvedena ani v samotném protokolu o nehodě v silničním provozu. 
Důležitost jejich řádného zadokumentování vyvstala v okamžiku, kdy K. H. ve své 
informativní výpovědi ze dne 11. 6. 1999 mj. prohlásila, že v době nehody 
nebyla v daném místě rychlost jízdy vozidel omezena dopravní značkou a tudíž 
podle tehdy platných předpisů mohla daným úsekem jet až šedesátikilometrovou 
rychlostí. Pochybnost, zda skutečně byla v kritické době v daném úseku na 
zmíněné komunikaci omezena rychlost jízdy výše uvedenou dopravní značkou, pak 
vyvstává i z dalšího údaje obsaženého v protokolu o dopravní nehodě ze dne 10. 
9. 1997. Jeho zpracovatel totiž zadokumentoval, že dopravní značky B 28 „zákaz 
zastavení\" a B 20a „nejvyšší dovolená rychlost\" 40 km/hod. byly umístěny též 
na sloupu veřejného osvětlení 33 m od výchozího bodu měření vpravo mimo 
vozovku. Při konfrontaci tohoto údaje s údajem uvedeným pod bodem 10 legendy 
plánku místa dopravní nehody a vlastním plánkem lze dovodit, že zmíněné 
dopravní značky měly být umístněny na sloupu veřejného osvětlení vpravo ihned 
za křižovatkou, kde došlo k dopravní nehodě. Na fotografiích, zejména č. 1, 4 a 
5, pořízených na místě nehody je ale patrné, že na předmětném sloupu veřejného 
osvětlení se nachází pouze dopravní značka B 28 „zákaz zastavení\". Značka, 
která by omezovala maximální rychlost jízdy zde umístěna není. V této 
souvislosti není bez zajímavosti, že ve sdělení obvinění ze dne 24. 3. 2000 (č. 
l. 34 spisu) ani v usnesení o zastavení trestního stíhání ze dne 30. 10. 2000 
se ve vlastním popisu skutku neobjevuje okolnost, že by obviněná měla v 
kritickém místě překročit maximální povolenou rychlost jízdy. Pouze v 
odůvodnění zastavovacího usnesení se vyšetřovatel o této skutečnosti zmiňuje v 
návaznosti na závěr znalce z oboru silniční dopravy o tom, že obviněná se s 
vozidlem pohybovala rychlostí 49 km/hod.

	Vzhledem k této zřejmé nejasnosti a rozpornosti je nutné trvat na 
výslechu zpracovatele protokolu o dopravní nehodě pprap. R. B., aby se vyjádřil 
k výše uvedeným nesrovnalostem v jím zpracovaném protokolu, jakož i k okolnosti 
zda ve zmíněném úseku komunikace, kde došlo k dopravní nehodě, byla rychlost 
jízdy omezena značkou B 20a na 40 km/hod. a že se zde také nacházela značka A12 
„Děti\". S ohledem na obsah úředního záznamu na č. l. 59 spisu, z něhož 
vyplývá, že Správa a údržba silnic P., pracoviště H. nevede žádnou dokumentaci 
k dopravnímu značení v tomto úseku komunikace k době v níž došlo k dopravní 
nehodě (10. 9. 1997) a z dalšího obsahu vyšetřovacího spisu je zřejmé, že v 
mezidobí zde bylo dopravní značení změněno, bude rovněž nezbytné, aby se 
vyšetřovatel pokusil zajistit fotodokumentaci daného místa z jiných zdrojů, 
např. ze spisů, jež dokladují dopravní nehody v daném místě v jiných případech 
z té doby, event. jiným způsobem, aby tato okolnost byla jednoznačně a 
nezpochybnitelným způsobem objasněna. Zmíněná okolnost má totiž při hodnocení 
otázky zavinění a jeho míry v souvislosti se vzniklou dopravní nehodou zásadní 
význam.

	Pokud by se prokázalo, že v kritickém úseku vozovky byla rychlost jízdy 
vozidel skutečně omezena na maximální rychlost 40 km/hod., bylo by nutné údaj 
stanovený znalcem o tom, že obviněná se s vozidlem v době střetu pohybovala 
rychlostí 49 km/hod., hodnotit nejenom z pohledu, že porušila svoji povinnost 
řidiče, ale mělo by to i svůj význam na průběh skutkového děje, jeho posouzení 
a v konečném důsledku i na celkové právní hodnocení jednání obviněné. Znalec z 
oboru silniční dopravy se ve svém posudku mj. hypoteticky vyslovil i k situaci, 
kdyby se obviněná s vozidlem pohybovala v daném úseku rychlostí 40 km/hod. a 
stanovil, že by v takovém případě rovněž došlo ke střetu s chodkyní, přičemž 
nárazová rychlost by ve střední hodnotě byla okolo 25 km/hod. Pokud by se 
řidička pohybovala hypotetickou rychlostí 34 km/hod. či rychlostí nižší, potom 
by ke střetu vozidla s chodkyní nedošlo. Znalci ale nebylo uloženo, aby určil 
dráhu a čas, které by zbývaly vozidlu obviněné do okamžiku, od něhož byl 
počítán počátek nehodového děje, za situace, kdyby obviněná jela s vozidlem 
rychlostí 40 km/hod. již od místa, ve kterém měla být umístěna dopravní značka 
B 20a omezující v daném úseku vozovky nejvyšší povolenou rychlost vozidel na 
tuto hodnotu. Je zjevné, že tato otázka znalci ani položena být nemohla, 
protože údaje o vzdálenosti zmíněné dopravní značky, v níž se měla nacházet od 
přechodu pro chodce, či místa střetu s chodkyní, event. od výchozího bodu 
měření, zadokumentovány nebyly. Pokud bude v průběhu dalšího šetření potvrzeno, 
že zmíněná dopravní značka omezující rychlost jízdy se v daném úseku dopravní 
komunikace skutečně nacházela, musí být zároveň zjištěna i její vzdálenost od 
některého z bodů použitelných pro znalce při jeho výpočtech. Na základě těchto 
poznatků pak bude nutné stanovit, zda by ke střetu vozidla, řízeného obviněnou, 
s chodkyní došlo i za výše popsané situace, tedy kdyby se obviněná s vozidlem 
pohybovala maximálně povolenou rychlostí 40 km/hod. v daném úseku vozovky již 
od zákazové značky B 20a. Při hodnocení jednotlivých faktorů, které se podílely 
na vzniku dopravní nehody, nelze ignorovat takové kategorie jako je čas a 
vzdálenost v prostoru, coby exaktní veličiny, k čemuž za stávajícího stavu 
dokazování došlo a tím v konečném důsledku došlo i k určitému zkreslení 
příčinného vztahu mezi jednáním obviněné a nastalým následkem. Pokud by závěr 
znalce z oboru dopravy byl takový, že i za této situace by ke střetu vozidla s 
chodkyní došlo, bylo by nezbytné určit střetovou rychlost a znalci z oboru 
zdravotnictví, odvětví soudního lékařství, by se pak měli vyjádřit k případnému 
rozsahu zranění, které by Z. P. při takovém střetu s vozidlem pravděpodobně 
utrpěla a zda by takové zranění mohlo přivodit fatální následek, tedy smrt 
poškozené.

	Naproti tomu, kdyby vyšlo najevo, že v daném úseku nebyla rychlost 
jízdy dopravní značkou B 20a omezena či dokonce, že se zde nenacházela ani 
dopravní značka A 12 „Děti\", nebyla by zcela vyloučena úvaha o neexistenci 
trestní odpovědnosti obviněné ani ve vztahu k trestnému činu podle § 224 odst. 
1 tr. zák.

	Vzhledem k výše uvedenému lze konstatovat, že usnesení vyšetřovatele o 
zastavení trestního stíhání obviněné podle § 172 odst. 1 písm. d) a § 11 odst. 
1 písm. a) tr. ř. bylo předčasné, neboť v předchozím řízení nebyly opatřeny 
veškeré potřebné důkazy a skutkový stav nebyl dostatečně zjištěn, jak to 
vyžaduje ustanovení § 2 odst. 5, odst. 6 tr. ř. a tudíž ani nebylo možné 
vyslovit závěr, že obviněná svým jednáním spáchala abolovatelný trestný čin 
ublížení na zdraví podle § 224 odst. 1 tr. zák. Na otázku, zda obviněná 
porušila důležitou povinnost uloženou jí podle zákona a naplnila tak i zákonné 
znaky odst. 2 ustanovení § 224 tr. zák., bude možné odpovědět taktéž až po 
doplnění dokazování ve výše uvedených směrech a po zjištění takového skutkového 
stavu, o němž nebudou důvodné pochybnosti. Pokud se navzdory tomu některé 
skutečnosti s odstupem času již jednoznačně prokázat nepodaří, bude nutné při 
stanovení skutkových závěrů postupovat podle zásady in dubio pro reo, tedy ve 
prospěch obviněné. Teprve na konečně zjištěný skutkový stav bude možné 
aplikovat veškeré příslušné tehdy platné zákonné i podzákonné normy vyplývající 
z trestního zákona i předpisů upravujících bezpečný provoz na pozemních 
komunikacích, jakož i povinnosti jeho účastníků, a dovodit z nich patřičné 
právní závěry. V dané situaci se závazně vyslovovat k jakýmkoli závěrům ohledně 
míry odpovědnosti obviněné, či právní kvalifikaci jejího jednání je předčasné.

	Nejvyšší soud proto podle § 268 odst. 2 tr. ř. vyslovil, že napadeným 
usnesením byl porušen zákon v citovaných ustanoveních trestního řádu, a to ve 
prospěch i v neprospěch obviněné K. H., neboť v dosavadním řízení nebyly řádně 
objasněny skutečnosti, které mohou být ve vztahu k její osobě hodnoceny 
některým z obou uvedených způsobů. Protože obě lhůty uvedené v ustanovení § 272 
odst. 1 tr. ř. byly zachovány a ministr spravedlnosti to ve stížnosti pro 
porušení zákona navrhl, bylo podle § 269 odst. 2 tr. ř. napadené usnesení 
zrušeno, a to včetně všech dalších případných rozhodnutí na zrušené usnesení 
obsahově navazujících, pokud vzhledem k této změně, pozbyla podkladu. Poté byla 
podle § 270 odst. 1 tr. ř. věc přikázána orgánu, jehož rozhodnutí bylo zrušeno, 
aby ji v potřebném rozsahu znovu projednal a rozhodl, a to v intencích tohoto 
rozsudku Nejvyššího soudu (§ 270 odst. 4 tr. ř.).

Poučení: Proti tomuto rozsudku není opravný prostředek přípustný.

V Brně dne 15. května 2001

Předseda senátu:

JUDr. František Hrabec 
