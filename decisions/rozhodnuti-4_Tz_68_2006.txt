Soud: Nejvyšší soud

Spisová značka: 4 Tz 68/2006

Datum rozhodnutí: 20.06.2006

Typ rozhodnutí: Rozsudek




4 Tz 68/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  20. 
června 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného A.  N., proti pravomocnému rozsudku 
bývalého Nižšího vojenského soudu v Brně ze dne 14. 9. 1954,  sp. zn. T 29/54,  
a podle § 268 odst. 2, § 269 odst. 2 a § 271 odst. 1 tr. ř. rozhodl  t a k t o:

Rozsudkem bývalého Nižšího vojenského soudu v Brně ze dne 14. 9. 1954, sp. zn. 
T 29/54, b y l   p o r u š e n   z á k o n   v ustanovení  § 265 odst. 1 zákona 
č. 86/1950 Sb. (trestní zákon) v neprospěch obviněného A. N.

Napadený rozsudek se  z r u š u j e . 

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný A. N.  z p r o š ť u j e  obžaloby býv. 
prokurátora  Nižší vojenské prokuratury v Brně pro skutek spočívající v tom, že 
dne  3. 11. 1953 nenastoupil, jak byl podle povolávacího rozkazu řádně mu 
doručeného povinen, vojenskou základní službu a odvolával se na to, že mu to 
nedovoluje jeho náboženské přesvědčení, protože je S. J., čímž měl spáchat 
trestný čin nenastoupení služby v branné moci podle § 265 odst. 1 zákona č. 
86/1950 Sb. (trestní zákon).

	

Odůvodnění:

Rozsudkem bývalého Nižšího vojenského soudu v Brně ze dne 14. 9. 1954, sp. zn. 
T 29/54, byl obviněný A. N. uznán vinným trestným činem nenastoupení služby v 
branné moci podle § 265 odst. 1 zákona č. 86/1950 Sb. (trestní zákon), kterého 
se dopustil tím, že dne 3. 11. 1953 nenastoupil, jak byl podle povolávacího 
rozkazu řádně mu doručeného povinen, vojenskou základní službu a odvolával se 
na to, že mu to nedovoluje jeho náboženské přesvědčení, protože je S. J. Za 
uvedené jednání byl obviněný A. N. odsouzen k trestu odnětí svobody v trvání 2 
a 1/4 roku a k náhradě nákladů trestního řízení zálohovaných státem podle § 68 
odst. 1 písm. a) zákona č. 87/1950 Sb.,  o trestním řízení soudním.  Podle § 43 
zákona č. 86/1950 Sb. (trestní zákon) byla vyslovena ztráta čestných práv 
občanských a ztráta práv uvedených v § 44 odst. 2 citovaného zákona na 3 roky. 
Rozsudek nabyl právní moci  dne 14. 9. 1954. 

Proti rozsudku bývalého Nižšího vojenského soudu v Brně ze dne 14. 9. 1954, sp. 
zn. T 29/54, podal ministr spravedlnosti stížnost pro porušení zákona ve 
prospěch obviněného A. N. Vytkl v ní, že zákon byl porušen v ustanovení § 1 
odst. 1 a § 2 odst. 3 zákona č. 87/1950 Sb., o trestním řízení soudním, ve 
vztahu k ustanovení § 265 odst. 1 zákona č. 86/1950 Sb.

	

V odůvodnění stížnosti pro porušení zákona ministr spravedlnosti namítl, že v 
případě trestného činu obviněného A. N. se jednalo o čin směřující k uplatnění 
základního práva občana zaručeného mu § 15 odst. 1 Ústavy Československé 
republiky z roku 1948 a dále článkem 18 Všeobecné deklarace lidských práv. Výše 
uvedený trestný čin byl proto prohlášen za trestný v rozporu s mezinárodním 
právem a ústavou ve smyslu § 1 zákona č. 119/1990 Sb., o soudní rehabilitaci, 
ve znění pozdějších předpisů, k němuž je nutno přihlédnout, byť se na 
projednávanou věc přímo nevztahuje, vzhledem k tomu, že návrh na rehabilitační 
řízení podle § 5 zákona č. 119/1990 Sb., o soudní rehabilitaci, ve znění 
pozdějších předpisů, nebyl v této věci podán. Bývalý Nižší vojenský soud v Brně 
proto pochybil, když nepřihlédl především ke skutečnosti, zda je posuzovaný 
skutek vzhledem k motivaci jednání obviněného A. N. vůbec trestným činem, neboť 
obviněný tímto jednáním pouze realizoval svá základní práva a svobody. Tomuto 
aspektu soud nevěnoval náležitou pozornost, byť z dokazování vyplývalo, že v 
dané věci je třeba pečlivě objektivizovat důvody, které obviněného k odmítnutí 
výkonu vojenské služby vedly.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem bývalého 
Nižšího vojenského soudu v Brně ze dne 14. 9. 1954, sp. zn. T 29/54, byl 
porušen zákon v neprospěch obviněného A. N. ve vytýkaném směru, aby podle § 269 
odst. 2 tr. ř. napadený rozsudek zrušil, stejně jako další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř., příp. 
podle § 271 odst. 1 tr. ř.

Nejprve Nejvyšší soud považoval za nutné konstatovat, že měl při svém 
rozhodování  k dispozici pouze opis rozsudku bývalého Nižšího vojenského soudu 
v Brně ze dne 14. 9. 1954, sp. zn. T 29/54. 

Nejvyšší soud proto podle § 267 odst. 3 tr. ř. mohl přezkoumat pouze zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Řízení napadenému 
rozhodnutí předcházející mohl  Nejvyšší soud přezkoumat pouze v omezeném 
rozsahu, a to vzhledem k nedostupnosti původního trestního spisu. Z opisu 
napadeného rozsudku však dospěl Nejvyšší soud k závěru o tom,  že zákon porušen 
byl. 

Podle § 265 odst. 1 zákona č. 86/1950 Sb. (trestní zákon) se trestného činu 
nenastoupení služby v branné moci dopustí ten, kdo se v úmyslu vyhnout se 
trvale vojenské činné službě nebo zvláštní službě nenastoupí službu v branné 
moci do 24 hodin po uplynutí lhůty stanovené v povolávacím rozkaze.

Nejvyšší soud, ač neměl k dispozici spisový materiál, ale pouze opis rozsudku 
bývalého Nižšího vojenského soudu v Brně ze dne 14. 9. 1954, sp. zn. T 29/54, 
považuje za nutné uvést následující. 

Ze skutkové věty výroku napadeného rozhodnutí a dále z jeho odůvodnění 
jednoznačně vyplývá, že obviněný A. N. nenastoupil, jak byl podle povolávacího 
rozkazu řádně mu doručeného povinen, vojenskou základní službu jen z toho 
důvodu, že výkon vojenské služby byl v rozporu s jeho náboženským přesvědčením. 
Bývalý Nižší vojenský soud v Brně však nesprávně dospěl k závěru, že jím 
zjištěný skutkový stav věci lze podřadit pod ustanovení § 265 odst. 1 zákona č. 
86/1950 Sb. (trestní zákon).

Z výše uvedeného lze dovodit, že obviněný se dopustil trestného činu 
nenastoupení služby v branné moci z důvodu svého náboženského přesvědčení. Zde 
je na místě připomenout závěry nálezu Ústavního soudu ČR ze dne 26. 3. 2003, 
sp. zn.  Pl. ÚS 42/02 a navazujícího rozsudku Nejvyššího soudu ČR ze dne 22. 5. 
2003, sp. zn.  15 Tz 67/2003, v jiné obdobné trestní věci z roku 1953, že pokud 
obviněný odmítl konat vojenskou službu z důvodu svého náboženského přesvědčení 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval již  i Ústavou 9. května 
(zák. č. 150/1948 Sb.) zaručené právo na svobodu svědomí a náboženského 
přesvědčení. Ačkoli citovaná ústava  deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí pak tato ústava negovala i v § 34 odst. 
2,  když stanovila každému občanu povinnost mj. konat vojenskou službu. Navíc v 
době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze podle názoru 
Ústavního soudu ČR považovat jednání obviněného spočívající v odmítnutí konání 
vojenské služby v roce 1953 za trestný čin. Podle názoru Ústavního soudu 
vyjádřeného v nálezu, sp. zn. Pl. ÚS 42/02, je tomuto nutné podřídit výklad i 
sebestarších trestně právních norem, je-li díky využitelnému  procesnímu 
prostředku prováděný soudem dnes s důsledky pro posouzení trestního postihu 
osoby, tedy s důsledky zasahujícími do osobní sféry takové osoby, a tento 
nemůže být proveden bez ohledu na dnes platné konstitutivní hodnoty a principy 
demokratického právního státu tak, jak jsou vyjádřeny v ústavním pořádku České 
republiky. Jen takto omezeně, a tedy hodnotově diskontinuálně, lze podle 
Ústavního soudu chápat kontinuitu se starým právem, jehož aplikace (zákonnost) 
je předmětem soudobého řízení.  

Tyto vyslovené závěry lze podle Nejvyššího soudu plně aplikovat i v 
projednávaném případě obviněného A. N. Z konfrontace napadeného rozsudku 
bývalého Nižšího vojenského soudu v Brně s výše uvedenými závěry Ústavního 
soudu i Nejvyššího soudu je zřejmé, že nalézací soud porušil zákon v neprospěch 
obviněného, pokud uznal A. N. vinným trestným činem nenastoupení služby v 
branné moci podle § 265 odst. 1 zákona č. 86/1950 Sb. (trestní zákon).

Na základě shora výše uvedených důvodů tedy Nejvyšší soud podle § 268 odst. 2 
tr. ř. vyslovil, že napadeným rozsudkem byl porušen zákon v ustanovení § 265 
odst. 1 zákona  č. 86/1950 Sb. (trestní zákon) v neprospěch obviněného A. N. V 
souladu  s ustanovením § 269 odst. 2 tr. ř. zrušil Nejvyšší soud napadený 
rozsudek bývalého Nižšího vojenského soudu v Brně ze dne 14. 9. 1954, sp. zn. T 
29/54, stejně jako všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Jak vyplývá z výše uvedeného, Nejvyšší soud neměl pochybnosti o správnosti 
skutkových zjištění v předmětné trestní věci, proto za splnění podmínek 
uvedených v ustanovení § 271 odst. 1 tr. ř. mohl ve věci sám znovu rozhodnout. 
Za situace, kdy skutek, pro který byla na obviněného podána obžaloba, nebylo 
možno pokládat za trestný čin, a to z důvodů podrobně rozvedených výše, rozhodl 
Nejvyšší soud tak, že obviněného A. N. pro tento skutek, blíže specifikovaný ve 
výroku tohoto rozsudku, v němž byl spatřován trestný čin nenastoupení služby v 
branné moci podle § 265 odst. 1 zákona  č. 86/1950 Sb. (trestní zákon) obžaloby 
z důvodu uvedeného v § 226 písm. b) tr. ř. zprostil.

Poučení: Proti tomuto rozhodnutí není opravný prostředek přípustný.

V Brně dne 20. června 2006

Předseda senátu:

JUDr. J. P.
