Soud: Nejvyšší soud

Spisová značka: 4 Tz 22/2006

Datum rozhodnutí: 15.03.2006

Typ rozhodnutí: Rozsudek


Podána ústavní stížnost.



4 Tz 22/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 15. března 
2006 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch navrhovatele M. H., 
proti usnesení Okresního soudu v Příbrami ze dne 15. 9. 2005,  sp. zn. Rt 
2/2005, a podle § 268 odst. 2 tr. ř. rozhodl  t a k t o :

	

Pravomocným usnesením Okresního soudu v  Příbrami ze dne 15. 9. 2005, sp. zn. 
Rt 2/2005, b y l  p o r u š e n  z á k o n  v ustanovení § 33 odst. 2 zák. č. 
119/1990 Sb., o soudní rehabilitaci, ve znění pozdějších předpisů, ve prospěch 
navrhovatele M. H.

O d ů v o d n ě n í :

Usnesením Okresního soudu v Příbrami ze dne 15. 9. 2005, sp. zn. Rt 2/2005, 
bylo rozhodnuto o návrzích M. H. tak, že : 

I.podle § 33 odst. 2 zák. č. 119/1990 Sb., o soudní rehabilitaci, v platném 
znění je M. H. účasten na soudní rehabilitaci v souvislosti s řízením vedeným 
před komisí pro projednávání přestupků Městského národního výboru v Příbrami, 
sp. zn. TR 212/77,

II.podle § 33 odst. 2 zák. č. 119/1990 Sb., o soudní rehabilitaci, v platném 
znění je M. H. účasten na soudní rehabilitaci v souvislosti s řízením vedeným 
před komisí pro projednávání přestupků Městského národního výboru v 
Příbrami,                 sp. zn. TR 335/83.

Citované usnesení nabylo právní moci dne 21. 10. 2005.

Proti tomuto usnesení podal ministr spravedlnosti podle § 266 odst. 1 tr. ř. 
stížnost pro porušení zákona v neprospěch navrhovatele M. H. Namítá v ní, že 
zákon byl ve prospěch  navrhovatele porušen v ustanoveních § 1 odst. 1, § 2 
odst. 1 a § 33 odst. 2  zákona č. 119/1990 Sb., o soudní rehabilitaci, ve znění 
pozdějších předpisů.

Ve svém mimořádném opravném prostředku ministr spravedlnosti uvedl, že Okresní 
soud v Příbrami v odůvodnění napadeného rozhodnutí pouze povrchně konstatoval, 
že v uvedených případech bylo přestupkové řízení provedeno v souvislosti s 
trestným činem podle § 178 tr. zák., přičemž tuto svou úvahu nijak nerozvedl a 
z odůvodnění napadeného usnesení není patrné, z čeho je souvislost s  trestným 
činem maření dozoru nad církvemi podle § 178 tr. zák., ve znění do 31. 1. 1990, 
dovozována. Bez bližšího odůvodnění ponechal okresní soud také svou úvahu, že 
uložení sankce pokuty za přestupek podle § 26 zák. 60/1961 Sb. je zbavením 
majetku ve smyslu uvedeném v ustanovení § 33  odst. 2 zák. č. 119/1990 Sb., o 
soudní rehabilitaci, ve znění pozdějších předpisů.

	

Podle názoru stěžovatele nelze považovat okresní soud za příslušný pro 
rozhodování   o účasti na soudní rehabilitaci ohledně správního rozhodnutí a 
užití zákona o soudní rehabilitaci je v tomto případě zcela nedůvodné. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Okresního soudu v Příbrami ze dne 15. 9. 2005, sp. zn. Rt 2/2005, byl porušen 
zákon ve prospěch navrhovatele M. H. v ustanoveních § 1 odst. 1, § 2 odst. 1 a 
§ 33 odst. 2 zákona č. 119/1990 Sb., o soudní rehabilitaci, ve znění pozdějších 
předpisů.

Nejvyšší soud České republiky (dále jen Nejvyšší soud) přezkoumal v souladu s 
ustanovením § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a shledal, že zákon byl porušen.

Podle ustanovení § 33 odst. 2 zákona č. 119/1990 Sb., o soudní rehabilitaci, ve 
znění pozdějších předpisů, (dále jen zákon o soudní rehabilitaci)  se 
ustanovení tohoto zákona užije obdobně k rehabilitaci a odškodnění osob 
nezákonně zbavených osobní svobody nebo majetku v souvislosti s trestnými činy 
uvedenými v § 2 a 4  v období od 25. 2. 1948 do 1. 1. 1990, i když nebylo 
zahájeno trestní stíhání, pokud nedošlo  k plnému odškodnění podle dříve 
platných předpisů. Ustanovení § 27 se užije obdobně.

Podle ustanovení § 1 odst. 1 zákona o soudní rehabilitaci je účelem tohoto 
zákona zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly.

Podle ustanovení § 2 odst. 1 zákona o soudní rehabilitaci se zrušují pravomocná 
odsuzující rozhodnutí vyhlášená v době od 25. 2. 1948 do 1. 1. 1990, týkající 
se skutků spáchaných po dni 5. 5. 1945, dále vymezených pod písm. a) - h) 
tohoto ustanovení, jakož i všechna další rozhodnutí v téže trestní věci na ně 
obsahově navazující k datu, kdy byla vydána.

Ze znění ustanovení § 1 odst. 1 zákona o soudní rehabilitaci, které má povahu 
preambule, expresis verbis vyplývá, že conditio sine qua non aplikace tohoto 
zákona je existence odsuzujícího soudního rozhodnutí, a tuto jednoznačnou 
podmínku ani jedno ze správních rozhodnutí, o nichž okresní soud v řízení o 
rehabilitaci rozhodoval, nesplňuje. Obecně také platí podle ustanovení § 13 tr. 
ř., že okresní soudy, krajské soudy, vrchní soudy a Nejvyšší soud vykonávají  
soudnictví  pouze  v  trestních věcech.

Pokud jde o výklad ustanovení § 33 odst. 2 zákona o soudní rehabilitaci, 
Nejvyšší soud odkazuje na konstantní judikaturu soudů ve vztahu k pojmu „i když 
nebylo zahájeno trestní stíhání“. Nelze přisvědčit názoru, že nešlo-li o 
trestní stíhání, lze z pohledu tohoto ustanovení vztáhnout jeho účinky na 
řízení o přestupku či na kárné řízení podle předpisů pracovního práva, jejichž 
výsledkem bylo udělení pokuty. Jeho aplikace naopak bude dopadat na ty případy, 
kdy fakticky byly prováděny úkony trestního řízení, občan byl zbaven osobní 
svobody nebo majetku, ale nebyl postaven před soud a řízení neskončilo 
formálním rozhodnutím. Pro podporu tohoto názoru je třeba vycházet např. ze 
skutečnosti, že trestní řád účinný do 1. 1. 1957 neznal institut zahájení 
trestního stíhání ani vznesení obvinění, a i bez těchto procesních úkonů bylo 
trestní řízení fakticky proti konkrétní osobě vedeno, mohla být vzata do vazby, 
zbavena osobní svobody zatčením nebo zadržením, aniž se pak v trestním stíhání 
pokračovalo. Nelze pominout ani další zákonný znak ustanovení § 33 odst. 2 
zákona o soudní rehabilitaci „v souvislosti s trestnými činy uvedenými v 
ustanovení § 2 a 4“ , kdy pojem souvislost je nutno vyložit jako užší vztahovou 
a příčinnou záležitost spočívající ve zbavení osobní svobody nebo majetku v 
návaznosti na v citovaných ustanoveních vyjmenované trestné činy. Takováto 
souvislost je v posuzované věci dovozována velmi širokým výkladem, jak bude 
dále zmíněno.

Z obsahu spisu Okresního soudu v Příbrami, sp. zn. Rt 2/2005, Nejvyšší soud 
zjistil, že rozhodnutím správní komise pro projednávání přestupků Městského 
národního výboru v Příbrami ze dne 30. 12. 1977, sp. zn. TR 212/77, byl 
přestupce M. H. uznán vinným přestupkem podle § 6 zák. č. 60/1961 Sb., kterého 
se dopustil tím, že v době od roku 1963 dosud se soustavně aktivně zúčastňoval 
shromáždění osob vyznávajících učení nepovolené náboženské sekty „S. J.“. 
Podílel se tak na maření a ztěžování výkonu státního dozoru nad náboženskými 
společnostmi a porušil ustanovení zákona o hospodářském zabezpečení církví a 
náboženských společností č. 218/1949 Sb. a zák. č. 219/1949 Sb. i Směrnic 
ministerstva kultury ČSR k nedovolené činnosti sekty „S. J.“. Jako opatření 
byla jmenovanému podle § 26 odst. 1 písm. c) zák. č. 60/1961 Sb. uložena pokuta 
ve výši 500,- Kčs splatná po nabytí právní moci tohoto rozhodnutí. Podle § 26 
odst. 2 zák. č. 60/1961 Sb. bylo současně vysloveno propadnutí případně zbavené 
literatury  a tiskovin, neboť jich bylo použito k protiprávnímu jednání.

Rozhodnutím správní komise pro projednání přestupků Městského národního výboru 
v Příbrami ze dne 21. 2. 1983, sp. zn. TR 335/83, byl přestupce M. H. uznán 
vinným přestupkem podle § 6 zák. č. 60/1961 Sb., tj. porušením povinnosti 
stanovené jiným právním předpisem, kterým v tomto případě je zákon č. 44/1973 
Sb. o dodržování podmínek ochranného dohledu, které jmenovaný porušil celkem 
4x. Jako opatření byla jmenovanému podle § 26 odst. 1 písm. c) zák. č. 60/1961 
Sb. uložena pokuta ve výši 400,- Kčs splatná do 15 dnů po nabytí právní moci 
tohoto rozhodnutí. 

Z podnětu odvolání M. H. přezkoumal dne 16. 6. 1983 odbor vnitřních věcí 
Okresního národního výboru v Příbrami rozhodnutí správní komise pro projednání 
přestupků Městského národního výboru v Příbrami ze dne 21. 2. 1983, sp. zn. TR 
335/83, a vydal rozhodnutí pod sp. zn. vnitř.-252/83-Ja, jímž podle § 59 odst. 
2 zák. č. 71/1967 Sb., o správním řízení,  podané odvolání zamítl a napadené 
rozhodnutí potvrdil.

Jak již bylo uvedeno výše, o dvou návrzích M. H. na vyslovení rehabilitace 
podle § 33 odst. 2 zákona o soudní rehabilitaci, rozhodl ve veřejném zasedání 
Okresní soud v Příbrami dne 15. 9. 2005, výše citovaným usnesení pod sp. zn. Rt 
2/2005.  

 V odůvodnění napadeného usnesení v části týkající se výroku pod bodem I., tedy 
vztahující se k rozhodnutí správní komise pro projednání přestupků Městského 
národního výboru v Příbrami ze dne 30. 12. 1977, sp. zn. TR 212/77,  je pouze 
uvedeno, že přestupkové řízení proběhlo jednoznačně v souvislosti s trestným 
činem podle § 178 tr. zák., toto tvrzení však dále není vůbec podrobněji 
rozvedeno. Je třeba přisvědčit názoru uvedeném ve stížnosti pro porušení 
zákona, že postih navrhovatele správním rozhodnutím pod bodem I. napadeného 
rozhodnutí, s trestným činem maření dozoru nad církvemi a náboženskými 
společnosti podle § 178 tr. zák., ve znění do 31. 1. 1990, nijak nesouvisel. 

Posuzované jednání nemělo znaky trestného činu, stanovené zákonem pro tento 
trestný čin, a bylo kvalifikováno jako přestupek, který však není s tímto 
trestným činem totožný, a to  i přesto, že se vymezení tohoto přestupku v 
zákoně č. 60/1961 Sb., ve spojení se zákonem č. 218/1949 Sb., o hospodářském 
zabezpečení církví a náboženských společností státem, podobalo vymezení 
trestného činu podle § 178 tr. zák. Odpovědností za jednání, které bylo podle 
tehdejší právní úpravy přestupkem, nebyla nijak podmíněna odpovědnost za 
trestný čin. Pokuta uložená uvedeným správním rozhodnutím Městského národního 
výboru v Příbrami sp. zn. TR 212/77, proto nebyla nezákonným zabavením majetku 
v souvislosti s trestnými činy uvedenými v ustanovení § 2 zákona o soudní 
rehabilitaci.

Také v případě výroku uvedeným pod bodem II., tedy ve výroku ohledně rozhodnutí 
správní komise pro projednávání přestupků Městského národního výboru v Příbrami 
ze dne 21. 2. 1983, sp. zn. TR 335/83, nelze dovodit, že se jednalo o zbavení 
majetku v souvislosti s trestným činem podle § 178 tr. zák. 

V odůvodnění napadeného usnesení je pouze uvedeno, že Okresní soud v Příbrami 
dospěl k závěru, že přestupkové řízení proběhlo jednoznačně v souvislosti s 
trestným činem podle § 178 tr. zák., na který se vztahuje rehabilitace ze 
zákona. Výkon ochranného dohledu navrhovatele, který ho značně omezoval na 
osobní svobodě a výkonu jeho občanských práv a svobod byl nařízen v souvislosti 
s  trestným činem maření dozoru nad církvemi a náboženskými společnostmi podle 
§ 178 tr. zák., v tehdy platném znění.

Navrhovateli však byla uložena pokuta, neboť nedodržel podmínky ochranného 
dohledu, čímž naplnil skutkovou podstatu přestupku podle § 6 zák. č. 60/1961 
Sb. Nejednalo se tedy o příčinný vztah mezi spácháním trestného činu maření 
výkonu dozoru nad církvemi a náboženskými společnostmi podle § 178 tr. zák. a 
majetkovou újmou, přestože mu byl tento ochranný dohled uložen za spáchaný 
trestný čin podle § 178 tr. zák. Rovněž ani v tomto případě se proto nejednalo 
o nezákonné zbavení majetku, když nebylo prokázáno, že by uvedené rozhodnutí 
správní komise pro projednání přestupků Městského národního výboru v Příbrami 
nebylo učiněno v souladu s tehdy platným zákonem. 

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že napadeným usnesením Okresního soudu v Příbrami ze dne 15. 9. 2005, 
sp. zn. Rt 2/2005, byl porušen zákon v ustanovení § 33 odst. 2 zák. č. 119/1990 
Sb., o soudní rehabilitaci, ve znění pozdějších předpisů, a to ve prospěch 
navrhovatele M. H.

Vzhledem k tomu, že zákon byl porušen výlučně ve prospěch navrhovatele, omezil 
se Nejvyšší soud pouze na tzv. akademický výrok, aniž napadené usnesení zrušil.

P o u č e n í : Proti tomuto rozhodnutí není opravný prostředek přípustný.

V Brně dne 15. března 2006 

Předsedkyně 
senátu:	                                                                        
     JUDr. Danuše   N o v o t n á   

	

	

