Soud: Nejvyšší soud

Spisová značka: 3 Tz 139/2000

Datum rozhodnutí: 29.06.2000

Typ rozhodnutí: Rozsudek




3 Tz 139/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
června 2000 v senátě složeném z předsedy JUDr. Eduarda Teschlera a soudců JUDr. 
Antonína Draštíka a JUDr. Jindřicha Fastnera stížnost pro porušení zákona, 
kterou podal ministr spravedlnosti České republiky v neprospěch obviněného  J. 
K., proti rozsudku Krajského soudu v Brně ze dne 6. 12. 1999, sp. zn. 5 To 
557/99, ve věci vedené u Okresního soudu v Břeclavi pod sp. zn. 3 T 380/95, a 
rozhodl podle § 268 odst. 2, § 269 odst. 2 a § 270 odst. 1 tr. ř., za podmínek 
§ 272 tr. ř.,  t a k t o :

Rozsudkem Krajského soudu v Brně ze dne 6. 12. 1999, sp. zn. 5 To 557/99,

b y l   p o r u š e n   z á k o n

v ustanoveních § 254 odst. 1 a § 259 odst. 3 tr. ř. ve prospěch obviněného J.K. 

	Tento rozsudek   s e   z r u š u j e .

	Zrušují se též další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

	Krajskému soudu v Brně   s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Obviněný J.K.  byl rozsudkem Okresního soudu v Břeclavi ze dne 20. 9. 1999, č. 
j. 3 T 380/95-380, uznán vinným trestným činem ublížení na zdraví podle § 224 
odst. 1, 2 tr. zák., jehož se měl dopustit skutkem spočívajícím v tom, že „dne 
24. 1. 1995 ve 14,40 hodin na silnici I/55 v  km 119,100 v  katastrálním území 
H., okres B. ve směru z H. do B. řídil dodávkové auto zn. VW 28 LD, spz BVD 
46-69, které bylo v ne zcela dobrém technickém stavu a bez platného osvědčení o 
technickém průkazu a v důsledku toho, že se plně nevěnoval řízení vozidla, jel 
nedovolenou rychlostí a vozidlo řídil v ne zcela dobrém zdravotním stavu, 
kterého si byl vědom, vjel do protisměru, kde se čelně střetl s protijedoucím 
vozidlem zn. Škoda Forman, spz HOD 85-17, které bylo majetkem Ministerstva 
vnitra Praha, a které řídil L. H., v důsledku této nehody utrpěl smrtelné 
zranění řidič L. H.  a JUDr. M. Z. sedící za řidičem, dále spolujezdec sedící 
vedle řidiče I. H., utrpěl mnohočetné sériové zlomeniny žeber, oboustranné 
zhmoždění plic, úrazový šok, předpokládané poškození srdce, tržné rány na čele 
a řezné rány levého lokte, v důsledku těchto zranění byl 10 dnů hospitalizován 
na ARU v nemocnici ve V. a poté omezen v obvyklém způsobu života po dobu 2 
měsíců\".

Podle § 224 odst. 2 tr. zák. byl obviněnému uložen trest odnětí svobody v 
trvání dvou let, jehož výkon mu byl za podmínek § 28 odst. 1 písm. a) a § 59 
odst. 1 tr. zák. podmíněně odložen na zkušební dobu čtyř let. Současně mu byl 
podle § 49 odst. 1 a § 50 odst. 1 tr. zák. uložen trest zákazu činnosti 
spočívají v zákazu řízení všech motorových vozidel ve výměře pěti let.

Rozsudkem Krajského soudu v Brně ze dne 6. 12. 1999, sp. zn. 5 To 557/99, byl 
na základě odvolání obviněného a státního zástupce shora citovaný rozsudek 
Okresního soudu v Břeclavi podle § 258 odst. 1 písm. d) tr. ř. zrušen a 
odvolací soud podle § 259 odst. 3 tr. ř. sám rozhodl tak, že se obžalovaný J. 
K. podle § 226 písm. b) tr. ř. obžaloby pro trestný čin ublížení na zdraví 
podle § 224 odst. 1, 2 tr. zák. zprošťuje.

Ministr spravedlnosti České republiky podal podle § 266 odst. 1 tr. ř., ve 
lhůtě uvedené v ustanovení § 272 tr. ř., u Nejvyššího soudu České republiky 
(dále jen Nejvyšší soud) proti výše uvedenému rozsudku odvolacího soudu 
stížnost pro porušení zákona, a to v neprospěch obviněného J. K.

Ve svém mimořádném opravném prostředku poukázal především na to, že Krajský 
soud v Brně dospěl ke správnému závěru, že soud I. stupně provedl ve věci 
všechny potřebné důkazy, avšak následně postupoval v rozporu se zákonem, pokud 
v řízení o odvolání rozhodl zprošťujícím rozsudkem proto, že provedené důkazy 
soudem I. stupně sám hodnotil jinak než tento soud, aniž by je bezprostředně 
sám zopakoval. Takový postup odvolacího soudu odporuje dle stěžovatele povaze 
odvolacího řízení a z hlediska ustanovení § 259 odst. 3 tr. ř. představuje 
překročení pravomocí odvolacího soudu. Stěžovatel dále namítl, že v daném 
případě mohl odvolací soud po zrušení napadeného rozsudku postupovat výlučně 
podle § 259 odst. 1 tr. ř. (pokud nerozhodl podle § 256 tr. ř.), přičemž mohl 
nalézací soud pouze upozornit, ve kterém směru se má věcí znovu zabývat.

Stěžovatel současně připomenul, že hodnocení důkazů provedené odvolacím soudem 
je navíc chybné, když nevzal v úvahu okolnosti svědčící o tom, že obviněný s 
ohledem na svou zdravotní indispozici a nedostatek kvalitního spánku v noci 
před jízdou, byl unaven již před započetím jízdy, tedy v době, kdy byl schopen 
své jednání ovládat. Na to ve svém posudku upozornili odborný neurolog (MUDr. 
M. Š., CSc.) i znalci z oboru psychiatrie. Za tohoto stavu měl odvolací soud 
důsledněji hodnotit závěry znalce z oboru klinické psychologie, který ve svém 
posudku nabídl dvě varianty chování obviněného J. K. Podle první si obviněný 
uvědomoval nástup únavy a byl schopen přijmout rozhodnutí zastavit a odpočinout 
si. Podle druhé varianty si sice nástup únavy uvědomoval, ale vzhledem k 
nedostatku ovládacích schopností nebyl schopen vývoj situace ovlivnit. Vzhledem 
ke zjevně nedostatečnému odpočinku obviněného před jízdou se měl odvolací soud, 
stejně jako soud I. stupně, přiklonit k první variantě uváděné znalcem. 
Argumentace odvolacího soudu, že byl obviněný 2 dny před dopravní nehodou uznán 
lékařem práceschopným, je dle názoru stěžovatele s přihlédnutím k aktuálnosti 
snížených řidičských schopností obviněného bezpředmětná.

Se zřetelem k výše uvedeným skutečnostem ministr spravedlnosti dovodil, že 
Krajský soud v Brně postupoval v rozporu se zásadami odvolacího přezkumu, jak 
jsou vymezeny v ustanovení § 254 odst. 1 tr. ř. a v důsledku toho dále 
nesprávně postupoval tak, že rozsudek soudu I. stupně podle § 258 odst. 1 písm. 
d) tr. ř. zrušil a poté na podkladě vlastního hodnocení důkazů (§ 2 odst. 6 tr. 
ř.) provedených ve věci nalézacím soudem, rozhodl za podmínek § 259 odst. 3 tr. 
ř. ohledně trestného činu ublížení na zdraví podle § 224 odst. 1, 2 tr. zák. 
zprošťujícím výrokem. V petitu stížnosti pro porušení zákona proto ministr 
navrhl, aby Nejvyšší soud podle § 268 odst. 2 tr. ř. vyslovil, že napadeným 
rozsudkem byl ve prospěch obviněného porušen zákon ve shora uvedeném rozsahu. 
Dále navrhl, aby Nejvyšší soud podle § 269 odst. 2 tr. ř. tento rozsudek zrušil 
a dále postupoval podle § 270 odst. 1 tr. ř.

Nejvyšší soud z podnětu podané stížnosti pro porušení zákona přezkoumal podle § 
267 odst. 1 tr. ř. správnost výroků napadeného rozsudku, jakož i řízení, které 
mu předcházelo a zjistil, že zákon byl porušen.

Z odůvodnění rozsudku Okresního soudu v Břeclavi, jenž v posuzované věci 
rozhodoval jako soud I. stupně, vyplývá, že po pečlivém vyhodnocení všech 
provedených důkazů, zejména posudků jednotlivých znalců, dospěl k závěru, že 
pro posouzení zavinění obviněného ve formě vědomé nedbalosti podle § 5 písm. a) 
tr. zák., je rozhodující zjištění, že v inkriminovanou dobu byla schopnost 
obviněného k řízení vozidla oslabena faktory, jejichž existenci znal. Jde 
zejména o jeho zdravotní problémy se žlučníkem před jízdou a s tím související 
narušený spánek, jakož i celkově oslabený stav organismu obviněného, který 
během předcházející pracovní neschopnosti ztratil na tělesné hmotnosti 6 - 7 
kg. Tyto skutečnosti, jimž obviněný nepřizpůsobil své chování, byly dle názoru 
soudu primární příčinou dopravní nehody, neboť v jejich důsledku se obviněný 
dostal do stavu, kdy  si  v kritickou dobu sice uvědomoval nástup mikrospánku, 
ale nebyl již schopen v daném okamžiku reagovat a přijmout danému stavu 
odpovídající rozhodnutí. Uvedená skutková zjištění, rozhodná pro posouzení 
otázky zavinění, formuloval nalézací soud v tzv. skutkové větě výrokové části 
svého rozsudku tak, že se „obviněný plně nevěnoval řízení vozidla, .. vozidlo 
řídil v ne zcela dobrém zdravotním stavu, kterého si byl vědom, vjel do 
protisměru, kde se čelně střetl s protijedoucím vozidlem ..\".

Odvolací soud v rámci své přezkumné činnosti neshledal v řízení, které 
předcházelo rozsudku soudu I. stupně (v jehož průběhu bylo doplňováno 
dokazování na základě pokynů obsažených v předcházejícím rozhodnutí odvolacího 
soudu) procesní vady a konstatoval, že rovněž dokazování bylo provedeno v 
potřebném rozsahu. Dle názoru odvolacího soudu, však soud I. stupně „neučinil 
ve svém rozsudku závěry, odpovídající daným skutkovým zjištěním\". V této 
souvislosti odvolací soud poukázal především na posudek znalce z oboru klinické 
psychologie PhDr. K. H., dle něhož měly být v inkriminovanou dobu rozpoznávací 
schopnosti obviněného zachovány, ovládací však již nikoliv. Odvolací soud dále 
dovodil, že obviněný si stav zjištěné indispozice nepřivodil sám svým 
neuváženým chováním, když vzhledem k tomu, že byl krátce předtím uznán práce 
schopným, stěží mohl rozsah svých indispozic rozpoznat. Z těchto důvodů nebylo 
možno spatřovat v jeho jednání před nehodou „nějaké nedbalostní zavinění\" a 
dle přesvědčení odvolacího soudu předmětný skutek proto není trestným činem. Na 
základě těchto úvah pak bylo rozhodnuto o zproštění obviněného J. K.  obžaloby 
podle § 226 písm. b) tr. ř. 

Postup odvolacího soudu při přezkoumávání napadeného rozsudku je zakotven v § 
254 odst. 1 tr. ř. Dle tohoto ustanovení, nezamítne-li odvolací soud odvolání 
podle § 253 tr. ř., přezkoumá zákonnost a odůvodněnost všech výroků rozsudku, 
proti nimž může odvolatel podat odvolání, i správnost postupu řízení, které 
předcházelo rozsudku, přihlížeje přitom i k vadám, které nebyly odvoláním 
vytýkány. Podle § 259 odst. 3 věta první tr. ř. může odvolací soud rozhodnout 
sám ve věci rozsudkem, jen je-li možno nové rozhodnutí učinit na podkladě 
skutkového stavu, který byl v napadeném rozsudku správně zjištěn a popřípadě 
důkazy provedenými před odvolacím soudem doplněn.

V posuzované věci zjistil soud I. stupně postupem podle § 2 odst. 5, 6 tr. ř. 
skutkový stav, který (jak uvedeno výše) rovněž zahrnoval skutkové okolnosti 
významné pro posouzení otázky zavinění obviněného J. K. Teprve na jejich 
základě pak učinil příslušné právní závěry, tj. že jde o zavinění ve formě 
vědomé nedbalosti dle § 5 písm. a) tr. zák. Ačkoliv v odvolacím řízení nebyly 
prováděny žádné důkazy, z odůvodnění rozhodnutí krajského soudu vyplývá, že při 
posuzování trestní odpovědnosti obviněného vzal za základ svých zjištění závěry 
znalce z oboru klinické psychologie, které hodnotil odchylně od soudu I. 
stupně, zejména potud, že v inkriminované době nebyly zachovány „ovládací 
schopnosti\" obviněného. Se soudem I. stupně se neztotožnil ani v tom, že si 
obviněný již před nehodou musel být vědom svých (již konstatovaných) indispozic 
k řízení motorového vozidla, přičemž v této době byl ještě schopen počínat si 
způsobem adekvátním tomuto stavu. Opačně dovodil, že obviněný s ohledem na to, 
že byl lékařem uznán práce schopným, stěží mohl svou indispozici k řízení 
správně rozpoznat. To znamená, že odvolací soud, aniž by sám ve věci prováděl 
jakékoliv důkazy, dospěl na základě zhodnocení již provedeného důkazního řízení 
před soudem I. stupně ke zčásti jiným skutkovým závěrům, o něž následně opřel 
právní posouzení předmětné věci. 

V dané souvislosti je třeba připomenout, že podle § 2 odst. 12 tr. ř. smí soud 
při rozhodování v hlavním líčení, jakož i ve veřejném i v neveřejném zasedání, 
přihlédnout jen k těm důkazům, které byly při tomto jednání provedeny (tzv. 
zásada bezprostřednosti). Ze specifického charakteru přezkumné činnosti 
odvolacího soudu vyplývá zásada obsažená v ustanovení § 263 odst. 6 tr. ř., že 
důkazy před tímto soudem se zpravidla neprovádějí a jen výjimečně může odvolací 
soud řízení doplnit důkazy nezbytnými k tomu, aby mohl o odvolání rozhodnout. Z 
toho lze dovodit, že případné dokazování v odvolacím řízení má určité vymezené 
hranice jako prostředek přezkoumávání rozhodnutí a má sloužit k tomu, aby 
skutková zjištění soudu I. stupně byla ověřena nebo doplněna, popř. aby 
výsledky původního dokazování a z nich vyplývající závěry byly zpochybněny. V 
projednávané věci však odvolací soud podle shora uvedených zásad nepostupoval.

Pochybnosti ovšem vzbuzují i samotné právní závěry odvolacího soudu. Z 
odůvodnění napadeného rozsudku není zřejmé, zda odvolací soud vycházel z toho, 
že v době činu nebyl obviněný schopen své jednání ovládat, tzn. že chyběl jeden 
z obligatorních znaků (vlastností) subjektu trestného činu (příčetnost) a 
obviněný tedy nebyl trestně odpovědný, anebo, zda odvolací soud dovodil, že z 
hlediska subjektivní stránky skutkové podstaty předmětného trestného činu chybí 
znaky nedbalostního zavinění (§ 5 tr. zák.). Z odůvodnění rozhodnutí odvolacího 
soudu není patrno, jak se soud s těmito odlišnými otázkami vypořádal ani není 
blíže rozvedeno, jakými právními úvahami se v daném směru řídil. Napadený 
rozsudek zde postrádá náležitosti uvedené v ustanovení § 125 tr. ř. a je proto 
nepřezkoumatelný.

Pokud jde o první z obou výše uvedených otázek, je nezbytné poznamenat, že 
příčina neschopnosti pachatele rozpoznat nebezpečnost svého činu pro společnost 
(tzv. neschopnost rozumová) nebo neschopnost ovládat své jednání vlastní vůlí 
(tzv. neschopnost určovací) spočívá v duševním stavu pachatele (duševní 
poruše). Právní závěr o jeho příčetnosti či nepříčetnosti ve smyslu ustanovení 
§ 12 tr. zák. je proto možno učinit zásadně jen na základě vyšetření duševního 
stavu obviněného dvěma znalci z oboru psychiatrie (§ 116 odst. 1 tr. ř.). 
Znalci z oboru klinické psychologie (o jehož přibrání se rozhoduje podle § 105 
odst. 1 tr. ř.) posouzení těchto otázek nepřísluší. Jestliže tento znalec ve 
svém posudku použil terminologie, jež se obvykle vztahuje k závěrům 
psychiatrického vyšetření, měl být k této části svého posudku vyslechnut a 
požádán o vysvětlení. Takový výslech mohl provést v rámci řízení o odvolání i 
soud II. stupně.

Pokud jde o druhou otázku, týkající se absence znaků nedbalostního zavinění 
obviněného, ať již ve formě vědomé (§ 5 písm. a/ tr. zák.) či nevědomé (§ 5 
písm. b/ tr. zák.) nedbalosti, nelze považovat za správné, pokud by byla za 
rozhodující kritérium pro toto hodnocení považována především závěrečná fáze 
jednání obviněného, bezprostředně předcházející dopravní nehodě, kdy si 
obviněný měl ještě uvědomovat změnu vědomí (nastupující mikrospánek), ale v 
daném okamžiku již postrádal schopnost přijmout a realizovat rozhodnutí 
zastavit a odpočinout si. Jak správně zjistil soud I. stupně, obviněný JJ.K.  
nastoupil kritického dne do zaměstnání po předcházejících (nočních) bolestech 
žlučníku, což se projevilo i na kvalitě jeho spánku. Navíc vstával již v 04,00 
hod. Byl si rovněž vědom, že se nachází ve stavu krátce po ukončení pracovní 
neschopnosti související s onemocněním žlučníku i toho, že bude muset přesto 
absolvovat značnou pracovní zátěž, spočívající nejprve v jízdách po M. a poté v 
jízdě s nákladem do O., odtud pro další náklad do Z. a následně zpět do M. 
Obviněný - dle své výpovědi - měl jako řidič v minulosti 2x potíže s tzv. 
mikrospánkem, avšak k nehodě nikdy nedošlo. Dále vypověděl, že kritického dne 
udělal jen jednu krátkou přestávku, a to kolem poledne ve Z., kde posvačil (č. 
l. 247). Všechny výše konstatované skutečnosti vzal soud I. stupně v úvahu a po 
jejich vyhodnocení dovodil, že popisované faktory se ve svém souhrnu posléze 
podílely na konečné dekoncentraci pozornosti obviněného v poslední fázi jízdy 
před okamžikem dopravní nehody. Tato zjištění vedla soud I. stupně k právnímu 
závěru o nedbalostním zavinění obviněného, poněvadž řídil svěřený automobil za 
stavu, kdy věděl o existenci skutečností snižujících jeho způsobilost k řízení 
a bez přiměřeného důvodu spoléhal na to, že k nehodě nedojde.

Povinností obviněného jako řidiče motorového vozidla bylo dodržovat pravidla 
silničního provozu stanovená vyhláškou Federálního ministerstva vnitra č. 
99/1989 Sb., o pravidlech provozu na pozemních komunikacích, ve znění účinném v 
době spáchání činu. V § 5 odst. 2 písm. c) cit. vyhl. bylo stanoveno, že řidič 
nesmí řídit vozidlo mj. v případech, kdy je jeho schopnost k řízení snížena 
úrazem, nemocí, nevolností, únavou apod. Uvedené faktory se mohou vyskytnout 
jak před započetím jízdy, tak v jejím průběhu. Na řidiči pak je, aby zodpovědně 
posoudil jejich případnou existenci a tomu přizpůsobil své chování. Za určitých 
okolností by pak nesměl jízdu buď vůbec vykonat anebo v ní pokračovat, popř. v 
ní pokračovat bez přiměřeného odpočinku. Subjektivní přesvědčení řidiče o své 
schopnosti k řízení vozidla musí být vždy vybudováno na základě analýzy 
konkrétních skutečností, které buď zná anebo by je znát měl (např. že lidský 
organismus po nedostatečném spánku či prodělaném onemocnění je náchylnější k 
únavě, zejména v zátěžových situacích, které mohou spočívat např. ve 
vícehodinové pracovní činnosti s nutností permanentní koncentrace). Jestliže si 
řidič počíná v rozporu s těmito zásadami a v důsledku toho později ztratí 
kontrolu nad vozidlem, lze jej činit odpovědným za následek dopravní nehody, 
který by podle okolností konkrétního případu zavinil z vědomé či nevědomé 
nedbalosti (§ 5 písm. a/, b/ tr. zák.).

To, co bylo v obecné rovině konstatováno výše, je možno plně vztáhnout i na 
nyní projednávaný případ obviněného J. K. Skutkovým zjištěním soudu I. stupně 
odpovídá z nich vyplývající právní posouzení, které lze formulovat takto : 
Pokud obviněný před započetím jízdy spoléhal na to, že ji může bezpečně 
vykonat, ačkoliv věděl o okolnostech, které by mohly mít negativní vliv na jeho 
schopnost ovládat motorové vozidlo, a přesto těmto okolnostem nepřizpůsobil ani 
režim své jízdy, zejména zařazováním častějších zastávek s přiměřenou dobou 
odpočinku, pak odpovídá za škodlivý následek dopravní nehody i v případě, že ke 
ztrátě kontroly nad vozidlem došlo v důsledku náhlé indispozice vyvolané shora 
uvedeným stavem.

Z uvedených aspektů se však odvolací soud věcí nezabýval. Z napadeného 
rozhodnutí navíc není zřejmé, proč rozsudek soudu I. stupně zrušil podle 
ustanovení § 258 odst. 1 písm. d) tr. ř., ačkoliv tomuto soudu vytýká především 
to, že se při hodnocení důkazů nevypořádal se všemi okolnostmi významnými pro 
rozhodnutí. Takové zjištění odvolacího soudu by mohlo být důvodem pro zrušení 
napadeného rozsudku podle § 258 odst. 1 písm. b) tr. ř. (není-li již třeba k 
objasnění věci provádět důkazy další, jak odvolací soud konečně sám dovodil). 
Zde je ovšem nutno připomenout, že v případě, kdy soud I. stupně postupoval při 
hodnocení důkazů důsledně podle § 2 odst. 6 tr. ř., tzn. že je hodnotil podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu a učinil logicky odůvodněná skutková 
zjištění, nemůže odvolací soud napadený rozsudek zrušit jen proto, že sám 
hodnotí tytéž důkazy s jiným v úvahu přicházejícím výsledkem. V takovém případě 
totiž nelze napadenému rozsudku vytknout žádnou vadu ve smyslu shora uvedeného 
ustanovení (srov. R 53/92-I).

S přihlédnutím ke všem skutečnostem podrobně rozvedeným shora Nejvyšší soud 
podle § 268 odst. 2 tr. ř., vyslovil, že rozsudkem Krajského soudu v Brně ze 
dne 6. 12. 1999, sp. zn. 5 To 557/99, byl porušen zákon v ustanoveních § 254 
odst. 1 a § 259 odst. 3 tr. ř., neboť předmětné rozhodnutí odvolacího soudu 
bylo vydáno na základě nesprávně uplatněného revizního principu, pokud učinil 
skutkové a z nich vyplývající právní závěry odchylné od závěrů soudu I. stupně, 
a ve věci sám rozhodl na základě jiného hodnocení důkazů provedených nalézacím 
soudem. K porušení zákona došlo ve prospěch obviněného J. K., který byl 
nezákonným rozhodnutím neoprávněně zvýhodněn.

V důsledku takto vysloveného porušení zákona pak Nejvyšší soud podle § 269 
odst. 2 tr. ř. (při splnění podmínek ustanovení § 272 tr. ř.) tento rozsudek 
zrušil a současně zrušil též další rozhodnutí na něj obsahově navazující, pokud 
vzhledem ke změně, k níž došlo zrušením, pozbyla podkladu. Podle § 270 odst. 1 
tr. ř. Krajskému soudu v Brně přikázal, aby věc v potřebném rozsahu znovu 
projednal a rozhodl.

Trestní věc obviněného J. K.  se tak vrací do stadia, kdy Krajský soud v Brně 
bude muset znovu rozhodnout o odvolání obviněného a státního zástupce proti 
rozsudku Okresního soudu v Břeclavi ze dne 20. 9. 1999, č. j. 3 T 380/95-380. V 
novém řízení o této věci se bude řídit právním názorem vysloveným v rozhodnutí 
Nejvyššího soudu (§ 270 odst. 4 tr. ř.). Dospěje-li k důvodnému závěru, že za 
konstatovaného stavu, kdy soud I. stupně ve věci provedl všechny potřebné 
důkazy, je přesto třeba, aby jeho skutková zjištění byla v odvolacím řízení 
ověřena (popř. zpochybněna) vlastními zjištěními soudu II. stupně, bude 
nezbytné, aby v rozsahu stanoveném v § 263 odst. 6 tr. ř. před rozhodnutím o 
odvolání, dokazování sám doplnil. Jak už bylo v rozhodnutí Nejvyššího soudu 
uvedeno, platí to především o terminologicky nejasných závěrech znalce z oboru 
klinické psychologie.

Poučení: Proti tomuto rozhodnutí není stížnost pro porušení zákona přípustná (§ 
266 odst. 7                    tr. ř.).

V Brně dne 29. června 2000

  Předseda senátu:

JUDr. Eduard Teschler
