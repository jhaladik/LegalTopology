Název judikátu: Nájem nebytových prostor. Ústní souhlas pronajímatele se změnou účelu užívání nebytových prostor.

Soud: Nejvyšší soud

Spisová značka: 20 Cdo 1656/99

Datum rozhodnutí: 22.02.2001

Typ rozhodnutí: Rozsudek


Kategorie rozhodnutí: B




20 Cdo 1656/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Pavla 
Krbka a soudců JUDr. Vladimíra Kurky a JUDr. Vladimíra Mikuška ve věci 
žalobkyně A. F., zastoupené advokátem, proti žalovanému P. S., zastoupenému 
advokátem, o určení neplatnosti výpovědi z nájmu nebytových prostor, vedené u 
Okresního soudu v Lounech pod sp. zn. 9 C 435/96, o dovolání žalovaného proti 
rozsudku Krajského soudu v Ústí nad Labem ze dne 5. května 1999, č.j. 10 Co 
598/98-45, takto :

Rozsudek Krajského soudu v Ústí nad Labem ze dne 5. května 1999, č.j. 10 Co 
598/98-45, se zrušuje a věc se tomuto soudu vrací k dalšímu řízení. 

O d ů v o d n ě n í :

Krajský soud v Ústí nad Labem shora uvedeným rozsudkem změnil rozsudek ze dne 
18. února 1998, č.j. 9 C 435/96-32, kterým Okresní soud v Lounech zamítl žalobu 
o určení neplatnosti výpovědi z nájmu specifikovaných nebytových prostor, tak, 
že žalobě vyhověl a rozhodl o nákladech řízení účastníků před soudy obou 
stupňů. 

Odvolací soud - poté, co opakoval dokazování listinami - vyšel ze skutkového 
základu, jak jej zjistil soud prvního stupně, a uzavřel, že výpovědní důvody 
užité žalovaným ve výpovědi doručené žalobkyni dne 1. dubna 1996 nejsou dány. 
Žalobkyně nebytové prostory v rozporu se smlouvou neužívala (výpovědní důvod 
podle § 9 odst. 2 písm. a/ zákona č. 116/1990 Sb., o nájmu a podnájmu 
nebytových prostor, ve znění zákonů č. 403/1990 Sb., č. 529/1990 Sb., č. 
229/1991 Sb. a č. 540/1991 Sb., dále jen "zákon č. 116/1990 Sb."), neboť právní 
předchůdce žalovaného o změně účelu užívání věděl, se změnou souhlasil a jeho 
orgán ve stavebním řízení o takové změně užívání rozhodl; skutečnost, že změnu 
účelu nájmu nepromítly strany do smlouvy o nájmu, není podle odvolacího soudu 
důležitá. I když v části nebytových prostor provozoval služby (kadeřnictví) V. 
N., není naplněn ani výpovědní důvod podle § 9 odst. 2 písm. g/ zákona č. 
116/1990 Sb. (přenechání nebytového prostoru nebo jeho části do podnájmu bez 
souhlasu pronajímatele), protože žalobkyně s ním neuzavřela smlouvu o podnájmu 
ve smyslu § 6 zákona č. 116/1990 Sb., ale smlouvu o sdružení podle § 829 a 
násl. zákona č. 40/1964 Sb., občanského zákoníku, ve znění pozdějších předpisů 
(dále jen "obč. zák."), jejímž účelem nebylo obejít zákon č. 116/1990 Sb. a 
vyhnout se splnění náležitosti souhlasu pronajímatele s užíváním nebytového 
prostoru jiným subjektem než nájemcem. 

Rozsudek odvolacího soudu napadl žalovaný (zastoupen advokátem) včasným 
dovoláním, jímž výslovně namítl, že rozhodnutí vychází ze skutkového zjištění, 
které nemá v podstatné části oporu v provedeném dokazování (důvod podle § 241 
odst. 3 písm. c/ zákona č. 99/1963 Sb., občanského soudního řádu, ve znění 
pozdějších předpisů, dále též jen "o.s.ř.") a spočívá na nesprávném právním 
posouzení věci (důvod podle § 241 odst. 3 písm. d/ o.s.ř.). Ve skutečnosti 
argumentace snesená v dovolání naplňuje pouze dovolací důvod nesprávného 
právního posouzení věci. Ke změně smlouvy o nájmu nebytového prostoru v otázce 
účelu nájmu nepostačuje podle dovolatele ústní nebo konkludentní ujednání, 
nýbrž - se zřetelem k ustanovení § 3 odst. 3 a 4 zákona č. 116/1990 Sb. - se 
vyžaduje právní úkon v písemné formě. Není-li sporu o tom, že k písemné změně 
smlouvy o nájmu nedošlo, názor odvolacího soudu, že souhlas pronajímatele se 
změnou v účelu užívání nebytových prostor a proběhlé řízení u stavebního úřadu 
(tedy orgánu vykonávajícího delegovanou státní správu a nikoliv samosprávu 
obce) zhojují nedostatek změny smlouvy, nemůže obstát. Podle dovolatele jsou 
závazkové právní vztahy osobní povahy, což platí i pro smlouvu o nájmu; 
jestliže smlouva o sdružení byla sjednána takovým způsobem, že žalobkyně jí 
vymezila Václavu Nechutnému část nebytového prostoru k samostatnému (ekonomicky 
i prostorově) podnikání, porušila ustanovení § 6 odst. 1 zákona č. 116/1990 Sb. 

Nejvyšší soud věc projednal podle občanského soudního řádu ve znění účinném do 
31. prosince 2000 (srov. část dvanáctou, hlavu I, bod 17. zákona č. 30/2000 
Sb., kterým se mění zákon č. 99/1963 Sb., občanský soudní řád, ve znění 
pozdějších předpisů, a některé další zákony). 

Dovolání je přípustné (§ 238 odst. 1 písm. a/ o.s.ř.) a rovněž důvodné. 

Z úřední povinnosti posuzuje dovolací soud pouze vady taxativně vyjmenované v § 
237 odst. 1 o.s.ř. a jiné vady řízení, pokud mohly mít za následek nesprávné 
rozhodnutí ve věci (§ 241 odst. 3 písm. b/ o.s.ř.); jinak je vázán uplatněným 
dovolacím důvodem - v projednávaném případě důvodem uvedeným v § 241 odst. 3 
písm. d/ o.s.ř. - včetně jeho obsahové konkretizace (§ 242 odst. 3 o.s.ř.). 
Jelikož uvedené vady nebyly dovoláním vytýkány a z obsahu spisu nevyplývají, 
lze pozornost soustředit výlučně na právní posouzení věci odvolacím soudem, a 
to v mezích, ve kterých bylo dovolatelem zpochybněno. 

Právní posouzení věci je nesprávné, jestliže soud na zjištěný skutkový stav 
aplikoval jiný právní předpis, než který měl správně použít, nebo aplikoval 
sice správný právní předpis, ale nesprávně jej vyložil, anebo ze skutečností 
najisto postavených vyvodil nesprávné právní závěry. 

Dovolatel netvrdí, že odvolací soud na zjištěný skutkový stav použil nesprávný 
právní předpis, tj. zákon č. 116/1990 Sb., ani že jeho ustanovení nesprávně 
interpretoval, ale rekriminuje odvolací soud z vadných právních závěrů 
spočívajících v tom, že v rozhodných skutečnostech neshledal naplnění 
skutkových podstat ustanovení § 9 odst. 2 písm. a/ a g/ zákona č. 116/1990 Sb. 
V dovolacím přezkumu proto půjde o posouzení otázky, zda zjištěné skutečnosti 
lze podřadit pod podmiňující (hypotetické) části uvedených právních norem; 
jinými slovy, předmětem dovolacího přezkumu je posouzení správnosti odvolacím 
soudem přijatého (právního) závěru, podle něhož žalovanému pro výpověď smlouvy 
o nájmu nebytových prostor důvody uvedené v § 9 odst. 2 písm. a/ a g/ zákona č. 
116/1990 Sb. nesvědčily. Takové vymezení otázky současně dovoluje ponechat 
stranou přezkum opodstatněnosti jednoho z žalovaným použitých výpovědních 
důvodů, jestliže závěr o neexistenci druhého bude shledán nesprávným. 

Z hlediska skutkového stavu, který - jak již bylo shora řečeno - dovolatel 
nezpochybnil, vycházel odvolací soud z toho, že smlouvou o nájmu ze dne 30. 
prosince 1992 přenechalo město Ž. (pronajímatel) žalobkyni (nájemkyni) k 
užívání specifikované nebytové prostory v domě č.p. 359, v Ž., za účelem 
provozu kadeřnictví a kosmetiky. Žalobkyně, která v části pronajatých prostor 
provozovala kadeřnictví, ohlásila v říjnu 1993 zamyšlenou změnu způsobu užívání 
spočívající ve zřízení prodejny dětského a kojeneckého zboží; pronajímatel 
písemně se změnou využití prostorů souhlasil. Příslušný stavební úřad vydal dne 
19. října 1993 stavební povolení ke zřízení uvedené prodejny a kolaudačním 
rozhodnutím ze dne 22. prosince 1993 užívání přízemí domu jako prodejny 
dětského a kojeneckého zboží povolil. Kupní smlouvou ze dne 22. března 1996 (s 
účinky vkladu práva dne 27. března 1996) se vlastníky domu stali žalovaný a 
jeho manželka, kteří tak vstoupili do práv a povinností pronajímatele. Dne 1. 
dubna 1996 obdržela žalobkyně výpověď smlouvy o nájmu, již žalovaný opřel o 
tvrzení, že namísto kadeřnictví a kosmetiky jsou prostory užívány jako prodejna 
dětského textilu a že část nebytového prostoru přenechala bez souhlasu 
pronajímatele do podnájmu V. N. 

Podle ustanovení § 9 zákona č. 116/1990 Sb. skončí nájem sjednaný na dobu 
určitou uplynutím doby, na kterou byl sjednán (odstavec 1/); před uplynutím 
uvedené doby může pronajímatel písemně vypovědět smlouvu uzavřenou na dobu 
určitou (mimo jiné), jestliže nájemce užívá nebytový prostor v rozporu se 
smlouvou (odstavec 2/ písm. a/) a jestliže nájemce přenechá nebytový prostor 
nebo jeho část do podnájmu bez souhlasu pronajímatele (odstavec 2/ písm. g/). 

Smlouva o nájmu nebytového prostoru je dvoustranným právním úkonem, o němž 
objektivní právo - pod sankcí neplatnosti ve smyslu § 40 odst. 1 obč. zák. - 
stanoví, že musí mít písemnou formu (srov. § 46 odst. 1 obč. zák., § 3 odst. 3 
zákona č. 116/1990 Sb.). Jednou z náležitostí smlouvy o nájmu nebytového 
prostoru - mající navíc povahu obligatorní, tedy pro platnost smlouvy podstatné 
- je sjednání účelu nájmu (§ 3 odst. 3 zákona č. 116/1990 Sb.). 

Z povahy občanskoprávních závazkových vztahů ovládaných principem smluvní 
svobody vyplývá, že jejich účastníci mají vždy možnost dohodou změnit obsah 
(práva a povinnosti) již založených (existujících) závazkových vztahů; tato 
změna se nazývá kumulativní novace a pozitivněprávně je vyjádřena ustanovením § 
516 odst. 1 a 2 obč. zák. Její podstatou je, že k původní právní skutečnosti, 
která daný právní vztah založila, přistoupila další právní skutečnost, která 
mění práva a povinnosti z původního právního vztahu, takže právním důvodem se 
stávají obě právní skutečnosti za předpokladu, že vedle sebe obstojí. Obecně 
platí, že pro změnu obsahu závazku zvláštní forma předepsána není. Pokud však 
prvotní právní skutečnost zakládající závazkový právní vztah byla vyjádřena 
písemnou formou (ať již proto, že se na tom účastníci dohodli, nebo že písemnou 
formu vyžadoval zákon), je třeba tuto formu respektovat i při změně závazku (§ 
40 odst. 2 obč. zák.). 

Dojde-li ke změně vlastnictví k pronajaté věci, vstupuje nabyvatel do právního 
postavení pronajímatele, tedy do všech práv a povinností, které pro jeho 
předchůdce vyplývaly ze smlouvy o nájmu, včetně případných změn (srov. § 680 
odst. 2 obč. zák.). 

V projednávaném případě nejsou pochybnosti o tom, že žalobkyně a město Ž. obsah 
smlouvy o nájmu nebytových prostor co do vymezení účelu nájmu nezměnili (opak 
ostatně žalobkyně ani netvrdila). To, že právní předchůdce žalovaného o změně v 
účelu užívání věděl a vyslovil s ní souhlas, nemůže vést k závěru, že 
pronajímatel a nájemce dohodou podle § 516 odst. 1 obč. zák. obsah závazku v 
uvedeném rozsahu změnili; souhlas tehdejšího pronajímatele s tím, aby žalobkyně 
nebytové prostory užívala k jinému účelu, než bylo sjednáno, není totiž právní 
skutečností, kterou zákon vyžaduje k právně účinné změně obsahu závazku. 
Žalovaný - a jeho manželka - vstoupili jako pronajímatelé do nájemního poměru v 
tom rozsahu, jak byl - co do práv a povinností - vtělen do písemné smlouvy o 
nájmu ze dne 30. prosince 1992, včetně povinnosti umožnit žalobkyni užívání 
označených nebytových prostor k účelu provozování kadeřnictví a kosmetiky. 
Souhlas právního předchůdce se změnou ve způsobu užívání (v účelu nájmu) 
nebytových prostor se pro ně závazným nestal a případné opomenutí účastníků 
smlouvy o nájmu ze dne 30. prosince 1992 právně regulérním způsobem skutečný 
stav užívání nebytových prostor uvést do souladu se stavem právním - tedy 
změnit smlouvu o nájmu v části týkající se účelu nájmu - jim nemůže jít k tíži. 
Užívání nebytových prostorů jako prodejny dětského textilu, tedy nikoliv k 
provozu služeb kadeřnických či kosmetických, jak bylo dohodnuto, je objektivně 
užíváním v rozporu se smlouvou o nájmu ve smyslu § 9 odst. 2 písm. a/ zákona; 
zatímco právní předchůdce tento protiprávní stav trpěl (a dokonce s ním 
souhlasil), žalovanému možnost bránit se mu upřít nelze.

Na uvedeném závěru nic nemění okolnost, že žalobkyně dosáhla cestou vydání 
stavebního povolení a kolaudačního rozhodnutí změny v užívání nebytových 
prostor spojené s jejich změnami stavební povahy (srov. § 85 odst. 2 zákona č. 
50/1976 Sb., o územním plánování a stavebním řádu /stavební zákon/, ve znění 
pozdějších předpisů, dále jen "zákon č. 50/1976 Sb."). Uvedená správní 
rozhodnutí totiž nejsou právními skutečnostmi způsobilými založit změnu v 
obsahu sjednaných práv a povinností (takovou skutečností je - jak bylo vyloženo 
výše - jen dohoda smluvních stran). Dosažením jejich vydání k tomu příslušnými 
státními orgány vykonávajícími státní správu v oboru práva stavebního (nikoliv 
tedy orgány obce) učinila žalobkyně zadost pouze veřejnoprávním předpisům, tj. 
požadavku, aby stavby (nebytové prostory) byly užívány - bez zřetele k tomu, 
jaký účel nájmu sjednali ve smlouvě účastníci - jen k účelu určenému příslušným 
správním rozhodnutím (srov. § 82, § 85 zákona č. 50/1976 Sb.). V tomto smyslu 
vydaná rozhodnutí stavebního úřadu o změně účelu užívání nebytových prostor 
byla nezbytná pro případné následné jednání účastníků o změně smlouvy o nájmu, 
protože (sjednaný) účel nájmu musí vždy korespondovat s účelem, pro který je 
nebytový prostor stavebně určen (srov. § 3 odst. 2 zákona č. 116/1990 Sb.); 
dohodu o změně účelu nájmu však nehradit nemohla. 

Jestliže odvolací soud své rozhodnutí založil na závěru, že žalobkyně nebytové 
prostory v rozporu se smlouvou o nájmu neužívala, je jeho právní posouzení věci 
nesprávné a dovolací důvod podle § 241 odst. 3 písm. d/ o.s.ř. byl uplatněn po 
právu. Nejvyšší soud proto - bez nutnosti zabývat se i námitkou nesprávného 
právního posouzení věci z pohledu oprávněnosti výpovědi podle § 9 odst. 2 písm. 
g/ zákona - aniž nařizoval jednání (§ 243a odst. 1 o.s.ř.), dovoláním napadený 
rozsudek zrušil a věc vrátil odvolacímu soudu k dalšímu řízení (§ 243b odst. 1, 
2 a 5 o.s.ř.). 

Právní názor dovolacího soudu je pro odvolací soud závazný (§ 243d odst. 1 věta 
druhá o.s.ř.).

V novém rozhodnutí rozhodne soud nejen o nákladech dalšího řízení, ale znovu i 
o nákladech řízení původního, tedy i řízení dovolacího (§ 243d odst. 1 věta 
třetí o.s.ř.). 

Proti tomuto rozsudku není přípustný opravný prostředek.

V Brně 22. února 2001

JUDr. Pavel K r b e k, v. r.

předseda senátu

Za správnost vyhotovení: Romana Říčková

