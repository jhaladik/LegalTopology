Soud: Nejvyšší soud

Spisová značka: 4 Tz 31/2002

Datum rozhodnutí: 29.05.2002

Typ rozhodnutí: Rozsudek




4 Tz 31/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
května 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch  O. K., proti rozsudku býv. Vojenského 
obvodového soudu Olomouc ze dne 12. července 1961, sp. zn. 2 T - 48/61,  a 
rozhodl podle § 268 odst. 2, § 269 odst. 2 a § 271 odst. 1 tr. ř., takto:

	

	Pravomocným rozsudkem býv. Vojenského obvodového soudu Olomouc ze dne 
12. července 1961, sp. zn. 2 T - 48/61,  

b y l     p o r u š e n     z á k o n

v ustanoveních § 2 odst. 7, odst. 8 a § 6 písm. e) zákona č. 64/1956 Sb., o 
trestním řízení soudním (trestní řád) a v ustanovení § 265 odst. 1 trestního 
zákona č. 86/1950 Sb.,   v neprospěch obviněného O. K.

	Tento rozsudek se  z r u š u j e .   Současně se zrušují všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu, včetně usnesení býv. Vojenského obvodového soudu 
Olomouc ze dne 24. 4. 1991, č. j. 4 Rtv 6/91 - 12 a rozsudku téhož soudu ze dne 
22. 5. 1991, č. j.  4 Rtv 6/91-18.

	Podle § 11 odst. 1 písm. f) tr. ř.  s e   z a s t a v u j e   trestní 
stíhání obviněného O. K.  pro skutek spočívající v tom, že „dne 22. 5. 1961 
nenastoupil do 13. hod. k vojenskému útvaru  Č. V. vojenské cvičení, ačkoliv mu 
byl povolávací rozkaz Okresní Vojenské správy v N. J. řádně doručen“, 

čímž měl spáchat trestný čin nenastoupení služby v branné moci podle § 265 
odst. 1 zák. č. 86/1950 Sb. 

	 

O d ů v o d n ě n í :

Rozsudkem býv. Vojenského obvodového soudu Olomouc ze dne 12. července 1961, 
sp. zn. 2 T - 48/61, byl tehdy vojín v záloze O. K., uznán vinným trestným 
činem nenastoupení služby v branné moci podle § 265 odst. 1 trestního zákona č. 
86/1950 Sb. (dále též jen „tr. zák. 1950„) pro skutek spočívající v tom, že 
„dne 22. 5. 1961 nenastoupil do 13. hod. k vojenskému útvaru  Č. V. vojenské 
cvičení, ačkoliv mu byl povolávací rozkaz Okresní vojenské správy v N. J. řádně 
doručen“, a odsouzen podle § 265 odst. 1 tr. zák. 1950 k trestu odnětí svobody 
na 2 a 1/2 (dva a půl) roku nepodmíněně a podle § 43  a § 44 odst. 1 písm. a), 
b) téhož zákona ke ztrátě čestných práv občanských na dobu výkonu trestu odnětí 
svody. Tento rozsudek nabyl právní moci dnem 21. 7. 1961. Usnesením téhož soudu 
ze dne 24. 4. 1991, č. j. 4 Rtv  6/91 - 12, bylo nejdříve rozhodnuto, že je 
účasten soudní rehabilitace podle § 4 písm. c) zák. č. 119/1990 Sb. a na 
základě toho byl podle § 14 odst. 1 cit. zák. zrušen celý výrok o trestu shora 
uvedeného rozsudku  a následným rozsudkem býv. Vojenského obvodového soudu 
Olomouc ze dne 22. 5. 1991, č. j. 4 Rtv 6/91&#64979;18, při nezměněném výroku o 
vině trestným činem nenastoupení služby v branné moci podle § 265 odst. 1 tr. 
zák. 1950, bylo podle § 24 odst. 1 písm. a) tr. zák. upuštěno od potrestání.

Ministr spravedlnosti České republiky podal proti rozsudku býv. Vojenského 
obvodového soudu Olomouc ze dne 12. července 1961, sp. zn. 2 T - 48/61,u 
Nejvyššího soudu České republiky stížnost pro porušení zákona s tím, že jím byl 
v neprospěch obviněného O. K. porušen zákon v ustanovení § 2 odst. 7, § 6 písm. 
e) zákona č. 64/1956 Sb. a dále v ustanovení § 265 odst. 1 zák. 86/1950 Sb. V 
odůvodnění podaného mimořádného opravného prostředku ministr spravedlnosti 
především poukázal na skutečnost, že již rozsudkem býv. Vojenského obvodového 
soudu Olomouc ze dne 29. 7. 1958, sp. zn. T &#64979;  159/58, byl tehdy 
svobodník v záloze O. K. uznán vinným trestným činem vyhýbání se služební 
povinnosti podle § 270 odst. 1 písm. b) tr. zák. 1950 pro to, že dne 4. 
července 1958, když přišel k  v. ú.  O., aby nastoupil na vojenské cvičení v 
trvání 28 dnů, odmítl obléci vojenský stejnokroj a plnit služební povinnosti s 
tím, že mu to nedovoluje jeho náboženské přesvědčení Svědka Jehovova, za což 
byl podle § 270 odst. 1 a § 46 odst. 3 tr. zák. odsouzen k nepodmíněnému trestu 
odnětí svobody na dva roky a ke ztrátě vojenské hodnosti. 

Stěžovatel dále uvedl, že v obou rozsudcích býv. Vojenského obvodového soudu 
Olomouc (sp. zn. T - 159/58 a 2 T - 48/61) je konstatováno, že obviněný dal 
najevo úmysl trvale nevykonávat vojenské povinnosti (v rámci vojenských  
cvičení k jejichž vykonání byl řádně povolán) s odvoláním na náboženské 
přesvědčení, neboť byl Svědkem Jehovovým, přičemž vyjádřil odhodlání raději jít 
do vězení než by se zpronevěřil své víře. Obviněný tedy jednal od počátku 
cílevědomě v úmyslu se vyhnout vojenským cvičením. Jeho počínání dne 22. 5. 
1961, pro které byl odsouzen napadeným rozsudkem, bylo logickým důsledkem vůle, 
kterou již jednou projevil jednáním, pro které byl uznán vinným rozsudkem býv. 
Vojenského obvodového soudu Olomouc ze dne 29. 7. 1958, sp. zn. T - 159/58. 
Jeho další odsouzení napadeným rozsudkem bylo proto porušením zásady „ne bis in 
idem“, neboť shora popsané skutky z obou rozsudků je třeba považovat za 
totožné. Navrhl proto, aby Nejvyšší soud České republiky podle § 268 odst. 2 
tr. ř. vyslovil, že stížností pro porušení zákona napadeným rozsudkem bývalého 
Vojenského obvodového soudu Olomouc ze dne 12. 7. 1961, sp. zn. 2 T 48/61, byl 
v neprospěch obviněného O. K. porušen zákon v ustanoveních § 2 odst. 7  a  § 6 
písm. e) zákona č. 64/1956 Sb. a § 265 odst. 1 zák. č. 86/1950 Sb., podle § 269 
odst. 2 tr. ř. tento rozsudek zrušil, včetně všech obsahově navazujících 
rozhodnutí a dále aby postupoval podle ustanovení § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
všech výroků rozsudku býv. Vojenského soudu Olomouc ze dne 12. července 1961, 
sp. zn. 2 T &#64979; 48/61, proti němuž byla stížnost pro porušení zákona 
podána, v rozsahu a z důvodů v ní uvedených, a přestože řízení, napadené části 
rozhodnutí předcházející nemohl přezkoumat, protože podle zprávy Vojenského 
ústředního archivu byl procesní soudní spis již skartován, shledal, že stížnost 
pro porušení zákona byla ministrem spravedlnosti podána důvodně, neboť 
napadeným rozsudkem k porušení zákona skutečně došlo a zákon byl takto porušen 
v neprospěch obviněného O. K.

Z rozsudku téhož soudu ze dne 29. 7. 1958, sp. zn. T - 159/58, Nejvyšší soud 
zjistil, že svob. v zál. O. K., byl uznán vinným trestným činem vyhýbání se 
služební povinnosti podle § 270 odst. 1 písm. b) tr. zák. 1950 na tom skutkovém 
podkladě, „že dne  4. července 1958, když přišel k  v. ú. O., aby nastoupil na 
vojenské cvičení v trvání 28 dnů, odmítl obléci vojenský stejnokroj a plnit 
služební povinnosti s tím, že mu to nedovoluje jeho náboženské přesvědčení 
Svědka Jehovova“, za což byl podle § 270 odst. 1 tr. zák. 1950 odsouzen k 
trestu odnětí svobody na 2 (dva) roky nepodmíněně a podle § 46 odst. 3 tr. zák. 
rovněž ke ztrátě vojenské hodnosti. Z odůvodnění napadeného rozsudku, když ani 
soudní spis této věci se týkající se nezachoval, vyplývá, že O. K. uložený 
trest odnětí svobody v trvání 2 let (až na jeden měsíc a 25 dnů) skutečně 
vykonal. Právní moc tohoto rozsudku je vyznačena dnem 7. 8. 1958. I když i toto 
odsouzení bylo předmětem soudní rehabilitace podle zák. č. 119/1990 Sb. 
(usnesení býv. Vojenského obvodového soudu Olomouc ze dne 24. 4. 1991, č. j. 
Rtv 27/91-10 a rozsudek téhož soudu ze dne 22. 5. 1991, č. j. 4 Rtv 27/91-17), 
výrok o vině trestným činem vyhýbání se služební povinnosti podle § 270 odst. 1 
písm. b) tr. zák. 1950 zůstal nedotčen.

Zásada „ne bis in idem“, patřila již podle rakousko - uherského trestního řádu 
soudního (zák. č. 119/1873 ř. z.) k základním zásadám trestního řízení a 
znamenala, že nemůže být znovu stíhán ten, proti němuž dřívější trestní stíhání 
skončilo pravomocným rozsudkem soudu. Tuto zásadu bylo možno nepřímo dovodit i 
z řady ustanovení zák. č. 87/1950 Sb., o trestním řízení soudním (trestní řád), 
avšak od jeho novelizace zákonem č. 67/1952 Sb., byla již tato zásada výslovně 
vyjádřena např. v ustanoveních §§ 89 odst. 1 písm. g) a 166 odst. 1 písm. c) 
cit. trestního řádu. V následné verzi trestního řádu z roku 1956 (zák. č. 64/56 
Sb. - dále též jen „tr. ř. 1956“), podle něhož postupoval býv. Vojenský 
obvodový soud Olomouc v řízení proti O. K., vedeném pod sp. zn. 2 T - 48/61, 
uvedená zásada byla zakotvena v ustanovení § 6 písm. e) jež znělo: „Trestní 
stíhání nelze zahájit, a bylo-li již zahájeno, nelze v něm pokračovat a musí 
být zastaveno proti tomu, proti němuž dřívější trestní stíhání soud pro týž 
skutek skončilo  pravomocným rozsudkem  nebo bylo  soudem nebo prokurátorem 
zastaveno, pokud nebyla povolena obnova“. 

Po zjištění, že trestní stíhání obviněného O. K. pro skutek, pro který je znovu 
stíhán, skončilo cit. již pravomocným rozsudkem sp. zn. T - 159/58 ze dne 29. 
7. 1958, a ten nebyl v předepsaném řízení zrušen, bylo povinností býv. 
Vojenského obvodového soudu Olomouc trestní stíhání proti němu zastavit podle § 
6 písm. e) tr. ř. 1956, když tutéž povinnost nesplnil již v přípravném řízení 
prokurátor podle § 192 odst. 1 písm. d) tr. ř. 1956. 

Podle § 2 odst. 7 tr. ř. 1956 bylo povinností orgánů  činných v  trestním 
řízení  provádět a shromažďovat důkazy z  úřední povinnosti nebo  na návrh 
stran  tak, aby všechny okolnosti významné  pro rozhodnutí věci byly náležitě 
objasněny; přitom  byly  povinny se stejnou pečlivostí přihlížet jak k 
okolnostem  svědčícím  proti  obviněnému,  tak  i k okolnostem svědčícím  v 
jeho prospěch. Doznání  obviněného nezbavovalo orgány činné  v trestním  řízení 
povinnosti přezkoumat a všemi dosažitelnými důkazy ověřit všechny okolnosti 
případu.

Podle § 2 odst. 8 cit. zák. hodnocení důkazů soudem  se mělo dít podle 
vnitřního přesvědčení soudců, založeného na pečlivém uvážení všech okolností 
případu jednotlivě i v jejich souhrnu.

Vojenský obvodový soud v napadeném rozsudku nevyhodnotil skutečnost, že jde o 
týž skutek, tj. odmítání plnění vojenských povinností z náboženských důvodů, 
byť bylo jednání obviněného O. K. v cit. rozsudcích právně kvalifikováno 
rozdílně, tj. v prvním případě jako trestný čin vyhýbání se služební povinnosti 
podle § 270 odst. 1 písm. b) tr. zák. 1950 a v druhém případě jako trestný čin 
nenastoupení služby v branné moci podle § 265 odst. 1 tr. zák. 1950. Zde je na 
místě uvést, že otázka totožnosti skutku při opakovaném odmítnutí vykonávat 
vojenskou službu, když pachatel již v prvním řízení vyjádřil úmysl tuto službu 
nevykonávat trvale z důvodu náboženského přesvědčení, byla v minulosti ve více 
rozhodnutích Ústavního soudu ČR jasně formulována tak, že opětovným odsouzením 
takového pachatele byla porušena zásada „ne bis in idem“ (viz např. nález ze 
dne 18. září 1995 sp. zn. IV. ÚS 81/95, Sbírka nálezů a usnesení Ústavního 
soudu České republiky, svazek 4, ročník 1995 - II. díl).

Z těchto důvodů Nejvyšší soud podle § 268 odst. 2 tr. ř. vyslovil, že napadeným 
rozsudkem byl v neprospěch obviněného O. K. porušen zákon v ustanoveních § 2 
odst. 7, odst. 8 a § 6 písm. e) tr. ř. 1956 a § 265 odst. 1 tr. zák. 1950, 
tento rozsudek, jakož i všechna na něj obsahově navazující rozhodnutí, pokud 
tímto zrušením pozbyla podkladu (v té souvislosti je nutno poukázat zejména na 
usnesení  býv. Vojenského obvodového soudu Olomouc ze dne 24. 4. 1991, č. j. 4 
Rtv  6/91 - 12 a rozsudek téhož soudu ze dne 22. 5. 1991, č. j.  4 Rtv 
6/91-18), podle § 269 odst. 2 tr. ř. zrušil, a protože z povahy věci vyplývalo, 
že nové rozhodnutí, na základě výše uvedených zjištění může Nejvyšší soud 
učinit sám, trestní stíhání O. K. podle § 11 odst. 1 písm. f) tr. ř. zastavil. 

Poučení: Proti rozhodnutí Nejvyššího soudu není, nestanoví-li zákon jinak, 
stížnost pro porušení zákona přípustná (§ 266 odst. 1,  věta druhá, tr. ř.).    

V Brně dne 29. května 2002

Předseda senátu:

JUDr. Juraj  M a l i k
