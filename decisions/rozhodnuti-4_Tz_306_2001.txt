Soud: Nejvyšší soud

Spisová značka: 4 Tz 306/2001

Datum rozhodnutí: 08.01.2002

Typ rozhodnutí: Rozsudek




4 Tz 306/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
ledna 2002 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného R.  Č. proti 
trestnímu příkazu Okresního soudu Plzeň-město, ze dne 14. 1. 1998, sp. zn. 8 T 
3/98 a podle § 268 odst. 2, § 269 odst. 2 a § 271 odst. 1 tr. ř. rozhodl  t a k 
t o :

Pravomocným trestním příkazem Okresního soudu Plzeň-město ze dne 14. 1. 
1998,    sp. zn. 8 T 3/98,  b y l    p o r u š e n    z á k o n    v ustanovení 
§ 171 odst. 1 písm. c) tr. zák. v neprospěch obviněného R. Č.

Napadený trestní příkaz   s e    z r u š u j e .

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 11 odst. 1 písm. a) tr. ř.  s e   z a s t a v u j e    trestní stíhání 
obviněného R. Č. pro skutek, že 

v Plzni v Hlavní ulici dne 11. 10. 1997 v době kolem 18.00 hodin řídil osobní 
vozidlo značky VW Golf  svého otce Ing. M. Č.,    a s tímto vozidlem při vjezdu 
pod železniční viadukt havaroval, ačkoliv mu byl rozhodnutím Dopravního 
inspektorátu Městského ředitelství Policie ČR v Plzni, čj. MRPM 742/VS-DI-PŘ-96 
ze dne 12. 8. 1996, které nabylo právní moci dne 27. 8. 1996, uložen zákaz 
řízení všech motorových vozidel na dobu dvaceti čtyř měsíců,

v němž byl spatřován trestný čin maření výkonu úředního rozhodnutí podle § 
171   odst. 1 písm. c) tr. zák.,

protože to nařídil prezident republiky, uživ svého práva udílet amnestii.

Odůvodnění:

Trestním příkazem samosoudce Okresního soudu Plzeň-město ze dne 14. 1. 
1998,         sp. zn. 8 T 3/98, byl obviněný R. Č. uznán vinným trestným činem 
maření výkonu úředního rozhodnutí podle § 171 odst. 1 písm. c) tr. zák., jehož 
se dopustil jednáním výše popsaným ve výroku tohoto rozsudku. Za tento trestný 
čin byl obviněnému uložen peněžitý trest ve výměře deseti tisíc korun, náhradní 
trest odnětí svobody v trvání čtyř týdnů a současně mu byl uložen trest zákazu 
činnosti spočívající v zákazu řízení všech motorových vozidel na dobu osmnácti 
měsíců. Uvedený trestní příkaz nabyl právní moci dne 10. 3. 1998.

Usnesením samosoudce Okresního soudu Plzeň-město ze dne 3. 5. 1999, které 
nabylo právní moci 17. 8. 1999, byl podle § 368 tr. ř. za použití čl. II. odst. 
2 písm. c) rozhodnutí prezidenta republiky o amnestii z 3. 2. 1998 prominut 
obviněnému R. Č. peněžitý trest ve výši deset tisíc korun.

Proti citovanému trestnímu příkazu podal ministr spravedlnosti podle § 266 
odst. 1        tr. ř. stížnost pro porušení zákona ve prospěch obviněného R. Č. 
Vytkl v ní porušení zákona v ustanovení § 2 odst. 6 tr. ř. ve vztahu k 
ustanovení § 314c  odst. 1 písm. a), § 172 odst. 1 písm. d) a § 11 odst. 1 
písm. a) tr. ř. ve vztahu k ustanovení čl. I písm. a) amnestie prezidenta 
republiky ze dne 3. 2. 1998 ve vztahu k ustanovení § 171 odst. 1 písm. c) tr. 
zák. Poukázal zejména na okolnost, že obviněnému byl trestní příkaz doručován v 
době, kdy již bylo vydáno amnestijní rozhodnutí prezidenta republiky, podle 
kterého byl R. Č. účasten amnestie. Za této situace tedy již obviněnému neměl 
být trestní příkaz doručován, ale mělo být rozhodnuto o zastavení trestního 
stíhání.

Závěrem stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vytýkané porušení zákona vyslovil, 
podle § 269 odst. 2 tr. ř. napadený trestní příkaz zrušil, a to včetně všech 
dalších rozhodnutí obsahově navazujících na zrušené rozhodnutí, pokud touto 
změnou pozbyla podkladu, a dále aby postupoval podle § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející. K vadám výroků, které nebyly stížností pro porušení zákona 
napadeny, Nejvyšší soud nepřihlížel, jen pokud by mohly mít vliv na správnost 
výroků, proti nimž byla podána stížnost pro porušení zákona.

Z předloženého trestního spisu vyplývá, že dne 7. 1. 1998 byla státním 
zástupcem podána na obviněného Radka Červeného u Okresního soudu Plzeň-město 
obžaloba, která jej vinila z trestného činu maření výkonu úředního rozhodnutí 
podle § 171 odst. 1 písm. c)            tr. zák., jehož se měl dopustit shora 
popsaným jednáním. Samosoudce Okresního soudu Plzeň-město po přezkoumání podané 
obžaloby ve smyslu § 314c odst. 1 tr. ř. dospěl k závěru, že jsou ve věci 
splněny podmínky pro vydání trestního příkazu postupem podle § 314e odst. 1 tr. 
ř. Jak již bylo zmíněno, trestní příkaz byl vydán dne 14. 1. 1998 pod sp. zn. 8 
T 3/98. Trestní příkaz byl dne 27. 1. 1998 doručen Okresnímu státnímu 
zastupitelství Plzeň-město, ale obviněnému R. Č. se nepodařilo v pořadí první 
zásilku s trestním příkazem doručit. Byla mu proto zaslána opětovně na nově 
zjištěnou adresu jeho tehdejšího pobytu, a to již v době, kdy bylo vyhlášeno 
rozhodnutí prezidenta republiky o amnestii ze dne 3. 2. 1998. To je prokazováno 
doručenkou podepsanou obviněným dne 27. 2. 1998.

Podle § 11 odst. 1 písm. a) tr. ř. trestní stíhání nelze zahájit, a bylo-li již 
zahájeno, nelze v něm pokračovat a musí být zastaveno, nařídí-li to prezident 
republiky, uživ svého práva udílet milost nebo amnestii.

Podle čl. I písm. a) rozhodnutí prezidenta republiky o amnestii ze dne 3. 2. 
1998 bylo nařízeno, aby nebylo zahajováno, a pokud bylo zahájeno, aby bylo 
zastaveno trestní stíhání pro úmyslné trestné činy, spáchané přede dnem tohoto 
rozhodnutí, pokud na ně  zákon stanoví trest odnětí svobody nepřevyšující dva 
roky.

V čl. IV téhož rozhodnutí o amnestii pak bylo specifikováno, na které osoby a 
trestné činy se čl. I  nevztahuje.

Trestného činu maření výkonu úředního rozhodnutí podle § 171 odst. 1 písm. 
c)            tr. zák. se dopustí ten, kdo maří nebo podstatně ztěžuje výkon 
rozhodnutí soudu nebo jiného státního orgánu tím, že vykonává činnost, která mu 
byla zakázána. Za to bude potrestán odnětím svobody až na šest měsíců nebo 
peněžitým trestem.

Z uvedeného lze dovodit, že postup Okresního soudu Plzeň-město byl chybný, 
pokud z jeho strany byly činěny úkony k tomu, aby trestní příkaz byl doručen 
obviněnému i po vyhlášení amnestijního rozhodnutí prezidenta republiky. Jeho 
aboliční část se na osobu obviněného zjevně vztahovala, neboť R. Č. byl důvodně 
stíhán pro úmyslný trestný čin, za který zákon stanoví trest odnětí svobody 
nepřevyšující dva roky, a z případné aplikace nebyl vyloučen ani s ohledem na 
znění vylučujících podmínek obsažených v čl. IV  rozhodnutí o amnestii.

Okresní soud Plzeň-město měl proto trestní stíhání obviněného R. Č. zastavit 
podle ustanovení § 11 odst. 1 písm. a) tr. ř., a to navzdory již vydanému 
trestnímu příkazu, který ale obviněnému v době vyhlášení amnestijního 
rozhodnutí nebyl doručen. Předmětný trestní příkaz tudíž ještě neměl povahu 
odsuzujícího rozsudku, jelikož podle             § 314e odst. 5 tr. ř. účinky 
spojené s vyhlášením rozsudku nastávají u trestního příkazu až jeho doručením 
obviněnému. Výše zmíněnému rozhodnutí aplikujícímu aboliční část rozhodnutí 
prezidenta republiky o amnestii tudíž nic nebránilo, a pokud tak Okresní soud 
Plzeň-město nepostupoval a vydaným trestním příkazem pravomocně odsoudil 
obviněného R. Č. za trestný čin maření výkonu úředního rozhodnutí podle § 171 
odst. 1    písm. c) tr. zák. a uložil mu trest, porušil v tomto ustanovení 
zákon v neprospěch obviněného.

Nejvyšší soud proto podle § 268 odst. 2 tr. ř. zmíněné porušení zákona 
vyslovil              a podle § 269 odst. 2 tr. ř. napadený trestní příkaz 
Okresního soudu Plzeň-město zrušil, a to včetně všech dalších rozhodnutí 
obsahově navazujících na zrušené rozhodnutí, pokud vzhledem k této změně 
pozbyla podkladu. Protože skutkový stav věci umožňoval, aby v ní rozhodl přímo 
Nejvyšší soud, bylo dále postupováno podle § 271 odst. 1 tr. ř., a to tak, že 
trestní stíhání obviněného R. Č. pro skutek, pro nějž byl stíhán a v němž byl 
spatřován trestný čin maření výkonu úředního rozhodnutí podle § 171 odst. 1  
písm. c) tr. zák., bylo podle § 11 odst. 1 písm. a) tr. ř. zastaveno, neboť se 
na něj vztahovalo ustanovení čl. I písm. a) rozhodnutí prezidenta republiky o 
amnestii ze dne 3. 2. 1998.

Poučení: Proti tomuto rozhodnutí není opravný prostředek přípustný.

         V trestním stíhání bude pokračováno, prohlásí-li obviněný do tří dnů 
od oznámení tohoto rozhodnutí, že na projednání věci trvá.

V Brně dne 8. ledna 2002

Předseda senátu:

JUDr. František Hrabec

	

	
