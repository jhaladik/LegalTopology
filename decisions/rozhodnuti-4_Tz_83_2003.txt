Soud: Nejvyšší soud

Spisová značka: 4 Tz 83/2003

Datum rozhodnutí: 20.08.2003

Typ rozhodnutí: Rozsudek




4 Tz 83/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
srpna 2003 v senátě složeném z předsedy Jiřího Pácala a soudců JUDr. Juraje 
Malika a JUDr. Danuše Novotné stížnost pro porušení zákona, kterou podal 
ministr spravedlnosti České republiky ve prospěch obviněného L. B., proti 
pravomocnému usnesení Vrchního soudu v Praze ze dne 21. 10. 2002, sp. zn. 6 To 
31/01, a podle § 268 odst. 2, § 269 odst. 2 tr. ř. rozhodl  t a k t o :

Pravomocným usnesením Vrchního soudu v Praze ze dne 21. 10. 2002, sp. zn. 6 To 
31/01,  b y l   p o r u š e n   z á k o n   v ustanoveních § 68 odst. 1 a § 69 
odst. 5 tr. ř. v neprospěch obviněného L. B.

Napadené usnesení   se   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Odůvodnění:

Rozsudkem Městského soudu v Praze ze dne 29. 1. 1999, sp. zn.  4 T 15/98, byl 
obviněný L. B. uznán vinným trestným činem podvodu podle § 250 odst. 1, odst. 4 
tr. zák. a byl odsouzen k trestu odnětí svobody v trvání 6 roků, pro jehož 
výkon byl zařazen do věznice s ostrahou.

Usnesením Vrchního soudu v Praze ze dne 14. 4. 2003. sp. zn. 6 To 31/01, byl k 
odvolání obviněného L. B. napadený rozsudek podle § 258 odst. 2 tr. ř. zrušen 
ve výroku o trestu a podle § 259 odst. 3 tr. ř. bylo znovu rozhodnuto tak, že 
obviněný L. B. byl podle § 250 odst. 4 tr. zák. odsouzen k trestu odnětí 
svobody v trvání 5 let, pro jehož výkon byl zařazen do věznice s dozorem.

Na základě příkazu k zatčení, který vydal soudce Vrchního soudu v Praze, byl 
obviněný L. B. dne 17. 10. 2002 zatčen podle § 69 odst. 3 tr. ř. v 16.00 hodin 
ve Ž. n. S. policejním orgánem Policie ČR – Obvodního oddělení ve Ž. n. S. 
Následně byl dne 18. 10. 2002 v 09.10 hodin dodán soudci Městského soudu v 
Brně, a to proto, že pro velkou vzdálenost nebylo možné eskortovat obviněného 
ve lhůtě 24 hodin ze Ž. n. S. k Vrchnímu soudu v Praze.

Dne 19. 10. 2002 byl soudcem Městského soudu v Brně obviněný L. B. vyslechnut 
ve smyslu § 69 odst. 5 tr. ř. a na základě tohoto výslechu bylo na pokyn soudce 
Vrchního soudu v Praze rozhodnuto podle § 68 odst. 1 tr. ř. a § 69 odst. 5 tr. 
ř. o vzetí obviněného do vazby z důvodu uvedeného v § 67 písm. a) tr. ř. Toto 
usnesení bylo obviněnému vyhlášeno při výslechu dne 19. 10. 2002 v 07.45 hodin.

Dalším usnesením senátu Vrchního soudu v Praze ze dne 21. 10. 2002, sp. zn. 6 
To 31/01, bylo opětovně rozhodnuto o vzetí obviněného L. B. do vazby z důvodu 
uvedeného v § 67 písm. a) tr. ř. se započtením vazby ode dne 17. 10. 2002  
16.00 hodin. Usnesení nebylo napadeno stížností a nabylo právní moci dnem 5. 
12. 2002.

Proti tomuto usnesení Vrchního soudu v Praze podal ministr spravedlnosti České 
republiky stížnost pro porušení zákona ve prospěch obviněného L. B. Vytkl v ní, 
že zákon byl porušen v ustanoveních § 68 odst. 1 a § 69 odst. 5 tr. ř., neboť 
senát Vrchního soudu v Praze rozhodoval dne 21. 10. 2002 o vzetí do vazby 
obviněného L. B., který však již byl vzat do vazby  rozhodnutím ze dne 19. 10. 
2002, přičemž napadené rozhodnutí o vazbě  bylo 21. 10. 2002 vydáno po 24 
hodinové lhůtě uvedené v § 69 odst. 5 tr. ř.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že napadeným usnesením 
Vrchního soudu v Praze ze dne 21. 10. 2002, sp. zn. 6 To 31/01, byl ve 
vytýkaném směru porušen zákon a aby podle § 269 odst. 2 tr. ř. Nejvyšší soud 
napadené usnesení zrušil, a to včetně obsahově navazujících rozhodnutí.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející, a dospěl k závěru, že stížnost pro porušení zákona je 
plně důvodná.

Podle § 68 odst. 1 tr. ř. vzít do vazby lze toliko osobu, proti níž bylo 
zahájeno trestní stíhání. Rozhodnutí o vazbě musí být odůvodněno též skutkovými 
okolnostmi. O vzetí do vazby rozhoduje soud a v přípravném řízení na návrh 
státního zástupce soudce.

Podle § 69 odst. 5 tr. ř. soudce, jemuž byl obviněný dodán, musí obviněného 
neprodleně vyslechnout, rozhodnout o vazbě a rozhodnutí oznámit obviněnému do 
24 hodin od doby, kdy mu byl obviněný dodán. Provádí-li výslech obviněného jiný 
věcně příslušný soudce, informuje o jeho výsledku soudce věcně příslušného 
soudu, který příkaz k zatčení vydal. Tento soudce po získání informace o 
výslechu rozhodne o vazbě a své rozhodnutí oznámí prostřednictvím soudce 
provádějícího výslech obviněnému. Není-li obviněnému oznámeno rozhodnutí do 24 
hodin od doby, kdy byl dodán soudu nebo soudci provádějícímu jeho výslech, musí 
být obviněný propuštěn na svobodu. Obviněný má právo požadovat, aby obhájce byl 
přítomen při jeho výslechu, pokud je v uvedené lhůtě dosažitelný.

Vrchní soud v Praze v napadeném rozhodnutí výše citovaná zákonná ustanovení 
nerespektoval, když podle § 68 odst. 1 tr. ř. dne 21. 10. 2002 rozhodl o vzetí 
do vazby obviněného L. B., který však již byl vzat do vazby rozhodnutím ze dne 
19. 10. 2002.

Napadené rozhodnutí bylo také vydáno po 24 hodinové lhůtě uvedené v § 69 odst. 
5   tr. ř. (v této lhůtě, která počíná běžet od dodání obviněného soudci, který 
provádí jeho výslech, musí být oznámeno obviněnému rozhodnutí o vazbě). 

Nejvyšší soud proto podle § 268 odst. 1 tr. ř. vyslovil, že usnesením Vrchního 
soudu v Praze ze dne 21. 10. 2002, sp. zn. 6 To 31/01, byl porušen zákon v 
ustanoveních § 68 odst. 1 a § 69 odst. 5 tr. ř., a to v neprospěch obviněného 
L. B. Podle § 269 odst. 2 tr. ř. pak Nejvyšší soud napadené usnesení zrušil, 
stejně jako všechna obsahově navazující rozhodnutí, pokud vzhledem ke změně, k 
níž došlo zrušením,  pozbyla podkladu.

Postup Nejvyššího soudu podle § 270 či 271 tr. ř. nebyl potřebný, neboť po 
zrušení napadeného rozhodnutí není nutné učinit ve věci rozhodnutí nové.

Poučení:  Proti tomuto rozhodnutí není opravný prostředek přípustný.

V Brně dne 20. srpna 2003

Předseda senátu:

JUDr. Jiří Pácal   

	

	
