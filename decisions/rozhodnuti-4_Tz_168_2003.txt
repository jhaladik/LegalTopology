Soud: Nejvyšší soud

Spisová značka: 4 Tz 168/2003

Datum rozhodnutí: 18.11.2003

Typ rozhodnutí: Rozsudek




4 Tz 168/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             18. listopadu 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal  ministr spravedlnosti České republiky ve 
prospěch obviněných  M. S. a M. B., proti trestnímu příkazu Okresního soudu ve 
Strakonicích ze dne 18. 4. 2003, sp. zn. 3 T 48/2003, a podle § 268 odst. 2, § 
269 odst. 2  a   § 270 odst. 1 tr. ř.  rozhodl   t a k t o :

Pravomocným trestním příkazem Okresního soudu ve Strakonicích ze dne 18. 4. 
2003, sp. zn. 3 T 48/2003,  b y l   p o r u š e n   z á k o n  v ustanoveních § 
12 odst. 11 tr. ř., § 37a, § 89 odst. 3 tr. zák. v neprospěch obviněných M. S. 
a M. B., v ustanovení § 35 odst. 2 tr. zák. v neprospěch obviněného M. B. a v 
ustanoveních § 36, § 45a odst. 1 tr. zák. a § 225 odst. 2 tr. ř. v neprospěch 
obviněného M. S.    

Napadený trestní příkaz  s e   z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu ve Strakonicích   s e    p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í :

Trestním příkazem Okresního soudu ve Strakonicích ze dne 18. 4. 2003, sp. zn.  
3 T 48/2003, byli obvinění M. B. a M. S. uznáni vinnými, že 

I.

Obviněný M. B. a obviněný M. S. společně dne 24. 10. 2002 v nočních hodinách 
kolem 0. 30 hodin přijeli společně osobním vozidlem zn. Škoda 100,  řízeným M. 
B. do obce M., okres S.,  s úmyslem provést vloupání do prodejny  v téže obci 
nacházející se ve vlastnictví J., spotřebního družstva V.   M. S. po rozbití 
skleněné výplně vstupních dveří vnikl do vlastního objektu prodejny, přičemž M. 
B. nejprve čekal s uvedeným vozidlem před prodejnou. M. S. zde odcizil zboží, 
které nandal celkem do 4  pytlů, z toho jeden igelitový a 3 obyčejné, které 
zcela  naplnil různými druhy cigaret, sušenek, čokolády kávy, drogistickým  
zbožím, spotřebním zbožím, zejména ponožkami, blíže specifikované na č. l. 118 
- 121 spisu, v celkové hodnotě 19 477,- Kč, poté do prodejny vnikl i M. B., 
který uvedené naplněné pytle převzal a jenž společně vynosili před objekt 
prodejny k místnímu pohostinství, ale z důvodu zákroku Policie ČR, Obvodního 
oddělení R., však toto odcizené zboží již  neodvezli a způsobili tak poškozené 
organizaci J., spotřební družstvo ve V.,  škodu na odcizeném zboží ve výši 19 
477,- Kč a na poškozeném zařízení další škodu ve výši celkem 1 172,17 Kč, a 
tohoto jednání se dopustil M. S. přesto, že rozsudkem Okresního soudu v 
Klatovech ze dne 6. 8. 1998, pod sp. zn. 2 T 75/98, byl odsouzen mimo jiné pro 
trestný čin krádeže podle § 247 odst. 1 písm. b), e), odst. 2 tr. zák. k trestu 
odnětí svobody nepodmíněně  na 30 měsíců se zařazením do věznice  s ostrahou s 
datem výkonu trestu dne 29. 7. 2000. 

II. 

Obviněný M. B. poté, když byli dne 24. 10. 2002 v nočních hodinách  kolem 0.30 
hodin v obci M., okres S., vyrušeni hlídkou  Policie ČR, Obvodního oddělení R., 
tak se snažil z místa  činu ujet osobním vozidlem zn. Škoda 100,  byl stavěn 
zákonem předepsaným způsobem červenou svítilnou  pprap. Z. K., přesto však 
výzvy k zastavení nerespektoval a donutil pprap. Z. K. a pprap. T. P.  z místa, 
kde vozidlo stavěli, uskočit, čímž zasáhl tímto vozidlem do výkonu jejich 
pravomoci, a odjel ve směru na obec N., okres S., následně pak otočil vozidlo a 
pokračoval ve směru jízdy na obec H. před prodejnu, kde vozidlo opět na úrovni 
prodejny zastavil v místě, kde  se nalézaly pytle s odcizeným zbožím  a poté, 
co se pprap. Z. K. a pprap. T. P. rozběhli k tomuto  zastavenému vozidlu, tak s 
tímto vozidlem couval směrem k přibíhajícím policistům a znovu zasáhl do výkonu 
jejich  pravomoci a znemožnil realizaci zákroku  a na to z místa činu ujel 
směrem na obec H., okres K. 

III. 

Obviněný M. B. sám dne 9. 10. 2002 ve večerních hodinách v době od 21. 00 hodin 
do 24. 00 hodin v k. ú.  obce K., okres S., v části L., překonal branku 
oplocené zahrady zajištěné visacím zámkem, utrhl zámek, kterým byla zajištěna 
vstupní brána do objektu  a zde na pozemku odcizil naskládané hliníkové plechy 
– vlnité v počtu 102 ks o rozměru 4 x 1 m v hodnotě 22 000,- Kč a dále pak 15 
ks profilovaného hliníkového plechu  o šíři 1 m  v různé délce 1 – 4 m v 
hodnotě 1 800,- Kč, tyto plechy naložil na střechu osobního vozidla zn. VAZ  
nezjištěné SPZ, kterým  na místo přijel a odvezl do místa svého bydliště a 
následně  pak prodal ve S. s. v S., okres K., za částku 10 120,- Kč a získané 
peníze použil pro svoji potřebu a způsobil tak J. J. škodu v celkové výši 23 
800,- Kč.        

čímž spáchali

obviněný M. B.  ad) I., III. - trestný čin krádeže podle § 247 odst. 1 písm. 
b),   odst. 2 tr. zák., dílem ad) I. ve spolupachatelství podle § 9 odst. 2 tr. 
zák. Ad) II. - trestný čin útoku na  veřejného činitele podle § 155 odst. 1 
písm. a), odst.  2 písm. a) tr. zák.,

obviněný M. S. ad) I. – trestný čin krádeže podle § 247 odst. 1 písm. b), e),  
odst. 2 tr. zák. 

Za to byli  odsouzeni

obviněný M. B. k úhrnnému trestu odnětí svobody na 1 rok s podmíněným odkladem 
jeho výkonu na dobu 3 let a dále mu bylo uloženo, aby podle svých sil nahradil 
škodu, kterou trestným činem způsobil. 

obviněný M. S. k úhrnnému trestu 400 hodin obecně prospěšných prací a dále mu 
bylo uloženo, aby podle svých sil nahradil škodu, kterou trestným činem 
způsobil.

Podle § 228 odst. 1 tr. ř.  bylo rozhodnuto o povinnosti M. B.  nahradit škodu 
poškozenému J. J.  v částce 23 800,- Kč.     

Shora uvedený trestní příkaz byl obviněnému S. doručen dne 4. 6. 2003  a 
právní  moci ohledně jeho osoby nabyl dne 13. 6. 2003. Obviněnému B. byl shora  
uvedený trestní příkaz doručen dne 9. 5. 2003 a právní moci ohledně jeho osoby 
nabyl dne   20. 5. 2003. 

Proti tomuto trestnímu příkazu Okresního soudu ve Strakonicích podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněných M. S. a M. B. Stěžovatel je toho názoru, že napadeným 
trestním příkazem byl porušen zákon v neprospěch obou obviněných  v ustanovení 
§ 35 odst. 2 tr. zák. a v neprospěch obviněného S. i v ustanoveních § 36 a § 
45a odst. 1 tr. zák. proto, že citovaným trestním příkazem v době jeho vydání 
nebylo zohledněno předchozí  pravomocné odsouzení obou obviněných trestním 
příkazem Okresního soudu v Klatovech ze dne 17. 3. 2003 sp. zn. 3 T 20/2003. 

Tímto trestním příkazem Okresního soudu v Klatovech  byli oba výše jmenovaní 
obvinění uznáni vinnými trestným činem krádeže, konkrétně obviněný M. B. podle 
§ 247 odst. 1 písm. b), odst. 2 tr. zák a obviněný M. S. podle § 247 odst. 1 
písm. b), e), odst. 2 tr. zák.  Těchto se dopustili tím, že se v přesně 
nezjištěný den v době od 12.00 hodin dne 4. 10. 2002 do 9.00  hodin dne 9. 10. 
2002 vloupali po vypáčení vstupních dveří do přípravny krmiv u rybníka K. na k. 
ú. obce Č. a uvnitř odcizili dva kusy měděného kabelu o celkové délce 110 m, 
poté uvolnili drát, kterým byla ke stěně uvnitř přípravny uvázána  duralová 
rybářská loďka, kterou pak po hladině zpod budovy, kde byla uschována, 
přitáhli  ke břehu rybníka a odcizili ji, čímž, a. s. K. r. K. způsobili škodu 
25 650,- Kč, poškozením objektu způsobili další škodu ve výši 3 997,40 Kč, 
přičemž obviněný S. byl pro trestný čin krádeže podle § 247 odst. 1 písm. b), 
e), odst. 2 tr. zák. odsouzen Okresním soudem v Klatovech dne 6. 8. 1998 pod 
sp. zn. 2 T 75/98, kdy mu byl uložen souhrnný trest odnětí svobody  v trvání 30 
měsíců, který vykonal dnem 29. 7. 2000. Oběma obviněným byl za tento trestný 
čin uložen trest obecně prospěšných prací, obviněnému B. ve výměře 350 hodin, 
obviněnému S. ve výměře 400 hodin. Trestní příkaz byl obviněnému S. doručen dne 
26. 3. 2003 a obviněnému B. dne 27. 3. 2003. V zákonné lhůtě nebyl proti tomuto 
trestnímu příkazu podán odpor ani jedním z obviněných, a proto tento nabyl 
právní moci ohledně obviněného Siváka dnem 4. 4. 2003 a ohledně obviněného B. 
dnem 5. 4. 2003. 

Z výše uvedeného podle stěžovatele vyplývá, že v obou těchto trestních věcech 
byly obviněnému S. téměř současně uloženy dva tresty obecně prospěšných prací, 
a to vždy  v maximální přípustné výměře 400 hodin, takže celkově byl tento 
trest uložen ve výměře 800 hodin, aniž byla předtím alespoň část  z prvního 
trestu vykonána.

Dále poukazuje na to, že oběma obviněným neměly být ukládány samostatné tresty, 
protože veškerá trestná činnost, pro kterou byli pravomocně odsouzeni v 
trestních věcech  sp. zn. 3 T 48/2003 a sp. zn. 3 T 20/2003, byla spáchána v 
říjnu 2002 ve vícečinném souběhu, neboť v tomto období nebyl vyhlášen žádný 
odsuzující rozsudek a ani nebyl obviněným doručen žádný trestní příkaz, který 
by mohl být předělem bránícím souběhu těchto trestných činů.  Proto měly být 
trestním příkazem Okresního soudu ve Strakonicích ze dne 18. 4. 2003, sp. zn. 3 
T 48/2003, obviněným uloženy souhrnné tresty za trestné činy, jimiž byli  
uznáni vinnými v této trestní věci, a za sbíhající se trestné činy, jimiž byli 
uznáni vinnými v trestní věci Okresního soudu v Klatovech sp. zn. 3 T 
20/2003.        

V závěru podané stížnosti ministr spravedlnosti navrhl, aby Nejvyšší soud podle 
§ 268 odst. 2 tr. ř. vyslovil, že trestním příkazem Okresního soudu ve 
Strakonicích ze dne 18. 4. 2003, sp. zn. 3 T 48/2003, byl porušen zákon v 
neprospěch obou obviněných v ustanovení § 35 odst. 2 tr. zák., a dále v 
ustanoveních § 36 a § 45a odst. 1 tr. zák v neprospěch obviněného M. S. Dále 
navrhl, aby Nejvyšší soud podle § 269 odst. 2 tr. ř. tento trestní příkaz 
zrušil, jakož i všechna rozhodnutí na něj obsahově navazující, a poté aby 
postupoval podle § 270 odst. 1 tr. ř., popř.  podle § 271 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 35 odst. 1 al. první před středníkem tr. zák. odsuzuje-li soud 
pachatele za dva nebo více trestných činů, uloží mu úhrnný trest podle tohoto 
zákonného ustanovení, které se vztahuje na trestný čin z nich nejpřísněji 
trestný.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený  rozsudkem 
dřívějším.  

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

Podle § 37a tr. zák.  odsuzuje-li soud pachatele za dílčí útok u pokračování v 
trestném činu (§ 89 odst. 3), za jehož ostatní útoky již byl soudem prvního 
stupně vyhlášen odsuzující rozsudek, který již nabyl právní moci, zruší v 
rozsudku dřívějším výrok o vině o pokračujícím trestném činu a trestných činech 
spáchaných s ním v jednočinném souběhu, celý výrok o trestu, jakož i další 
výroky, které mají v uvedeném výroku o vině svůj podklad, a znovu při vázanosti 
skutkovými zjištěními v zrušeném rozsudku rozhodne o vině pokračujícím trestným 
činem, včetně nového dílčího útoku, popřípadě trestných činech spáchaných s ním 
v jednočinném souběhu, o společném trestu za pokračující trestný čin, který 
nesmí být mírnější než trest uložený rozsudkem dřívějším, a případně i o 
navazujících výrocích, které mají ve výroku o vině svůj podklad. Je-li ukládán 
trest za více trestných činů, ustanovení § 35 až § 37 tu platí obdobně.

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Podle § 89 odst. 3 tr. zák. se pokračováním v trestném činu  rozumí takové 
jednání, jehož jednotlivé dílčí útoky vedené jednotným záměrem naplňují stejnou 
skutkovou podstatu trestného činu, jsou spojeny stejným nebo podobným způsobem 
provedení a blízkou souvislostí časovou a v předmětu útoku.

Podle § 12 odst. 11 tr. ř. pokračuje-li obviněný  v jednání, pro které je 
stíhán, i po sdělení obvinění, posuzuje se takové jednání od tohoto úkonu  jako 
nový skutek. 

Podle § 12 odst. 12 tr. ř. skutkem podle tohoto zákona se rozumí též dílčí útok 
pokračujícího trestného činu, není-li výslovně stanoveno jinak. 

Podle § 225 odst. 2 al. první tr. ř. uznat obžalovaného vinným trestným činem 
podle přísnějšího ustanovení zákona, než podle kterého posuzovala skutek 
obžaloba, může soud jen tehdy, když obžalovaný byl na možnost tohoto 
přísnějšího posuzování skutku upozorněn podle § 190 odst. 2.  

Z obsahu spisového materiálu Okresního soudu v Klatovech sp. zn. 3 T 20/2003 
lze zjistit, že usnesení o zahájení trestního stíhání podle § 160 odst. 1 tr. 
ř. proti obviněným S. a B. pro jejich čin spáchaný v přesně nezjištěný den od 
4. 10. 2002 do 9. 10. 2002 včetně, bylo oběma obviněným doručeno dne 3. 12. 
2002. Jednalo se o vloupání do přípravny rybářství a následnou krádež věcí. Z 
obsahu spisu Okresního soudu ve Strakonicích sp. zn. 3 T 48/2003 je patrné, že 
obviněný B. se dne 9. 10. 2002 vloupal do zahrady, kde následně odcizil plechy. 
Ohledně tohoto jednání mu bylo doručeno usnesení o zahájení trestního stíhání 
dne 7. 11. 2002. Dalšího trestného jednání se pak obvinění S. s B. společně 
dopustili dne 24. 10. 2002, kdy se vloupali do obchodu, kde následně odcizili 
věci, a poté se obviněný B. dopustil dalšího protiprávního jednání vůči hlídce 
Policie České republiky. Za jednání ze dne 24. 10. 2002 bylo obviněnému S. 
doručeno usnesení o zahájení trestního stíhání dne 25. 10. 2002 a obviněnému B. 
již dne  24. 10. 2002. 

Pokud se týká zjištěných pochybení je třeba zmínit, že obviněný M. S. byl po 
celou dobu přípravného řízení včetně podané obžaloby stíhán pro jednání 
spáchané dne 24. 10. 2002, právně kvalifikované jako trestný čin krádeže podle 
§ 247 odst. 1 písm. a, b, e)  tr. zák., přičemž trestním příkazem Okresního 
soudu ve Strakonicích bylo posouzeno jako stejný trestný čin, ale podle § 247 
odst. 1 písm. b, e), odst. 2 tr. zák. aniž by obviněný byl na přísnější právní 
kvalifikaci předem upozorněn. To lze označit za porušení zákona v jeho 
neprospěch, konkrétně v ustanovení § 225 odst. 2 tr. ř.

Ohledně vad vytýkaných stěžovatelem je třeba dodat, že dřívější odsouzení obou 
obviněných trestním příkazem Okresního soudu v Klatovech ze 17. 3. 2003 sp. zn. 
3 T 20/2003 z příslušných opisů trestních rejstříků obviněných ze 7. 11. 2002 a 
30. 10. 2002 ani z jiných listin obsažených ve spise Okresního soudu ve 
Strakonicích sp. zn. 3 T 48/2003 nevyplývalo. Na této situaci by se 
pravděpodobně nic nezměnilo ani po vyžádání aktuálnějších opisů rejstříku 
trestů obou obviněných, neboť  zmíněný trestní příkaz Okresního soudu v 
Klatovech nabyl právní moci ohledně obviněného Siváka dne 4. 4. 2003 a ohledně 
obviněného B. dne 5. 4. 2003.  Pokyn k vyhotovení  a odeslání trestních listů 
ohledně tohoto odsouzení obviněných  byl dán až dne 14. 4. 2003 (viz č. l. 62, 
63 spisu Okresního soudu v Klatovech), přičemž  Okresní soud ve Strakonicích 
vydal napadený trestní příkaz dne 18. 4. 2003.    

Z uvedeného přehledu je pak zřejmé, že u obviněného S. došlo k doručení prvního 
usnesení o zahájení trestního stíhání dne 25. 10. 2002, přičemž všech 
posuzovaných protiprávních jednání se dopustil před tímto datem a to v přesně 
nezjištěný den od 4. 10. 2002 do 9. 10. 2002 a dne 24. 10. 2002. U obviněného 
B. pak k doručení prvního usnesení o zahájení trestního stíhání došlo dne 24. 
10. 2002, přičemž všech posuzovaných protiprávních jednání se dopustil dříve a 
to v přesně nezjištěný den od 4. 10. 2002 do   9. 10. 2002, dne 9. 10. 2002  a 
dne 24. 10. 2002. 

Vzhledem k těmto skutečnostem se Nejvyšší soud zabýval shodnými rysy jednání 
obou obviněných a dospěl k následujícím závěrům. Obviněný S. se oběma svými 
krátce po sobě jdoucími protiprávními jednáními dopustil odcizení věcí po 
předchozím vloupání do uzamčených prostor, což je vzhledem ke shodnému způsobu 
provedení, předmětu útoku, blízké časové souvislosti protiprávních jednání 
obviněného vedených jednotným záměrem  a datu doručení v pořadí prvního 
usnesení o zahájení trestního stíhání tomuto obviněnému  nutno hodnotit jako 
jednotlivé útoky pokračujícího trestného činu krádeže podle § 247 tr. zák. 
(viz. § 89 odst. 3 tr. zák.), a nikoliv jako dva samostatné trestné činy, jak 
měla zato stížnost pro porušení zákona.

Ke shodnému závěru dospěl Nejvyšší soud i u posuzovaných protiprávních jednání 
obviněného B., pochopitelně s výjimkou jeho odlišného jednání ze dne 24. 10. 
2002, které založilo skutkovou podstatu trestného činu útoku na veřejného 
činitele podle § 155 tr.zák. 

V tomto ohledu se tedy Nejvyšší soud se stížností pro porušení zákona 
neztotožnil, neboť v případě obviněných M. S. i M. B. se nejednalo o samostatné 
trestné činy krádeže spáchané ve vícečinném souběhu, ale u každého z nich o 
jednotlivé útoky  jediného pokračujícího trestného činu.

Je tedy zřejmé, že obviněnému M. S. měl být napadeným trestním příkazem správně 
uložen trest společný podle § 37a tr. zák., a nikoliv trest samostatný či 
souhrnný nebo dokonce úhrnný, jak se v napadeném rozhodnutí stalo. Okresní soud 
ve Strakonicích totiž odsuzoval tohoto obviněného za dílčí útok (v procesním 
slova smyslu skutek – viz. § 12 odst. 12 tr. ř.) pokračujícího trestného činu 
krádeže, za jehož jiný útok byl tento obviněný již pravomocně odsouzen trestním 
příkazem Okresního soudu v Klatovech. Okresní soud ve Strakonicích si sice 
tohoto předchozího odsouzení obviněného S. nebyl vědom, ale přesto objektivně 
porušil zákon v jeho neprospěch.   

Obviněnému M. B. pak měl být napadeným rozhodnutím uložen jediný trest, jenž by 
byl zároveň trestem souhrnným podle § 35 odst. 2 tr. zák. i trestem společným 
podle § 37a tr. zák. V jeho případě, stejně jako u obviněného S., Okresní soud 
ve Strakonicích odsuzoval pachatele za dílčí útoky pokračujícího trestného činu 
krádeže, za jehož jiný útok již byl pravomocně odsouzen trestním příkazem 
Okresního soudu v Klatovech, a bylo proto na místě uložení společného trestu. 
Souhrnný trest zde přicházel v úvahu proto, že Okresní soud ve Strakonicích 
obviněnému B. ukládal nejen trest za  jediný pokračující trestný čin krádeže, 
ale taktéž za trestný čin útoku na veřejného činitele, jehož se obviněný 
dopustil dříve než mu byl doručen v pořadí první trestní příkaz Okresního soudu 
v Klatovech sp. zn. 3 T 20/2003 ( viz. § 314e odst. 5 tr. ř. ), a který byl 
vůči trestnému činu krádeže ve vztahu vícečinného souběhu. I když tak Okresní 
soud ve Strakonicích neučinil z objektivních důvodů, přesto nezbylo než 
konstatovat, že svým trestním příkazem porušil zákon v neprospěch obviněného 
B., pokud mu uložil další samostatný i když úhrnný trest.         

U obviněného M. S. pak došlo postupným uložením dvou samostatných trestů obecně 
prospěšných prací místo trestu společného k dalšímu porušení zákona, které 
spočívalo v porušení ustanovení § 36 a § 45a odst. 1 tr. zák. To proto, že 
obviněnému S. byly shora uvedenými trestními příkazy Okresního soudu ve 
Strakonicích a Okresního soudu v Klatovech postupně uloženy dva tresty obecně 
prospěšných prací, vždy v maximální možné výměře 400 hodin, aniž z prvního z 
nich bylo v době ukládání druhého  cokoli vykonáno. Obviněnému S. byl totiž 
výkon trestu z trestního příkazu Okresního soudu v Klatovech nařízen až 
usnesením téhož soudu dne 10. 6. 2003 sp. zn.  3 T 20/2003( viz č. l.  71 spisu 
Okresního soudu v Klatovech ). Nejvyšší dovolenou výměru pro tento druh trestu 
podle § 45a odst. 1 tr. zák. je však nutné respektovat i tehdy, je-li 
obviněnému ukládán trest obecně prospěšných prací a předchozí trest tohoto 
druhu, uložený dřívějším rozhodnutím, nebyl zčásti nebo zcela vykonán.       

Nejvyšší soud proto na základě shora uvedených zjištění podle § 268 odst. 2 tr. 
ř. vyslovil, že napadeným trestním příkazem Okresního soudu ve Strakonicích, ze 
dne 18. 4. 2003, sp. zn. 3 T 48/2003, byl  porušen  zákon  v ustanoveních § 12 
odst. 11 tr. ř. a § 37a, § 89 odst. 3 tr. zák. v neprospěch obviněných M. S. a 
M. B., v ustanovení § 35 odst. 2 tr. zák. v neprospěch obviněného M. B.  a v 
ustanoveních § 36, § 45a odst. 1 tr. zák. a § 225 odst. 2 tr. ř. v neprospěch 
obviněného M. S. Podle § 269 odst. 2 tr. ř. byl napadený trestní příkaz zrušen, 
a to včetně všech rozhodnutí, která na zrušený trestní příkaz obsahově 
navazovala, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak Nejvyšší soud přikázal Okresnímu soudu ve 
Strakonicích, aby věc v potřebném rozsahu znovu projednal  a rozhodl, což 
znamená, že ve věci musí být znovu meritorně rozhodnuto s přihlédnutím k 
závěrům, které byly v tomto rozsudku konstatovány. Okresní soud ve Strakonicích 
musí mít na paměti, že podle § 273 tr. ř. v novém řízení nemůže dojít ke změně 
rozhodnutí v neprospěch obou obviněných, a že podle § 270 odst. 4 tr. ř. je 
povinen provést procesní úkony, které byly Nejvyšším soudem nařízeny a je vázán 
jím vyslovenými právními názory.      

P o u č e n í :    Proti tomuto rozhodnutí není opravný prostředek přípustný. 

V  Brně dne  18. listopadu 2003      

Předseda senátu: 

JUDr. František Hrabec   
