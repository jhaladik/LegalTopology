Soud: Nejvyšší soud

Spisová značka: 4 Tz 3/2010

Datum rozhodnutí: 23.03.2010

Typ rozhodnutí: ROZSUDEK


Heslo: Podmíněné odsouzení

Dotčené předpisy: § 268 odst. 2 tr. ř., § 269 odst. 2 tr. ř.

Kategorie rozhodnutí: C




4 Tz 3/2010
ČESKÁ   REPUBLIKA

R O Z S U D E K 
J M É N E M   R E P U B L I K Y




Nejvyšší soud České republiky projednal ve veřejném zasedání konaném dne 23. 
března 2010 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky ve prospěch obviněného J. P., 
proti usnesení Okresního soudu v Hodoníně ze dne 26. 5. 2009 sp. zn. 3 T 
469/2002, a podle § 268 odst. 2 a § 269  odst. 2 tr. ř. rozhodl t a k t o :
 

Pravomocným usnesením Okresního soudu v Hodoníně ze dne 26. 5. 2009 sp. zn. 3 T 
469/2002   b y l  p o r u š e n   z á k o n    v ustanoveních § 60 odst. 1, 2 
tr. zák. (zák. č. 140/1961 Sb., ve znění pozdějších předpisů, dále jen tr. 
zák.) v neprospěch obviněného J. P.

	Napadené usnesení   s e   z r u š u j e  , včetně všech dalších 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu. 




Odůvodnění:

Rozsudkem Okresního soudu v Hodoníně ze dne 7. 2. 2003 č. j. 3 T 469/2002-385 
byl ve skupinové věci obviněný J. P. uznán vinným trestnými činy nedovoleného 
překročení státní hranice podle § 171a odst. 1, 2 písm. b), c) tr. zák. a 
zneužívání pravomoci veřejného činitele podle § 158 odst. 1 písm. c) tr. zák., 
jichž se dopustil tím, že jako celní inspektor Celního úřadu Hodonín, pobočka 
Sudoměřice, organizoval za úplatu nelegální převoz cizích státních příslušníků 
bez platných cestovních dokladů pro vstup do České republiky ze Slovenska 
způsobem blíže uvedeným v citovaném rozsudku. Za uvedené trestné činy byl 
odsouzen k úhrnnému trestu odnětí svobody v trvání 18 měsíců, který byl  podle 
§ 58 odst. 1 a § 59 odst. 1 tr. zák. podmíněně odložen na zkušební dobu v 
trvání 3 let. Dále mu byl uložen trest zákazu činnosti spočívající v zákazu 
výkonu funkce pracovníka celní správy na          5 let, peněžitý trest ve 
výměře 30 000,- Kč s náhradním trestem odnětí svobody v trvání 3 měsíců a trest 
propadnutí věci. Ohledně obviněného J. P. nabyl uvedený rozsudek právní moci 
dne 26. 3. 2003.

Usnesením Okresního soudu v Hodoníně ze dne 19. 2. 2007 č. j. 3 T 469/2002-463 
bylo podle § 330 odst. 1 tr. ř. za použití § 60 odst. 1 písm. a) tr. zák. 
rozhodnuto, že se podmíněné odsouzení obviněného J. P. ponechává v platnosti a 
současně se nad ním stanovuje dohled. Zároveň mu byla podle § 60 odst. 1 písm. 
b) tr. zák. prodloužena zkušební doba do 26. 3. 2008. Toto rozhodnutí nabylo 
právní moci dne 27. 2.  2007.

Následně bylo usnesením Okresního soudu v Hodoníně ze dne 26. 5. 2009 č. j. 3 T 
469/2002-503 rozhodnuto, že se podle § 330 odst. 1 tr. ř. obviněnému J. P. 
nařizuje výkon uloženého trestu odnětí svobody v trvání 18 měsíců. Podle § 39a 
odst. 2 písm. b) tr. zák. byl pro jeho výkon zařazen do věznice s dozorem.

Okresní soud své rozhodnutí odůvodnil tím, že v rámci prodloužené zkušební doby 
se obviněný J. P. dopustil trestného činu krádeže podle § 247 odst. 1, 2 tr. 
zák., za nějž byl trestním příkazem téhož soudu ze dne 2. 6. 2008 č. j. 2 T 
97/2008-58, pravomocným dnem 17. 9. 2008, odsouzen k trestu obecně prospěšných 
prací ve výměře 400 hodin. V odůvodnění rozhodnutí soud dále uvedl, že rozhodl 
až dne 26. 5. 2009, tedy více než po roce od uplynutí prodloužené zkušební 
doby, přičemž na této skutečnosti má odsouzený vinu, neboť z důvodu jeho další 
trestné činnosti byl spisový materiál sp. zn. 3 T 469/2002 připojen k jinému 
spisu Okresního soudu v Hodoníně. Ustanovení § 60 odst. 2 tr. zák. ohledně 
vzniku fikce osvědčení, se proto na něho nevztahuje.

Proti předmětnému usnesení podal obviněný J. P. stížnost, která byla usnesením 
Krajského soudu v Brně ze dne 28. 7. 2009 sp. zn. 4 To 328/2009 podle § 148 
odst. 1 písm. b) tr. ř. zamítnuta, jako stížnost podaná opožděně.

Proti usnesení Okresního soudu v Hodoníně ze dne 26. 5. 2009 sp. zn. 3 T 
469/2002 podala ministryně spravedlnosti podle § 266 odst. 1 tr. ř. ve prospěch 
obviněného J. P. stížnost pro porušení zákona. Vytkla v ní porušení zákona v 
ustanoveních § 60 odst. 1, 2 tr. zák., když zároveň konstatovala, že v daném 
případě došlo k nařízení výkonu podmíněného trestu dva měsíce po uplynutí roční 
lhůty pro rozhodnutí podle § 60 odst. 1, 2  tr. zák.

Podle stěžovatelky v trestní věci obviněného J. P. nelze zjistit žádné 
skutečnosti, které by bránily projednání věci ve veřejném zasedání do roka od 
uplynutí zkušební doby. Zkušební doba podmíněného odsouzení uplynula dnem 26. 
3. 2008. Roční lhůta k rozhodnutí podle § 60 odst. 1 tr. zák. o osvědčení 
obviněného nebo o výkonu trestu uplynula dnem 26. 3. 2009. Předmětný spisový 
materiál sp. zn. 3 T 469/2002 byl na základě žádosti ze dne 8. 4. 2008 zapůjčen 
Okresnímu soudu v Uherském Hradišti, avšak byl vrácen dne 25. 11. 2008, kdy 
zbývaly ještě přibližně 3 měsíce k rozhodnutí podle § 60 odst. 1 tr. zák. 
Rovněž tak trestní příkaz Okresního soudu v Hodoníně č. j. 2 T 97/2008-58 ze 
dne 2. 6. 2008 nabyl právní moci dnem 17. 9. 2008. Obviněný J. P. přebíral 
poštu na adrese známé soudu, zdržoval se v České republice, nežádal o odročení 
jednání ani jiným způsobem včasné nařízení veřejného zasedání nemařil. 
Obviněnému tedy nelze klást za vinu, že soud neučinil do roka od uplynutí 
zkušební doby rozhodnutí o jeho osvědčení nebo o výkonu trestu.

Z uvedeného je tak zřejmé, že napadeným usnesením Okresního soudu v Hodoníně ze 
dne 26. 5. 2009 č. j. 3 T 469/2002-503 došlo k porušení zákona v neprospěch 
obviněného J. P., a to v ustanovení § 60 odst. 1, 2 tr. zák. 

V závěru stížnosti pro porušení zákona proto ministryně spravedlnosti navrhla, 
aby Nejvyšší soud podle § 268 odst. 2 tr. ř. vyslovil, že usnesením Okresního 
soudu v Hodoníně ze dne 26. 5. 2009 č. j. 3 T 469/2002-503 byl v neprospěch 
obviněného J. P. porušen zákon v ustanovení § 60 odst. 1, 2 tr. zák. Podle § 
269 odst. 2 tr. ř. aby pak toto usnesení zrušil a současně zrušil všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a zjistil, že k porušení zákona došlo ve vytýkaném rozsahu.

Podle § 60 odst. 1 věty prvé tr. zák. v případě, že podmíněně odsouzený vedl ve 
zkušební době řádný život a vyhověl uloženým podmínkám, vysloví soud, že se 
osvědčil; jinak rozhodne, a to popřípadě již během zkušební doby, že se trest 
vykoná.

Podle § 60 odst. 2 tr. zák. neučinil-li soud do roka od uplynutí zkušební doby 
rozhodnutí podle odstavce 1, aniž na tom měl podmíněně odsouzený vinu, má se za 
to, že se podmíněně odsouzený osvědčil.

Pokud se Okresní soud v Hodoníně ve věci obviněného J. P. sp. zn. 3 T 469/2002 
vlastním chybným postupem z jakýchkoli důvodů včas nedověděl o tom, že 
jmenovaný byl v prodloužené zkušební době podmíněného odsouzení trestním 
příkazem téhož soudu ze dne 2. 6. 2008 sp. zn. 2 T 97/2008 odsouzen za trestný 
čin krádeže podle § 247       odst. 1, 2 tr. zák., spáchaný dne 25. 2. 2008, k 
trestu obecně prospěšných prací ve výměře 400 hodin, přičemž tento trestní 
příkaz nabyl právní moci dne 17. 9. 2008, nelze rozhodně klást za vinu 
obviněnému, že uvedený okresní soud v jednoroční lhůtě po skončení zkušební 
doby podmíněného odsouzení, tedy nejpozději do 26. 3. 2009, nerozhodl o tom, že 
obviněný původně podmíněně odložený trest odnětí svobody vykoná. Stejný závěr 
pak platí i pro případ, že se o tom okresní soud dověděl včas, ale z nějakých 
blíže neznámých důvodů v uvedené zákonné lhůtě nerozhodl. Zdůvodnění okresního 
soudu, že se tak stalo kvůli absenci trestního spisu, který byl připojen k jiné 
věci obviněného, je bezpředmětné. Od Okresního soudu v Uherském Hradišti byl 
předmětný trestní spis vrácen dne 25. 11. 2008, tedy včas. Jestli byl poté 
připojen k věci sp. zn. 2 T 97/2008, vedené u Okresního soudu v Hodoníně, čili 
u téhož soudu, a ta skončila vydáním trestního příkazu, který nabyl právní moci 
dne 17. 9. 2008, tedy v dostatečném předstihu před uplynutím výše zmíněné roční 
lhůty k rozhodnutí o případném neosvědčení se obviněného ve zkušební době, 
bylo  současně povinností příslušných pracovníků uvedeného soudu, aby zjistili 
odsouzení obviněného ve zkušební době podmíněného odsouzení, a bylo tak včas 
nařízeno veřejné zasedání, v němž by mohlo být rozhodnuto o tom, že obviněný 
původně podmíněně odložený trest odnětí svobody vykoná. 

Nejvyšší soud proto plně souhlasí s názorem stěžovatelky, že v projednávaném 
případě z trestního spisu nevyplývají žádné skutečnosti, které by mohly vést k 
závěru, že to byl obviněný, kdo zavinil, že Okresní soud v Hodoníně v zákonné 
lhůtě jednoho roku nerozhodl  o tom, že podle § 60 odst. 1 tr. zák. trest 
odnětí svobody v trvání 18 měsíců vykoná. V takovém případě uplynutím dne 26. 
3. 2009 nastala fikce osvědčení se obviněného ve zkušební době podmíněného 
odsouzení ve smyslu § 60 odst. 2 tr. zák. a okresní soud poté již nemohl 
rozhodnout tak, jak učinil v napadeném usnesení.

Na základě shora uvedeného Nejvyšší soud podle § 268 odst. 2 tr. ř. vyslovil, 
že pravomocným usnesením Okresního soudu v Hodoníně ze dne 26. 5. 2009 sp. zn. 
3 T 469/2002 byl v neprospěch obviněného J. P. porušen zákon v ustanoveních § 
60 odst. 1, 2 tr. zák. Podle § 269 odst. 2 tr. ř. pak toto usnesení zrušil, a 
to včetně všech dalších obsahově navazujících rozhodnutí, která touto změnou 
pozbyla svého podkladu. Protože tímto rozhodnutím Nejvyššího soudu došlo k 
nápravě vzniklého nezákonného stavu a v předmětné věci není dalšího 
konstitutivního soudního rozhodnutí zapotřebí, výrok ve smyslu § 270 odst. 1 
tr. ř. již učiněn nebyl. Nezbytným se však jeví deklaratorní rozhodnutí 
okresního soudu o vzniku fikce osvědčení se obviněného ve zkušební době 
podmíněného odsouzení, jehož důsledkem je i to, že se na něho hledí, jako by 
nebyl odsouzen (viz § 60 odst. 2, 3 tr. zák.).

Poučení: Proti tomuto rozhodnutí není opravný prostředek přípustný.

V Brně dne 23. března 2010

Předseda senátu:
JUDr. František Hrabec  
	
	





 



	
	
