Soud: Nejvyšší soud

Spisová značka: 5 Tz 146/2000

Datum rozhodnutí: 19.07.2000

Typ rozhodnutí: Rozsudek




5 Tz 146/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal dne 19. července 2000 ve 
veřejném zasedání v senátě složeném z předsedy senátu JUDr. Františka Púryho a 
soudců JUDr. Antonína Draštíka a JUDr. Zdeňka Sováka stížnost pro porušení 
zákona, kterou podal ministr spravedlnosti v neprospěch obviněné D. R., proti 
usnesení vyšetřovatele Policie České republiky, Obvodního úřadu vyšetřování pro 
Prahu 2 ze dne 30. 11. 1999, ČVS: OVV - 40/99,

	a rozhodl podle § 268 odst. 2, § 269 odst. 2 a § 270 odst. 1 tr. řádu a 
za splnění podmínek podle § 272 tr. řádu  t a k t o :

	Pravomocným usnesením vyšetřovatele Policie České republiky, Obvodního 
úřadu vyšetřování pro Prahu 2 ze dne 30. 11. 1999, ČVS: OVV - 40/99, a v 
řízení, které mu předcházelo,  b y l  p o r u š e n  z á k o n  v ustanoveních 
§ 2 odst. 5, 6 a § 172 odst. 1 písm. b) tr. řádu ve prospěch obviněné D. R.

	Citované usnesení se  z r u š u j e .  Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu.

	Vyšetřovateli Policie České republiky, Obvodního úřadu vyšetřování pro 
Prahu 2        se  p ř i k a z u j e ,  aby věc v potřebném rozsahu  znovu 
projednal a rozhodl.

Odůvodnění:

	Usnesením vyšetřovatele Policie České republiky, Obvodního úřadu 
vyšetřování pro Prahu 2 ze dne 30. 11. 1999, ČVS: OVV - 40/99, bylo podle § 172 
odst. 1 písm. b) tr. řádu zastaveno trestní stíhání obviněné D. R.  pro trestný 
čin podvodu podle § 250 odst. 1, 2 tr. zák., kterého se měla dopustit podle 
záznamu o sdělení obvinění ze dne 23. 7. 1999 skutkem popsaným tak, že „dne 24. 
2. 1996 si vypůjčila na dobu určitou do 31. 1. 1997 od poškozené T. Z. částku 
ve výši 100 000 Kč na zakoupení textilního zboží pro své podnikání. Po prodeji 
uvedeného zboží však peníze použila pro svoji potřebu, aniž by tyto vrátila v 
termínu a ani po termínu splatnosti. V zimě roku 1997 prodala byt ve  svém 
trvalém bydlišti, kdy nový majitel nemovitosti jí vyplatil částku ve výši 750 
000 Kč. Z této částky také však D. R. nesplatila poškozené T. Z. půjčku a 
peníze použila opětovně pro vlastní potřebu na nákup rodinného domu. Dne 3. 4. 
1998 byl vydán OS pro Prahu 3 platební rozkaz pod č. j. RO 154/98-5, který 
určil D. R. zaplacení žalované částky ve výši 100 000 Kč + 21 000 Kč, na což 
také D. R. nereagovala žádným způsobem. Tento platební rozkaz nabyl právní moci 
dnem 9. 6. 1998. Dne 7. 9. 1998 však napsala D. R. dopis, který adresovala 
poškozené T. Z., kde mj. uvádí, že se dostala do obtížné finanční situace. 
Tudíž nemůže splatit uvedenou půjčku poškozené Z., a to i přesto, že měla 
předtím dostatečnou hotovost k úhradě celé půjčky včetně úroků, což však nikdy 
neučinila, a peníze vždy použila pro vlastní potřebu.\"

	

	Usnesení o zastavení trestního stíhání nabylo právní moci dne 10. 12. 
1999, na usnesení je nesprávně vyznačena právní moc dnem 11. 12. 1999.

	Vyšetřovatel své rozhodnutí odůvodnil tím, že obviněná svůj dluh vůči 
poškozené uznala, a protože podle současných právních předpisů není možné 
vyžádat od příslušného finančního úřadu daňová přiznání, která podávala 
obviněná za období své podnikatelské činnosti, nepodařilo se zcela přesně 
zjistit, jestli bylo podnikání obviněné v době půjčky prosperující či nikoliv a 
zda v té době věděla, že půjčku nevrátí. Podle názoru vyšetřovatele je tedy na 
místě postup podle pravidla „in dubio pro reo\" (tj. v pochybnostech ve 
prospěch obviněného).

	Proti citovanému usnesení vyšetřovatele Policie České republiky, 
Obvodního úřadu vyšetřování pro Prahu 2 podal ministr spravedlnosti stížnost 
pro porušení zákona v neprospěch obviněné D. R. Napadenému usnesení v ní vytkl, 
že jím byl ve prospěch obviněné porušen zákon v ustanoveních § 2 odst. 5, 6 tr. 
řádu a § 172 odst. 1 písm. b) tr. řádu. V odůvodnění stížnosti pro porušení 
zákona ministr spravedlnosti podrobně zrekapituloval průběh dosavadního řízení 
a obsah důkazů vztahujících se k projednávanému skutku, který je obviněné 
kladen za vinu. Na tomto podkladě dospěl ministr spravedlnosti k závěru, že 
usnesení vyšetřovatele, jímž bylo zastaveno trestní stíhání obviněné, bylo 
učiněno za situace, kdy ještě vyšetřovatel neprovedl všechny dostupné důkazy, 
nutné pro zjištění skutkového stavu. Podle názoru ministra spravedlnosti mělo 
být z hlediska úmyslu obviněné v době půjčky zjišťováno, jakými finančními 
prostředky obviněná disponovala a jaké výnosy mohla reálně očekávat v době, kdy 
se půjčka stala splatnou. K tomu bylo třeba posoudit obsah účetnictví, které 
musela obviněná jako podnikatelka vést, a měly být provedeny i další důkazy, 
zejména výslech manžela obviněné. Pokud by se zjistilo, že se obviněná 
nacházela v úpadku ve smyslu zákona č. 328/1991 Sb., o konkursu a vyrovnání, ve 
znění pozdějších předpisů, podle přesvědčení ministra spravedlnosti by byl 
vyšetřovatel povinen zabývat se i tím, zda se obviněná nemohla dopustit 
trestného činu zvýhodňování věřitele podle § 256a tr. zák. a prošetřit, jak 
naložila s peněžní částkou 750 000 Kč, kterou obdržela za uvolnění bytu a 
kterou měla investovat do dalšího podnikání, což nebylo nijak prověřeno.

	

	Ministr spravedlnosti proto navrhl, aby Nejvyšší soud České republiky 
podle § 268 odst. 2 tr. řádu vyslovil, že usnesením vyšetřovatele Policie České 
republiky, Obvodního úřadu vyšetřování pro Prahu 2 ze dne 30. 11. 1999, ČVS: 
OVV - 40/99, byl porušen zákon v ustanoveních § 2 odst. 5, 6 a § 172 odst. 1 
písm. b) tr. řádu ve prospěch obviněné D. R., aby podle § 269 odst. 2 tr. řádu 
napadené usnesení vyšetřovatele zrušil a aby dále postupoval podle § 270 odst. 
1 tr. řádu.

	Nejvyšší soud České republiky na podkladě podané stížnosti pro porušení 
zákona přezkoumal podle § 267 odst. 1 tr. řádu správnost výroku napadeného 
rozhodnutí, jakož i řízení, jež mu předcházelo, a zjistil, že zákon porušen byl 
ve prospěch obviněné D. R., a to v podstatě v těch směrech a z těch důvodů, jak 
uvádí stížnost pro porušení zákona. K tomuto závěru dospěl Nejvyšší soud na 
základě následujících skutečností:

	Ze spisového materiálu vyplývá, že k věci byla vyslechnuta obviněná D. 
R., která mimo jiné potvrdila, že si částku ve výši 100 000 Kč půjčila od T. Z. 
Domluvily se na úroku ve výši 25 000 Kč, peníze si půjčila na dobu 1 roku. S 
manželem za částku ve výši 750 000 Kč uvolnili byt v Praze 3 a zakoupili domek 
v B., kde začala podnikat v oboru prodeje potravin. Domek posléze zastavila 
kvůli splátkám na zakoupenou chatu a za zbytek peněz nakoupila potraviny. Dluh 
vůči poškozené neumořila, neboť podnikání v Praze musela ukončit a v novém 
bydlišti si potřebovala vyřídit živnost. Dále poukázala na skutečnost, že dva 
neznámí muži od ní od září nebo října (patrně roku 1997) počali vymáhat tzv. 
výpalné, které jim zaplatila až tehdy, když se jí ztratil syn. Neměla v úmyslu 
poškozené vypůjčenou hotovost nevrátit, dluh uznává, poškozené vrátila 
prostřednictvím pana D. částku ve výši 6 000 Kč. Dále se vyjádřila, že jakmile 
se zlepší její finanční situace, poškozené dluh vrátí.

	Svědkyně a poškozená T. Z. mimo jiné uvedla, že podle dohody dne 24. 2. 
1996 v Praze 2 půjčila obviněné peněžní částku ve výši 100 000 Kč, půjčka měla 
splatnost do 31. 1. 1997. Po uplynutí lhůty začala obviněnou shánět v Praze, 
poté se dozvěděla, že se odstěhovala do B. Obviněné telefonovala, ale ta se 
nechala zapírat. Spojila se tedy se společností I. s., s. r. o., s kterou 
uzavřela smlouvu o narovnání dluhu z půjčky s obviněnou. Společnost Inkasní 
servis, s. r. o., vymohla od obviněné částku ve výši 4 000 Kč, poté poškozená 
smlouvu vypověděla. Obviněná se neozývala, ačkoliv znala její adresu i číslo 
telefonu. Na splátkový kalendář obviněná nepřistoupila, na doporučený dopis ze 
dne 10. 9. 1997 obviněná nereagovala. 

	K věci byla dále vyslechnuta svědkyně N. Z., která vypověděla, že 
zprostředkovala obviněné uvolnění bytu v Praze 3 za úplatu. Ví o tom, že 
obviněná měla následně problémy v B., kde se zadlužila. Stále sháněla peníze, 
protože trpěla nedostatkem financí.

	Svědek M. D., který měl vystupovat jako jednatel společnosti I. s., s. 
r. o, vypověděl, že se na jejich společnost obrátila T. Z. se žádostí o 
vymožení pohledávek od různých osob, kromě jiného i od D. R., od níž převzal na 
umoření jejího dluhu vůči T. Z. postupně částky 4 000 Kč a 2 000 Kč. Podle 
vyjádření svědka obviněná dluží peníze více osobám. Po dohodě byla poté 
spolupráce s T. Z. ukončena. Svědek V. S.  uvedl, že obviněná podepsala 
potvrzení o odstoupení od nájemní smlouvy k bytu v P.,  H. 72, a za vlastníka 
bytu, společnost WRM, s. r. o., svědek předal obviněné hotovost ve výši 750 000 
Kč za přítomnosti paní Z.

	Spisový materiál dále obsahuje listinné důkazy nebo jejich fotokopie, a 
to potvrzení o příjmu odstupného, návrh na vydání platebního rozkazu, platební 
rozkaz, znalecký posudek z oboru zdravotnictví, odvětví psychiatrie, ohledně 
duševního zdraví obviněné, korespondenci mezi obviněnou a poškozenou, dohodu o 
umoření dluhu, zprávu společnosti I. s., s. r. o., výpis z obchodního rejstříku 
ohledně společnosti WRM, s. r. o., a zprávy k osobě obviněné.

	Základní nedostatek spatřuje Nejvyšší soud v trestní věci obviněné D. 
R.  v tom, že dosud provedené dokazování zůstalo neúplné a neposkytovalo 
dostatečný podklad k tomu, aby mohl vyšetřovatel Policie České republiky, 
Obvodního úřadu vyšetřování pro Prahu 2 učinit v přípravném řízení konečné 
meritorní rozhodnutí v podobě, která vyplývá z napadeného usnesení. V 
dosavadním průběhu trestního stíhání se totiž vyšetřovatel náležitě nevypořádal 
se všemi skutečnostmi rozhodnými pro posouzení věci a neodstranil neúplnost 
dosud opatřených důkazů. Vzhledem k tomu bylo povinností vyšetřovatele doplnit 
dokazování tak, jak je podrobněji rozvedeno níže, a tím odstranit tyto (a další 
vytýkané) nedostatky. Proto byl postup vyšetřovatele nesprávný, jestliže 
opatřené důkazy hodnotil jednostranně ve prospěch obviněné D. R.  a na základě 
neúplných skutkových zjištění dospěl k závěru o nutnosti zastavit její trestní 
stíhání. Rozhodnout o zastavení trestního stíhání podle § 172 odst. 1 písm. b) 
tr. řádu lze totiž jen v případě, kdy je prokázáno, že se stal skutek, pro 
který se trestní stíhání vede, ale tento skutek není trestným činem, přičemž 
není důvod k postoupení věci. V daném případě však z dosud opatřených důkazů 
nelze učinit spolehlivý závěr, zda skutek, pro který byla obviněná D. R. 
stíhána, skutečně naplňuje všechny znaky skutkové podstaty trestného činu 
podvodu podle § 250 odst. 1, 2 tr. zák., popřípadě jiného trestného činu, či 
nikoli, proto je rozhodnutí vyšetřovatele v napadeném usnesení zatím předčasné. 
Ani použití pravidla „in dubio pro reo\" není za této situace možné, neboť v 
pochybnostech lze postupovat ve prospěch obviněného jen za předpokladu, kdy již 
není možné opatřit žádné další důkazy, které by mohly vést k odstranění 
přetrvávajících pochybností.

	V projednávané věci však nebyly provedeny všechny dostupné důkazy, na 
jejichž podkladě by bylo možné posoudit všechny právně významné okolnosti 
předmětné půjčky a důvody jejího nesplacení. Objasnit bylo třeba především 
finanční situaci obviněné v době, kdy si půjčovala hotovost ve výši 100 000 Kč 
od poškozené T. Z. Mělo být zjišťováno, jakými prostředky obviněná jako 
podnikatelka disponovala, do jaké míry byla již v době půjčky zadlužena a jaké 
výnosy mohla reálně očekávat v době, kdy se půjčka stala splatnou. Objasnění 
věci v tomto směru mohlo přispět k řešení zásadní otázky, zda v době půjčky 
existovaly skutečnosti, které by svědčily o tom, že obviněná již tehdy neměla 
úmysl půjčené peníze vrátit. Jestliže povinnost mlčenlivosti nedovolila opatřit 
důkazy v tomto směru z daňových přiznání obviněné, mohlo být významným důkazem 
účetnictví, které byla obviněná jako podnikatelka povinna vést podle § 35 
obchodního zákoníku (zákona č. 513/1991 Sb., ve znění pozdějších předpisů) a 
podle zákona č. 563/1991 Sb., o účetnictví, ve znění pozdějších předpisů. 
Obviněná měla podle § 15 odst. 1 písm. a) zákona o účetnictví mimo jiné 
povinnost vést peněžní deník, který musí obsahovat údaje uvedené v § 15 odst. 2 
téhož zákona. Mezi tyto údaje patří také údaje o peněžních prostředcích v 
hotovosti, na účtech u peněžních ústavů a v průběžných položkách, údaje o 
celkových příjmech a celkových výdajích. Dále byla obviněná povinna vést podle 
§ 15 odst. 1 písm. b) citovaného zákona knihu pohledávek a závazků, z níž by 
byla patrná bilance jejího hospodaření. Spisový materiál však tyto údaje 
neobsahuje a nelze tedy zjistit, jaká byla finanční situace obviněné v době, 
kdy od poškozené převzala půjčku, a jaký stav mohla v tomto směru důvodně 
očekávat v době splatnosti půjčky. Účetnictvím nebo dalšími vhodnými důkazy 
tedy mělo být ověřeno, zda obviněná v době, kdy převzala peníze půjčené T. Z., 
nebyla ve finanční situaci, kdy bylo zřejmé, že nebude schopna půjčku vrátit. K 
věci měl být jako svědek vyslechnut též manžel obviněné (s poučením podle § 100 
tr. řádu), a to zejména ohledně podnikání obviněné, prodeje bytu, zakoupení 
domu v B., zakoupení a zastavení chaty. Dále měl být (při respektování postupu 
podle § 8 odst. 2 tr. řádu) prověřen účet obviněné vedený u Investiční a 
poštovní banky, a. s., pohyb peněz na tomto účtu a zjištěna výše zůstatku na 
účtu v době půjčky a v době její splatnosti. Mělo být rovněž zjišťováno, zda 
obviněná v rozhodné době nedisponovala finančními prostředky na jiném účtu.

	V této souvislosti Nejvyšší soud připomíná obecné závěry týkající se 
úmyslu u trestného činu podvodu spáchaného vylákáním půjčky (úvěru). Samotná 
skutečnost, že dlužník nesplnil svůj závazek k vrácení věci (peněz) ve sjednané 
lhůtě, ač tak mohl učinit, ještě nedokazuje, že uvedl věřitele v omyl, aby se 
ke škodě jeho majetku obohatil ve smyslu § 250 tr. zák. K naplnění zákonných 
znaků trestného činu podvodu podle citovaného ustanovení se v tomto případě 
tzv. úvěrového podvodu vyžaduje, aby bylo prokázáno, že pachatel již v době 
půjčky peněz (poskytnutí úvěru) jednal v úmyslu půjčené peníze vůbec nevrátit 
nebo nevrátit je ve smluvené lhůtě, nebo jednal alespoň s vědomím, že peníze ve 
smluvené lhůtě nebude moci vrátit, a že tím uvádí věřitele v omyl, aby se ke 
škodě jeho majetku obohatil (viz však nyní speciální ustanovení o úvěrovém 
podvodu podle § 250b tr. zák.). Jestliže teprve po uzavření smlouvy o půjčce 
peněz (o úvěru) vznikly překážky, které bránily dlužníkovi splnit závazek z 
půjčky (z úvěru) a které nemohl v době uzavření smlouvy o půjčce (o úvěru) ani 
předvídat, když jinak byl schopen tehdy závazek splnit, nebo jestliže byl sice 
schopen peníze vrátit ve sjednané lhůtě, ale z různých důvodů vrácení peněz 
odkládal nebo dodatečně pojal úmysl peníze vůbec nevrátit, pak jeho jednání 
nelze považovat za trestný čin podvodu podle § 250 tr. zák. (viz k tomu 
rozhodnutí pod č. 54/1967-I., č. 15/1969 a č. 57/1978-III. Sb. rozh. tr.). 
Podle okolností by ovšem následné jednání dlužníka mohlo být jiným trestným 
činem, zejména trestným činem poškozování věřitele podle § 256 tr. zák. nebo 
trestným činem zvýhodňování věřitele podle § 256a tr. zák., pokud by dlužník 
úmyslně činil takové majetkové dispozice, že jimi znemožnil plné nebo alespoň 
poměrné uspokojení pohledávky určitého věřitele.

	Proto v  posuzovaném případě mělo být rovněž prověřováno, jakým 
způsobem nakládala obviněná se svým majetkem poté, když se pohledávka poškozené 
T. Z. stala splatnou, a zda tyto majetkové dispozice nesměřovaly k tomu, aby 
bylo uspokojení uvedené pohledávky zmařeno, resp. zda si mohla být obviněná 
vědoma tohoto následku a pro případ, že ho způsobí, s tím byla srozuměna. V 
takovém případě by se obviněná mohla dopustit trestného činu poškozování 
věřitele, a to zejména podle alternativy uvedené v § 256 odst. 1 písm. a) tr. 
zák. Kdyby měla obviněná v této době více věřitelů, kterým nebyla schopna plnit 
své splatné závazky, a zvýhodnila by jen některého z nich v úmyslu zmařit 
uspokojení pohledávky poškozené T. Z., resp. pokud jednala s vědomím vzniku 
tohoto následku a pro případ, že ho způsobí, byla s ním srozuměna, dopustila by 
se obviněná trestného činu zvýhodňování věřitele podle § 256a tr. zák. Přitom 
Nejvyšší soud zdůrazňuje, že ke spáchání tohoto trestného činu se nevyžaduje, 
aby byl na majetek obviněné prohlášen konkurs podle zákona č. 328/1991 Sb., o 
konkursu a vyrovnání, ve znění pozdějších předpisů, nebo aby byl podán návrh na 
prohlášení konkursu, ale postačilo by, že obviněná měla jako dlužník více 
věřitelů a nebyla schopna plnit své splatné závazky, které vůči nim měla, tj. 
že byla v platební neschopnosti, ve stavu insolvence podle § 1 odst. 2 
citovaného zákona (stav předlužení, který je podle § 1 odst. 3 zákona o 
konkursu a vyrovnání rovněž důvodem úpadku, však pro spáchání trestného činu 
zvýhodňování věřitele podle § 256a tr. zák. nepostačuje, jak se mylně domnívá 
stížnost pro porušení zákona). Proto bylo třeba mimo jiné prošetřit, jak 
obviněná skutečně naložila s částkou 750 000 Kč, kterou obdržela za uvolnění 
bytu v P., a proč pohledávku poškozené neuspokojila alespoň poměrně. Tvrzení 
obviněné, že částku ve výši 750 000 Kč investovala do dalšího podnikání, nebylo 
nijak prověřováno a nebyl opatřen ani výpis z katastru nemovitostí, kterým by 
bylo doloženo vlastnické právo obviněné k domku v Bystré u Poličky a k 
zakoupené chatě. S ohledem na velmi široké vymezení stíhaného skutku ve 
sděleném obvinění, jak bylo výše citováno, by zde byla totožnost skutku 
zachována i za situace, pokud by skutečně přicházely v úvahu trestné činy 
poškozování věřitele podle § 256 tr. zák. nebo zvýhodňování věřitele podle § 
256a tr. zák., a nikoli trestný čin podvodu podle § 250 odst. 1, 2 tr. zák. 
Nejvyšší soud však nemůže předjímat, jaká právní kvalifikace má být použita, 
nebyl-li zatím skutkový stav zjištěn v potřebném rozsahu.

	Ve stadiu, kdy vyšetřovatel rozhodl napadeným usnesením, tedy nebyla 
věc objasněna natolik, aby bylo možné učinit spolehlivé závěry o tom, zda 
skutek, pro nějž byla obviněná D. R. stíhána, je či není trestným činem, a 
popřípadě jakým trestným činem. Tím, že vyšetřovatel za uvedeného stavu přesto 
zastavil trestní stíhání obviněné, porušil zákon v její prospěch v ustanoveních 
§ 2 odst. 5, 6 a § 172 odst. 1 písm. b) tr. řádu, tj. v ustanoveních, která 
upravují postup orgánů činných v trestním řízení při zjišťování skutkového 
stavu, při hodnocení důkazů a v souvislosti se zastavením trestního stíhání v 
přípravném řízení.

	Řízení, které napadenému usnesení vyšetřovatele předcházelo, je však 
třeba vytknout i další nedostatky. Především není ve sděleném obvinění přesně 
popsán skutek, pro který je  obviněná D. R. stíhána. Skutek musí být v záznamu 
o sdělení obvinění podle § 160 odst. 1 tr. řádu popsán tak, aby nemohl být 
zaměněn s jiným. Popis skutku v záznamu o sdělení obvinění v posuzované věci 
totiž obsahuje skutečnosti, u nichž není zřejmé, jaký mají mít právní význam 
(např. že byl vydán platební rozkaz, kterým byla určena povinnost obviněné 
zaplatit žalovanou částku poškozené, nebo že obviněná napsala poškozené dopis s 
vysvětlením, proč půjčku nevrátila). Na druhé straně nebyly do popisu skutku 
zahrnuty ty skutkové okolnosti, jež jsou významné právě z hlediska trestného 
činu podvodu podle § 250 tr. zák., který byl ve skutku spatřován, tj. zejména 
skutečnosti, z nichž by bylo patrné, že obviněná již v době, kdy jí poškozená 
peníze půjčila, měla úmysl půjčku vůbec nevrátit, resp. byla si vědoma, že 
peníze ve smluvené lhůtě nebude moci vrátit, a byla srozuměna s tím, že uvádí 
poškozenou v omyl, aby se ke škodě jejího majetku obohatila, jak bylo výše 
uvedeno. Popis skutku pak neobsahuje ani uvedení místa, kde si obviněná peníze 
od poškozené vypůjčila. V popisu se rovněž nepřesně uvádí, že obviněná „prodala 
byt ve svém trvalém bydlišti\", ačkoli ve skutečnosti nebyla vlastníkem tohoto 
bytu, proto ho nemohla prodat, ale peníze obdržela od skutečného vlastníka bytu 
za odstoupení od nájemní smlouvy týkající se uvedeného bytu a za jeho uvolnění 
(viz č. l. 29 a 33 trestního spisu). Jestliže bude přicházet v úvahu jiná 
právní kvalifikace skutku, která byla výše naznačena (např. podle § 256 nebo § 
256a tr. zák.), je nezbytné přizpůsobit jí popis skutku a uvést v něm ty 
skutkové okolnosti, které jsou pro takové posouzení právně relevantní (viz též 
rozhodnutí pod č. 43/1994-I. Sb. rozh. tr.).

	Zcela v souladu s trestním řádem není ani postup vyšetřovatele, pokud 
pověřil jinou osobu (ppor. P. M. ) provedením všech vyšetřovacích úkonů v 
předmětné trestní věci. Jednak z tohoto pověření není zřejmé, zda uvedená osoba 
vystupovala ve věci jako policejní orgán ve smyslu § 12 odst. 2 tr. řádu, když 
jedině takovému orgánu může vyšetřovatel podle § 157 odst. 2 věty druhé tr. 
řádu uložit provedení úkonů potřebných k objasnění věci nebo ke zjištění 
pachatele. Podstatné ovšem je, že podle § 164 odst. 1 věty prvé tr. řádu 
vyšetřovatel koná vyšetřování zpravidla osobně. Tuto směrnici je třeba 
považovat skutečně za pravidlo a případné odchylky od něj mohou být jen 
výjimečné a odůvodněné toliko ve vztahu k jednotlivým procesním úkonům, nikoli 
k celému obsahu a průběhu vyšetřování. V tomto kontextu je třeba uplatňovat i 
oprávnění vyšetřovatele podle § 157 odst. 2 věty druhé tr. řádu spočívající v 
možnosti pověřit policejní orgán prováděním procesních úkonů. Proto se takové 
oprávnění s ohledem na zmíněné pravidlo, podle kterého vyšetřování koná 
vyšetřovatel zásadně osobně, může realizovat především před zahájením trestního 
stíhání. Po zahájení trestního stíhání v průběhu vyšetřování je oprávněn 
vyšetřovatel uložit policejnímu orgánu provedení jen takových úkonů nezbytných 
pro vyšetřování, které s ohledem na jejich povahu nemůže vyšetřovatel provést 
sám (srov. § 4 odst. 3 zákona č. 283/1991 Sb., o Policii České republiky, ve 
znění pozdějších předpisů). Jde zejména o úkony vyplývající z výkonu oprávnění 
policisty (např. opatřit vysvětlení od osoby, zjistit totožnost osoby, 
prohlédnout dopravní prostředek) a o úkony spočívající v operativně pátrací 
činnosti, zjišťování a prověrce údajů, podání zpráv, podkladů a informací z 
oblasti působnosti příslušné policejní služby (např. pátrat po osobách a 
věcech, zajistit stopy na místě činu), dále v předvedení a eskortaci osob (viz 
též obdobné vymezení v ustanovení čl. 3 odst. 4 a 5 instrukce pro vyšetřovatele 
a policejní orgány Policie České republiky k postupu v trestním řízení, vydané 
nařízením ministra vnitra ze dne 12. 12. 1995 č. 82/1995). Může jít rovněž o 
jednotlivé úkony, u nichž trestní řád výslovně předpokládá, že vyšetřovatel 
pověří jejich provedením policejní orgán (např. provedení prohlídky jiných 
prostor nebo pozemku podle § 83a odst. 2 tr. řádu, provedení osobní prohlídky 
podle § 83b odst. 2 tr. řádu, předvedení obviněného k výslechu podle § 90 odst. 
3 tr. řádu). Nejvyšší soud tedy uzavírá, že vyšetřovatel je oprávněn uložit 
policejnímu orgánu provedení pouze takových konkrétních úkonů trestního řízení, 
jejichž povaha neumožňuje, aby je vyšetřovatel provedl sám, nebo u kterých to 
trestní řád přímo předpokládá, přičemž jinak je vyšetřovatel povinen konat 
vyšetřování osobně a není oprávněn pověřit policejní orgán provedením všech 
vyšetřovacích úkonů v určité věci. Jednotlivé úkony trestního řízení (tedy 
rovněž nikoli celé vyšetřování) může provést i dožádaný orgán (§ 53 odst. 1, § 
54 odst. 1 tr. řádu).

	Konečně považuje Nejvyšší soud za nutné upozornit na další spíše 
formální nedostatky. Trestní spis obsahuje fotokopie listin, které by měly být 
listinnými důkazy (např. na č. l. 33 až 35, 58 až 65, 68 až 70 trestního 
spisu), ovšem není zřejmé, kdo fotokopie pořídil, a nejsou ověřeny v tom směru, 
zda odpovídají originálům listin. Na jiných dokumentech pak chybí podpisy 
příslušných osob; např. v rozporu s ustanoveními § 138 a § 129 odst. 4 tr. řádu 
není vyšetřovatelem podepsáno ani napadené usnesení o zastavení trestního 
stíhání, v rozporu s ustanovením § 56 odst. 1 tr. řádu chybí v protokolu o 
výslechu obviněné na č. l. 8 spisu podpis přivzaté osoby a na č. l. 14 spisu 
podpis vyslýchajícího, vyslýchající není podepsána ani na č. l. 26 spisu v 
protokolu o výslechu svědka M. D., podpis přivzaté osoby pak chybí v protokolu 
o výslechu svědka V. S.  na č. l. 29 spisu, navíc je tato strana protokolu 
nadepsána tak, jako kdyby se jednalo o výslech svědkyně Naděždy Zvoníčkové.

	Na základě všech rozvedených skutečností nezbylo, než aby Nejvyšší soud 
podle § 268 odst. 2 tr. řádu vyslovil, že napadeným usnesením vyšetřovatele byl 
porušen zákon v ustanoveních § 2 odst. 5, 6 a § 172 odst. 1 písm. b) tr. řádu. 
K tomuto porušení zákona došlo ve prospěch obviněné D. R., když vyšetřovatel 
neshledal v předmětném skutku trestný čin podvodu podle § 250 odst. 1, 2 tr. 
zák. a vzhledem tomu zastavil trestní stíhání obviněné, ačkoli neúplné zjištění 
skutkového stavu a nedostatečné vyhodnocení dosavadních důkazů neumožňovalo 
učinit takové rozhodnutí. Jelikož stížnost pro porušení zákona byla podána ve 
lhůtě do šesti měsíců od právní moci napadeného usnesení a byly splněny i další 
podmínky ve smyslu ustanovení § 272 tr. řádu, Nejvyšší soud napadené usnesení 
vyšetřovatele podle § 269 odst. 2 tr. řádu zrušil, včetně rozhodnutí na něj 
obsahově navazujících, a protože ve věci je třeba učinit rozhodnutí nové, podle 
§ 270 odst. 1 tr. řádu vyšetřovateli přikázal, aby věc v potřebném rozsahu 
znovu projednal a rozhodl. Než bude možné v přípravném řízení meritorně 
rozhodnout, je nezbytné odstranit všechny výše uvedené nedostatky, jimiž trpí 
dosavadní průběh přípravného řízení, a postupovat v intencích tohoto rozhodnutí 
Nejvyššího soudu (§ 270 odst. 4 tr. řádu). Úkolem vyšetřovatele rovněž bude 
doplnit dokazování opatřením dalších důkazů, zejména svědeckých výpovědí a 
listinných důkazů, jejichž potřeba byla zmíněna nebo vyplyne z průběhu 
vyšetřování. Pečlivěji je třeba prověřit i obhajobu obviněné, pokud svou 
svízelnou finanční situaci dává do souvislosti s tím, že od ní měli neznámí 
muži vymáhat platby tzv. výpalného a měl jí být unesen syn, v důsledku čehož 
musela ukončit podnikání v Praze. Poté bude povinen vyšetřovatel opětovně 
vyhodnotit všechny opatřené důkazy, včetně výsledků doplněného dokazování, a 
přihlédnout při tom ke všem rozhodným skutečnostem, na nichž závisí závěr o 
tom, zda bude ve věci podána obžaloba nebo učiněno jiné konečné rozhodnutí v 
přípravném řízení. V novém rozhodnutí pak musí vyšetřovatel své hodnotící úvahy 
náležitě vysvětlit jak ve vztahu ke  skutkovým zjištěním, tak i ohledně jejich 
právní kvalifikace.

	Jestliže by i po doplnění dokazování v otázkách naznačených výše nadále 
přetrvávaly pochybnosti vyplývající z případných rozporů v opatřených důkazech, 
které již nelze v  přípravném řízení odstranit, a zjištění, které z 
odporujících si důkazů jsou pravdivé, závisí jenom na jejich hodnocení, pak 
nelze trestní stíhání zastavit. Hodnocení důkazů v takovém případě může učinit 
jen soud po jejich provedení v hlavním líčení podle zásad ústnosti a  
bezprostřednosti. Tímto rozhodnutím Nejvyššího soudu však není nikterak 
prejudikováno jakékoli budoucí meritorní rozhodnutí v otázce viny obviněné D. 
R. Význam tohoto rozhodnutí je pouze v tom, že v rámci trestního stíhání 
obviněné je třeba shromáždit a  vyhodnotit další potřebné důkazy. Způsob 
hodnocení všech opatřených důkazů (§ 2 odst. 6 tr. řádu) a v návaznosti na to 
otázka, jaká skutková zjištění z nich budou vyvozena (§ 2 odst. 5 tr. řádu), 
zcela spadá do sféry volného hodnocení důkazů vyšetřovatelem a státním 
zástupcem, který vykonává dozor nad přípravným řízením.

Poučení: Proti tomuto rozsudku není další opravný prostředek přípustný.

V Brně dne 19. července 2000

                                                                                
     Předseda senátu:           

JUDr. František P ú r y 
