Soud: Nejvyšší soud

Spisová značka: 30 Cdo 2863/2020

Datum rozhodnutí: 03.11.2020

Typ rozhodnutí: ROZSUDEK


Heslo: Odpovědnost státu za škodu [ Odpovědnost státu za újmu ]

Dotčené předpisy: § 31a odst. 3 předpisu č. 82/1998Sb.

Kategorie rozhodnutí: C




30 Cdo 2863/2020-143




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud rozhodl v senátu složeném z předsedy JUDr. Pavla Simona a soudců 
JUDr. Tomáše Pirka a JUDr. Davida Vláčila v právní věci žalobkyně Z. T., 
narozené XY, bytem XY, zastoupené Mgr. Ing. Janem Boučkem, advokátem se sídlem 
v Praze 1, Opatovická 1659/4, proti žalované České republice – Ministerstvu 
spravedlnosti, se sídlem v Praze 2, Vyšehradská 427/16, zastoupené Úřadem pro 
zastupování státu ve věcech majetkových, sídlem v Praze 2, Rašínovo nábřeží 
390/42, o náhradu nemajetkové újmy, vedené u Obvodního soudu pro Prahu 2 pod 
sp. zn. 28 C 125/2018, o dovolání žalobkyně proti rozsudku Městského soudu v 
Praze ze dne 29. 1. 2020, č. j. 68 Co 350/2019-103, takto:

Rozsudek Městského soudu v Praze ze dne 29. 1. 2020, č. j. 68 Co 350/2019-103, 
se v části, jímž byl v rozsahu částky 100 000 Kč s příslušenstvím potvrzen 
výrok I rozsudku Obvodního soudu pro Prahu 2 ze dne 26. 6. 2019, č. j. 28 C 
125/2018-62, a dále ve výroku II, o nákladech odvolacího řízení zrušuje a věc 
se vrací Městskému soudu v Praze k dalšímu řízení.

 Odůvodnění:
I.	Dosavadní průběh řízení
1.	V projednávané věci se žalobkyně domáhala na žalované poskytnutí 
přiměřeného zadostiučinění za nemajetkovou újmu z důvodu nepřiměřené délky 
řízení vedeného u Okresního soudu v Liberci pod sp. zn. 24 C 139/2013  (dále 
jen „posuzované řízení“). 
2.	Obvodní soud pro Prahu 2 (dále jen „soud prvního stupně“) svým 
rozsudkem ze dne 26. 6. 2019, č. j. 28 C 125/2018-62, zamítl žalobu, kterou se 
žalobkyně domáhala zaplacení částky 200 000 Kč s příslušenstvím (výrok I) a 
žalobkyni uložil povinnost zaplatit žalované náhradu nákladů řízení ve výši 300 
Kč a (výrok II).
3.	Soud prvního stupně na základě jím provedeného dokazování dospěl ke 
skutkovému závěru, podle něhož posuzované řízení bylo zahájeno podáním žaloby u 
Okresního soudu v Liberci (dále jen „okresní soud“) dne 27. 8. 2013 a žalobkyně 
se v něm domáhala vůči žalovanému zaplacení částky 17 486 Kč s příslušenstvím 
jako dlužného nájemného. Tato částka byla v průběhu posuzovaného řízení 
žalobkyní rozšířena o částku 33 566 Kč s příslušenstvím. Okresní soud po 
provedeném řízení rozsudkem ze dne 13. 5. 2015 žalobě zčásti vyhověl a zčásti 
ji zamítl. K odvolání žalovaného Krajský soud v Ústí nad Labem - pobočka 
Liberec jako soud odvolací (dále jen „krajský soud“) usnesením ze dne 25. 8. 
2015, zrušil rozsudek okresního soudu v odvoláním napadeném rozsahu a věc mu 
vrátil k dalšímu řízení. Okresní soud znovu rozhodl ve věci rozsudkem ze dne 
16. 3. 2016, kdy žalobě bylo vyhověno. Žalovaný opět podal odvolání a krajský 
soud usnesením ze dne 30. 8. 2016 v pořadí druhý rozsudek okresního soudu znovu 
zrušil a věc mu vrátil k dalšímu řízení. Okresní soud po doplněném dokazování 
ve věci znovu rozhodl (v pořadí třetím) rozsudkem ze dne 8. 2. 2017, č. j. 24 C 
139/2013-194, tak, že žaloba byla zamítnuta. K odvolání žalobkyně krajský soud 
rozsudkem ze dne 6. 11. 2017 uvedený rozsudek okresního soudu potvrdil. 
Žalobkyně podala proti rozsudku krajského soudu dne 2. 2. 2018 ústavní 
stížnost, kterou Ústavní soud usnesením ze dne 13. 11. 2018, sp. zn. IV. ÚS 
449/18, odmítnul. Žalobkyně dne 2. 1. 2018 bezúspěšně předběžně uplatnila u 
žalované nárok na poskytnutí zadostiučinění za vzniklou nemajetkovou újmu.
4.	V rovině právního posouzení soud prvního stupně na věc aplikoval 
zákon č. 82/1998 Sb., o odpovědnosti za škodu způsobenou při výkonu veřejné 
moci rozhodnutím nebo nesprávným úředním postupem a o změně zákona České 
národní rady č. 358/1992 Sb., o notářích a jejich činnosti (notářský řád), ve 
znění pozdějších předpisů, dále jen „OdpŠk“. Předmětné řízení trvalo vůči 
žalobkyni celkem 5 let a 2,5 měsíců. Otázku přiměřenosti délky posuzovaného 
řízení pak soud prvního stupně řešil na základě kritérií vymezených v § 31a 
odst. 3 OdpŠk. Spor považoval za skutkově obtížnější s ohledem na potřebu 
provedení rozsáhlejšího dokazování k obraně žalovaného, význam posuzovaného 
řízení pro žalobkyni považoval za zvýšený; poukázal rovněž na procesní 
složitost věci, kdy na délce řízení se jistou měrou podílela i samotná 
žalobkyně, která nevyužila dostupné prostředky způsobilé odstranit jí tvrzené 
průtahy. Soudy jinak v posuzovaném řízení postupovaly plynule a činily úkony 
směřující k vydání rozhodnutí ve věci samé, přitom se nedopustily průtahů (ve 
smyslu neodůvodněné nečinnosti). Jediné pochybení přičitatelné státu zaznamenal 
soud prvního stupně ve zrušení rozsudku okresního soudu ze dne 13. 5. 2013 pro 
nepřezkoumatelnost. Soud prvního stupně proto neshledal existenci 
odpovědnostního titulu spočívajícího v nepřiměřené délce řízení, a proto žalobu 
jako nedůvodnou zamítl.
5.	Městský soud v Praze jako soud odvolací napadeným rozsudkem potvrdil 
rozsudek soudu prvního stupně (výrok I rozsudku odvolacího soudu) a rozhodl o 
náhradě nákladů odvolacího řízení (výrok II rozsudku odvolacího soudu).
6.	Odvolací soud dokazování nedoplňoval a vyšel ze skutkových zjištění 
soudu prvního stupně.
7.	Po právní stránce měl odvolací soud za správné hodnocení soudu 
prvního stupně, ve shodě s ním dospěl k závěru, že posuzované řízení v trvání 5 
let a 2,5 měsíců nelze, vzhledem ke všem okolnostem dané věci a s přihlédnutím 
ke kritériím uvedeným v § 31a odst. 3 písm. b) až e) OdpŠk, považovat za 
nepřiměřeně dlouhé, a to i s vědomím individuálně zvýšeného významu řízení pro 
žalobkyni z důvodu jejího vyššího věku.
II.	Dovolání a vyjádření k němu
8.	Rozsudek odvolacího soudu napadla žalobkyně dovoláním směřujícím 
proti potvrzujícímu výroku I rozsudku odvolacího soudu, avšak jen v rozsahu, 
pokud jím bylo rozhodnuto o částce 100 000 Kč. V dovolání  a jeho včasném 
doplnění namítala, že odvolací soud se odchýlil od ustálené rozhodovací praxe 
dovolacího soudu ohledně posouzení otázky délky soudního řízení v rozsahu 5 let 
a 2,5 měsíců jako přiměřené délky řízení.
9.	Především namítala, že napadené rozhodnutí je v rozporu se závěry 
vyslovenými v  rozsudku Nejvyššího soudu ze dne 16. 9. 2015, sp. zn. 30 Cdo 
1747/2014, neboť soudy neporovnávaly posuzovanou věc s jinými obdobnými spory, 
neboť má-li být zadostiučinění považováno za přiměřené, mělo by odpovídat výši 
přiznaného zadostiučinění v případech, které se v podstatných znacích shodují. 
Na podporu této námitky označila žalobkyně celou řadu rozhodnutí vyšších soudů, 
včetně soudu Ústavního, v níž se poškozenému dostalo odškodnění, ačkoliv 
celková délka jednotlivých řízení byla kratší, než délka řízení posuzovaného.
10.	Dále, s odkazem na rozsudek Nejvyššího soudu ze dne 17. 12. 2014, 
sp. zn. 30 Cdo 2952/2014, kladla otázku, zda délka řízení, která je násobkem 
obecně akceptované přiměřené délky řízení v rozsahu 2 let, může být považována 
za přiměřenou, jestliže „výlučnou skutečností mající vliv na celkovou délku 
řízení je postup soudu (justiční ping pong)“.
11.	Žalobkyně současně v dovolání předkládá k posouzení otázku, zda mělo 
být při posuzování délky řízení přihlédnuto k jejímu vyššímu věku, potud 
odkazuje na rozsudek Nejvyššího soudu ze dne 28. 3. 2018, sp. zn. 30 Cdo 
4904/2016, a rozsudek (správně ovšem usnesení – poznámka Nejvyššího soudu) ze 
dne 29. 11. 2012, sp. zn. 30 Cdo 2292/2012.
12.	V dovolání je dále odvolacímu soudu vytýkáno, že kritérium 
složitosti věci a na něj navazující kritérium postupu orgánu veřejné moci 
posoudil rovněž v rozporu s ustálenými závěry judikatury, konkrétně s rozsudkem 
Nejvyššího soudu ze dne 5. 10. 2010, sp. zn. 30 Cdo 1328/2009, ze dne 13. 12. 
2011, sp. zn. 30 Cdo 1112/2011, ze dne 24. 11. 2015, sp. zn. 30 Cdo 2476/2015, 
a usnesení Nejvyššího soudu ze dne 24. 5. 2011, sp. zn. 30 Cdo 4987/2009. 
Odvolací soud nezohlednil důvody, pro něž došlo v posuzovaném řízení ke zrušení 
rozhodnutí okresního soudu a ve svých úvahách tím přecenil význam kritéria 
složitosti věci (včetně tzv. „instančnosti“) na úkor okolností, které jdou na 
vrub nikoliv bezvadného postupu orgánu veřejné moci. Z téhož důvodu se ocitá 
napadený rozsudek odvolacího soudu v rozporu i s požadavkem, aby na závěru o 
nepřiměřenosti délky řízení a v návaznosti na něm i na závěru o případné výši 
zadostiučinění, se projevila uvedená kritéria ve stejném poměru, v jakém se na 
celkové délce řízení podílela. Základním faktorem, který určil, že věc nebyla 
do dvou let projednána, byl podle žalobkyně postup soudu prvního stupně, jehož 
rozhodnutí bylo dvakrát zrušeno a vráceno k novému projednání.
13.	Další žalobkyní předložená otázka je spojována s nepřípustným 
přihlížením odvolacího soudu k výsledku posuzovaného řízení, přestože uvedená 
okolnost je pro posouzení, zda došlo k porušení práva na projednání věci v 
přiměřené lhůtě a tedy i pro případné stanovení odškodnění, nevýznamná, zde 
žalobkyně odkázala na rozsudek Evropského soudu pro lidská práva (dále jen 
„ESLP“) ze dne 29. 3. 2006, ve věci Apicella proti Itálii, stížnost č. 
64890/01, odst. 26, a dále na rozsudek Nejvyššího soudu ze dne 15. 12. 2010, 
sp. zn. 30 Cdo 4739/2009.
14.	Žalobkyně též namítá, že postupem odvolacího soudu bylo porušeno 
její základní právo na spravedlivý proces a právo na náhradu škody způsobené 
vadným výkonem veřejné moci. Nemajetková újma se i podle judikatury Ústavního 
soudu (kdy odkázala na nález Ústavního soudu ze dne 21. 9. 2011, sp. zn. I. ÚS 
1536/11) neprokazuje, vzniká samotným porušením základních práv a svobod, a 
specificky v případě nepřiměřených délek řízení se jen zcela výjimečně 
nepřiznává zadostiučinění v penězích.“. Ke stejnému závěru pak dochází i nález 
Ústavního soudu ze dne 21. 9. 2011, sp. zn. I. ÚS 1536/11. Porušení práva na 
spravedlivý proces spatřuje žalobkyně i v tom, že odvolací soud ignoroval 
„srovnávací judikaturu“ a označil ji paušálně za nepřiléhavou.
15.	Napadené rozhodnutí je podle obsahu dovolání v rozporu se závěry 
vyslovenými v rozsudku Nejvyššího soudu ze dne 15. 12. 2010 pod sp. zn. 30 Cdo 
4739/2009, podle něhož účelem zadostiučinění za vzniklou nemajetkovou újmu 
poskytovaného podle § 31a OdpŠk je odškodnit skutečnost, že poškozený byl po 
nepřiměřeně dlouhou dobu v nejistotě ohledně výsledku řízení. Samotný výsledek 
řízení je pak pro posouzení, zda došlo k porušení práva na projednání věci v 
přiměřené lhůtě a tedy i pro případné stanovení odškodnění, nevýznamný (srov. 
rozsudek senátu první sekce ESLP ze dne 29. 3. 2006, ve věci Apicella proti 
Itálii, stížnost č. 64890/01, odst. 26)“.
16.	Žalobkyně proto navrhovala, aby Nejvyšší soud napadený rozsudek 
odvolacího soudu zrušil a věc mu vrátil k dalšímu řízení. 
III.	Přípustnost dovolání
17.	Nejvyšší soud v dovolacím řízení postupoval a o dovolání rozhodl 
podle zákona č. 99/1963 Sb., občanský soudní řád, ve znění účinném od 30. 9. 
2017 (viz čl. II odst. 2 a čl. XII zákona č. 296/2017 Sb.), dále jen „o. s. ř.“.
18.	Dovolání (i jeho doplnění) bylo podáno včas, osobou k tomu 
oprávněnou, za splnění podmínky povinného zastoupení dle § 241 odst. 1 o. s. ř. 
a obsahovalo náležitosti vyžadované ustanovením § 241a odst. 2 o. s. ř.
19.	Podle § 236 odst. 1 o. s. ř. lze dovoláním napadnout pravomocná 
rozhodnutí odvolacího soudu, jestliže to zákon připouští.
20.	Podle § 237 o. s. ř. není-li stanoveno jinak, je dovolání přípustné 
proti každému rozhodnutí odvolacího soudu, kterým se odvolací řízení končí, 
jestliže napadené rozhodnutí závisí na vyřešení otázky hmotného nebo procesního 
práva, při jejímž řešení se odvolací soud odchýlil od ustálené rozhodovací 
praxe dovolacího soudu nebo která v rozhodování dovolacího soudu dosud nebyla 
vyřešena nebo je dovolacím soudem rozhodována rozdílně anebo má-li být 
dovolacím soudem vyřešená právní otázka posouzena jinak.
21.	Odvolací soud neodchýlil od ustálené rozhodovací praxe Nejvyššího 
soudu, který dlouhodobě vychází ze závěru, že při posuzování přiměřenosti délky 
řízení není možné vycházet z nějaké abstraktní, předem dané doby řízení, která 
by z pohledu § 31a OdpŠk, popřípadě čl. 6 Úmluvy o ochraně lidských práv a 
základních svobod mohla být pokládána za přiměřenou. Je třeba přihlížet ke 
konkrétním okolnostem individuálního případu (srov. část IV Stanoviska 
občanskoprávního a obchodního kolegia Nejvyššího soudu ze dne 13. 4. 2011, sp. 
zn. Cpjn 206/2010, uveřejněného pod číslem 58/2011 Sbírky soudních rozhodnutí a 
stanovisek, dále jen „Stanovisko“, popř. usnesení Nejvyššího soudu ze dne 22. 
4. 2015, sp. zn. 30 Cdo 10/2015, proti němuž podaná ústavní stížnost byla 
odmítnuta usnesením Ústavního soudu ze dne 29. 9. 2015, sp. zn. II. ÚS 2109/15, 
a usnesení ze dne 4. 10. 2017, sp. zn. 30 Cdo 1551/2017). Již proto není na 
místě provádět jakékoliv srovnávání posuzovaného řízení s průběhem řízení 
jiných. Žalobkyně, ve vztahu k údajné potřebě srovnávání obdobných řízení, v 
dovolání nepříhodně poukazuje na rozsudek Nejvyššího soudu ze dne 16. 9. 2015, 
sp. zn. 30 Cdo 1747/2014, uveřejněný pod číslem 67/2016 Sbírky soudních 
rozhodnutí a stanovisek, který se ovšem týkal nároku na zadostiučinění za 
nemajetkovou újmu vzniklou v důsledku vydání nezákonného rozhodnutí (o zahájení 
trestního stíhání) a nikoliv újmy způsobené (jako v posuzovaném řízení) 
nepřiměřenou délkou řízení před soudem, ve vztahu k níž je třeba postupovat 
důsledně podle Stanoviska. Neprovedením srovnání posuzované věci s výsledkem 
jiných kompenzačních řízení tak nemohlo dojít ani k zásahu do základních práv 
žalobkyně. Rovněž není na místě poukaz žalobkyně na rozsudek ESLP ze dne 8. 2. 
2018, ve věci Žirovnický proti České republice, stížnost č. 10092/13, neboť 
jeho závěry dopadají výlučně na nepřiměřenou délku kompenzačních řízení, 
nikoliv na řízení jiná (jako tomu bylo v případě řízení posuzovaného týkajícího 
se žalobkyně). Rovněž ze žádného z žalobkyní označených rozhodnutí Nejvyššího 
soudu také neplyne, že by přiměřená délka soudního řízení měla činit nejvýše 
dva roky.
22.	Okolnost, že „výlučnou skutečností mající vliv na celkovou délku 
řízení je postup soudu (justiční ping pong)“, ze skutkových zjištění soudů 
neplyne. Dovolatelka tak konstruuje své odlišné právní posouzení věci u dané 
otázky na jiném skutkovém zjištění, než odvolací soud, a její námitka proto 
přípustnost dovolání nemůže založit, neboť jde ve skutečnosti o námitku proti 
skutkovým zjištěním odvolacího soudu, nikoli proti jím učiněnému právnímu 
posouzení. Z přezkumné povahy činnosti Nejvyššího soudu vyplývá, že dovolací 
soud je vázán skutkovým základem věci tak, jak byl vytvořen v důkazním řízení 
před soudem prvního stupně nebo před soudem odvolacím. V dovolacím řízení, v 
němž je jediným dovolacím důvodem nesprávné právní posouzení věci, se 
skutkovými otázkami zabývat nelze (§ 241a odst. 1 o. s. ř.).
23.	Námitka, že odvolací soud nezohlednil vyšší věk žalobkyně při 
posuzování kritéria významu řízení pro poškozeného, nemůže opět přípustnost 
dovolání dle § 237 o. s. ř. založit, neboť v nyní posuzovaném případě dovoláním 
kritizovaný právní závěr odvolací soud podle odůvodnění napadeného rozhodnutí 
neučinil, naopak význam posuzovaného řízení s ohledem na věk žalobkyně měl za 
zvýšený (srov. odstavec 18 rozsudku odvolacího soudu). Uvedená námitka se tak 
ve skutečnosti míjí s právním posouzením věci odvolacím soudem (srov. usnesení 
Nejvyššího soudu ze dne 27. 5. 1999, sp. zn. 2 Cdon 808/97, uveřejněné pod č. 
27/2001 ve Sbírky soudních rozhodnutí a stanovisek) a žalobkyně se fakticky 
nedožaduje příznivějšího právního posouzení, než jaké již odvolací soud učinil. 
Obdobné závěry o nepřípustnosti dovolání platí i pro námitku, že odvolací soud 
nepřípustně přihlédl k výsledku posuzovaného řízení, kterážto skutečnost z 
odůvodnění přezkoumávaného rozhodnutí nijak neplyne.
24.	Pokud žalobkyně namítala, že bylo zasaženo do jejích základních práv 
rovněž tím, že nemajetková újma se i podle judikatury Ústavního soudu 
neprokazuje a vzniká samotným porušením základních práv a svobod, a specificky 
v případě nepřiměřených délek řízení se jen zcela výjimečně nepřiznává 
zadostiučinění v penězích, pak daná otázka přípustnost dovolání podle § 237 o. 
s. ř. nezakládá, neboť jestliže odvolací soud neshledal posuzované řízení 
nepřiměřeně dlouhým, nebyl povinen se zabývat nárokem na relutární nebo jinou 
formu satisfakce. Rovněž uvedená námitka žalobkyně se míjí s právním posouzením 
věci odvolacím soudem (srov. výše zmiňované usnesení Nejvyššího soudu ze dne 
27. 5. 1999, 2 Cdon 808/97, uveřejněné pod č. 27/2001 ve Sbírky soudních 
rozhodnutí a stanovisek).
25.	Dovolání je však přípustné pro posouzení otázek týkajících se 
zhodnocení kritéria složitosti věci a kritéria postupu orgánů veřejné moci, 
neboť při jejich řešení se odvolací soud odchýlil od judikatury Nejvyššího 
soudu. 
IV.	Důvodnost dovolání
26.	Dovolání je důvodné.
27.	Podle § 13 odst. 1 OdpŠk stát odpovídá za škodu způsobenou 
nesprávným úředním postupem. Nesprávným úředním postupem je také porušení 
povinnosti učinit úkon nebo vydat rozhodnutí v zákonem stanovené lhůtě. 
Nestanoví-li zákon pro provedení úkonu nebo vydání rozhodnutí žádnou lhůtu, 
považuje se za nesprávný úřední postup rovněž porušení povinnosti učinit úkon 
nebo vydat rozhodnutí v přiměřené lhůtě.
28.	Dle § 31a odst. 3 OdpŠk případech, kdy nemajetková újma vznikla 
nesprávným úředním postupem podle § 13 odst. 1 věty druhé a třetí nebo § 22 
odst. 1 věty druhé a třetí, přihlédne se při stanovení výše přiměřeného 
zadostiučinění rovněž ke konkrétním okolnostem případu, zejména k a) celkové 
délce řízení, b) složitosti řízení, c) jednání poškozeného, kterým přispěl k 
průtahům v řízení, a k tomu, zda využil dostupných prostředků způsobilých 
odstranit průtahy v řízení, d) postupu orgánů veřejné moci během řízení a e) 
významu předmětu řízení pro poškozeného.
29.	Z judikatury Nejvyššího soudu vyplývá, že pro závěr, zda byla či 
nebyla konkrétní věc projednána v přiměřené lhůtě, je třeba celkovou délku 
jejího projednávání poměřit kritérii uvedenými v § 31a odst. 3 písm. b) až e) 
OdpŠk (srov. rozsudek Nejvyššího soudu ze dne 5. 10. 2010, sp. zn. 30 Cdo 
4761/2009). Jak přitom plyne z rozsudku Nejvyššího soudu ze dne 25. 9. 2012, 
sp. zn. 30 Cdo 3331/2011, proti němuž podaná ústavní stížnost byla odmítnuta 
usnesením Ústavního soudu ze dne 30. 1. 2013, sp. zn. I. ÚS 186/13, je z 
hlediska závěru o přiměřenosti délky řízení třeba hodnotit všechna tam uvedená 
kritéria.
 K otázce složitosti řízení Nejvyšší soud v rozsudku ze dne 23. 5. 2013, sp. 
zn. 30 Cdo 675/2013, uvedl, že: „složitost řízení zahrnuje ve své konkretizaci 
jednak počet instancí, v nichž byla věc řešena, a dále složitost věci samé o 
sobě, tedy nároky skutkové, právní a procesní. Jednotlivé důvody složitosti 
věci je třeba vnímat pro účely posouzení, zda došlo k porušení práva na 
projednání věci v přiměřené lhůtě a popř. i při úvaze o snížení základní částky 
přiměřeného zadostiučinění, samostatně, neboť každý z nich sám přispívá k 
prodloužení délky projednávání (srov. rozsudek Nejvyššího soudu ze dne 15. 12. 
2010, sp. zn. 30 Cdo 2138/2009, jenž je citovaný ve Stanovisku). Soudy by proto 
při posuzování kritéria složitosti řízení [§ 31a odst. 3 písm. b) OdpŠk] měly 
řádně odůvodnit, zda částku přiměřeného zadostiučinění snižují z důvodu 
složitosti skutkové, právní či procesní, nebo z důvodu, že řízení probíhá na 
více stupních soudní soustavy. Posledně uvedené hledisko vyjadřuje zásadu, že 
délka řízení prodlužovaná zásadně o dobu za řízení před další instancí, tj. o 
dobu potřebnou pro předložení věci přezkumnému soudu, pro jeho přezkumné 
posouzení a pro případné promítnutí výsledků přezkumu do dalšího postupu v 
řízení, je ospravedlnitelná [srov. bod IV písm. a) Stanoviska], zároveň je však 
třeba přihlédnout k tomu, z jakého důvodu byla věc na více stupních soudní 
soustavy projednávána. Zda z důvodu složitosti řízení, nebo z důvodu procesních 
pochybení soudů nižších stupňů (srov. rozsudek Nejvyššího soudu ze dne 13. 12. 
2011, sp. zn. 30 Cdo 1112/2011).  Je tedy zřejmé, že při zvažování významu 
kritéria složitosti věci zpravidla nebude možno odhlédnout od skutečnosti, jak 
se na délce řízení projevil postup samotných soudů (kritérium postupu orgánů 
veřejné moci). Platí totiž, že okolnosti, které lze přičíst výlučně k tíži 
státu z důvodu nesprávného postupu orgánů veřejné moci nemohou být současně 
zohledněny v neprospěch poškozeného v rámci posuzování kritéria složitosti 
řízení.
30.	V rozsudku ze dne 5. 10. 2010, sp. zn. 30 Cdo 1328/2009, Nejvyšší 
soud dále vysvětlil, že z hlediska kritéria spočívajícího v postupu orgánu 
veřejné moci [§ 31a odst. 3 písm. d) OdpŠk] je třeba zejména zkoumat, zda jeho 
postup v řízení odpovídá procesním pravidlům. Dojde-li v řízení ke zrušení 
rozhodnutí z důvodu jeho závažné vady, spočívající především v 
nepřezkoumatelnosti rozhodnutí nebo nerespektování závazného právního názoru, 
popř. v rozporu postupu orgánu veřejné moci, který vydání rozhodnutí 
předcházel, s procesními předpisy, je třeba takovou skutečnost při posuzování 
celkové délky řízení zohlednit, a to zejména tehdy, dojde-li v důsledku 
uvedeného pochybení orgánu veřejné moci ke zjevnému prodloužení řízení oproti 
stavu, kdy by orgán veřejné moci postupoval z procesního hlediska bezvadně. 
31.	Ze skutkových zjištění odvolacího soudu, respektive soudu prvního 
stupně, které odvolací soud převzal, je zřejmé, že rozhodnutí soudu prvního 
stupně bylo v posuzovaném řízení dvakrát zrušeno, přičemž poprvé se tak stalo z 
důvodu závažného pochybení soudu prvního stupně (v podobě nepřezkoumatelnosti 
jím vydaného rozsudku). Z jakého důvodu došlo ke zrušení v pořadí druhého 
rozhodnutí soudu prvního stupně v posuzovaném řízení a zda, případně jakým 
způsobem, se tato skutečnost podílela na celkové délce posuzovaného řízení, 
odvolací soud (soud prvního stupně) již nehodnotil, a tedy jeho závěr, že doba 
trvání posuzovaného řízení 5 let a 2,5 měsíce je především s ohledem na 
složitost věci (věc byla projednávána na třech stupních soudní soustavy) ještě 
dobou přiměřenou, je předčasný. 
32.	Lze proto shrnout, že ve vztahu k hodnocení přiměřenosti celkové 
délky řízení (v závislosti na vzájemném vztahu kritéria složitosti a postupu 
orgánů veřejné moci) je právní posouzení ze strany odvolacího soudu neúplné, a 
tedy i nesprávné.
33.	Za situace, kdy se odvolací soud bude muset v navazujícím řízení 
znovu a komplexně zabývat všemi zákonnými kritérii, jež jsou významná nejen pro 
určení přiměřenosti celkové délky posuzovaného řízení, nýbrž i pro určení formy 
a rozsahu případného přiměřeného zadostiučinění, bylo by zjevně předčasné, aby 
se Nejvyšší soud v této fázi řízení zaujímal stanovisko k tomu, zda byla délka 
posuzovaného řízení ještě přiměřená či nikoliv. 
34.	Nejvyšší soud vzhledem k výše uvedenému napadený rozsudek odvolacího 
soudu v rozsahu, v jakém byl žalobkyní napaden, podle ustanovení § 243e odst. 1 
o. s. ř. zrušil. 
35.	V dalším řízení odvolací soud neopomene zohlednit právní názor 
obsažený v rozsudku Nejvyššího soudu ze dne 31. 8. 2012, sp. zn. 30 Cdo 
35/2012, dle kterého na závěru o nepřiměřenosti délky řízení a v návaznosti na 
něm i na závěru o případné výši zadostiučinění, se projeví kritéria uvedená v § 
31a odst. 3 písm. b) až e) OdpŠk ve stejném poměru, v jakém se na celkové délce 
řízení podílela. Řečeno jinak, přispěl-li k celkové délce řízení postup orgánů 
veřejné moci výrazně vyšší měrou, než složitost věci, není možné, aby při 
hodnocení přiměřenosti délky řízení a poskytovaného zadostiučinění došlo pouze 
ke zhodnocení kritéria složitosti věci, nikoli již ke zhodnocení kritéria 
postupu orgánů veřejné moci. Přitom odvolací soud současně zohlední kritérium 
zvýšeného významu řízení pro žalobkyni, daného jejím vyšším věkem.
36.	Soudy jsou ve smyslu § 243g odst. 1 části první věty za středníkem 
o. s. ř. ve spojení s § 226 o. s. ř. vázány právními názory dovolacího soudu v 
tomto rozsudku vyslovenými.
37.	O náhradě nákladů řízení včetně nákladů řízení dovolacího soudu 
rozhodne soud v rámci nového rozhodnutí ve věci (§ 243g odst. 1 o. s. ř.).
Poučení: Proti tomuto rozhodnutí není přípustný opravný prostředek.

V Brně dne 3. 11. 2020


	JUDr. Pavel Simon
	předseda senátu


