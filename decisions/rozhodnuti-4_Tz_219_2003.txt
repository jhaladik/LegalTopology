Soud: Nejvyšší soud

Spisová značka: 4 Tz 219/2003

Datum rozhodnutí: 20.01.2004

Typ rozhodnutí: Rozsudek




4 Tz 219/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
ledna 2004 v senátě složeném z předsedy JUDr. Juraje Malika a soudců  JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného M. I. P., proti pravomocnému 
usnesení bývalého Vojenského obvodového soudu Olomouc ze dne 30. 7. 1992, čj. 1 
Rtv 32/92-8, 

a rozhodl podle § 268  odst. 2, § 269 odst. 2 a § 270  odst. 1 tr. ř., takto:

Napadeným usnesením byl v ustanovení § 1 odst. 1, odst. 2 zák. č. 119/1990 Sb., 
o soudní rehabilitaci, ve znění zákona č. 47/1991 Sb., a v řízení, které mu 
předcházelo, v ustanoveních § 2 odst. 5, odst. 6 tr. ř. ve znění účinném do 31. 
12. 1993, porušen zákon v neprospěch obviněného M. I. P.

Toto usnesení se v celém rozsahu zrušuje spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu.

Okresnímu soudu v Ostravě se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Usnesením ze dne ze dne 30. 7. 1992, čj. 1 Rtv 32/92-8, býv. Vojenský obvodový 
soud Olomouc rozhodl o žádosti obviněného M. I. P. na soudní rehabilitaci tak, 
že “podle § 14 odst. 1 písm. f) zák. č. 119/90 Sb. se zrušuje z výroku rozsudku 
VOS Ostrava ze dne 28. 11. 1956 (bez uvedení spisové značky) výrok o uloženém 
trestu odnětí svobody ve výši 15 měsíců nepodmíněně, jakož i rozhodnutí 
obsahově na tento výrok navazující”.  V jeho odůvodnění je uvedeno, že 
“uvedeným rozsudkem byl M. I. P. odsouzen za trestný čin podle § 270/1b)  tr. 
zák. k trestu odnětí svobody na 15 měsíců nepodmíněně. Uvedený trest vykonal se 
započtením vazby od 1. 11. do 2. 12. 1956 a dne 2. 12. 1957 byl propuštěn na 
základě amnestie. Dne 24. 6. 1992 požádal M. I. P. o soudní rehabilitaci. 
Zdejší soud proto přezkoumal výše uvedený rozsudek, přičemž ohledně skutkových 
závěrů a právní kvalifikace nezjistil žádné důvody, jaké má na mysli 
rehabilitační zákon. K jinému závěru však dospěl při přezkoumání výroku o 
uloženém trestu odnětí svobody. Navrhovatel se tehdy trestného činu dopustil 
výlučně z důvodu náboženského přesvědčení, a jinak je člověkem kladně 
hodnoceným. Proto třeba učinit závěr, že uložený nepodmíněný trest je trestem 
nepřiměřeně přísným, jak má na mysli jeden z cílů rehabilitačního zákona”.    

Toto usnesení nabylo právní moci dnem vyhlášení, tj. 30. 7. 1992, když  
tehdejší vojenský obvodový prokurátor a odsouzený po poradě s obhájcem se práva 
stížnosti vzdali. Ještě téhož dne pak v neveřejném zasedání býv. Vojenský 
obvodový soud Olomouc usnesením čj. 1 Rtv 32/92-11 rozhodl tak, že “podle čl. V 
amnestie z 1. 5. 1960 se zastavuje trestní řízení jmenovaného (tj. M. I. P.) 
ohledně deliktu podle § 270/1 tr. zák. č. 86/50 Sb., neboť tak je stanoveno v 
uvedeném článku”. Rozsudkem býv. Vojenského obvodového soudu Olomouc ze 
stejného dne (tj. 30. 7. 1992) pak bylo rozhodnuto tak, že “ ve věci M. I. 
P.... se při nezměněném výroku o vině trestným činem podle § 270 odst. 1 tr. 
zák. č. 86/50 Sb., jak je uvedeno v rozsudku VOS Ostrava ze dne 28. 11. 1956, 
podle § 227 tr. ř. trest neukládá”. Celý rozsudek je pak odůvodněn jen 
následujícím způsobem: “Dne 30 . 7. 1992 bylo provedeno zdejším soudem 
přezkumné rehabilitační řízení a zrušen výrok o trestu uvedeného rozsudku. Poté 
soud dále pokračoval v novém pojednání v rozsahu uvedeného zrušení, přičemž tak 
činil na základě prohlášení navrhovatele poté, co trestní řízení bylo zastaveno 
na základě aplikace amnestie z 1. 5. 1960. Proto trest nebyl uložen dle ust. § 
227 tr. ř.”.    

Proti pravomocnému usnesení býv. Vojenského obvodového soudu Olomouc ze dne 30. 
7. 1992, čj. 1 Rtv 32/92-8, kterým bylo rozhodnuto o žádosti M. I. P. na soudní 
rehabilitaci tak, že podle § 14 odst. 1 písm. f) zákona č. 119/1990 Sb., se  
zrušuje  výrok o uloženém trestu z rozsudku Vojenského obvodového soudu Ostrava 
ze dne 28. 11. 1956, sp. zn. 1 T 385/1956, podal ministr spravedlnosti podle § 
266 odst. 1 tr. ř. stížnost pro porušení zákona. Citovanému usnesení vytýká, že 
vojenský obvodový soud v rozporu se zněním ustanovení § 1 odst. 1, 2 zák. č. 
119/1990 Sb. zúžil rehabilitaci pouze na výrok o trestu  a ponechal bez 
náležité pozornosti výrok o vině i když smyslem cit. zákona bylo rehabilitovat, 
a to nejen právně, ale i morálně co nejvíce těch, kteří v období totalitního 
režimu trpěli a byli pronásledováni. Ministr spravedlnosti má za to, že z 
napadeného usnesení a také z dalších navazujících rozhodnutí býv. Vojenského 
obvodového soudu Praha (správně Olomouc) je jednoznačně patrno, že soud 
vycházel ze zjištění, že důvodem odmítnutí vojenské služby bylo náboženské 
přesvědčení obviněného, aniž by byla vyhodnocena konkrétní situace v době, kdy 
došlo k trestné činnosti, kdy přes obecně deklarovanou náboženskou svobodu, 
nebyla současně zajištěna možnost tuto svobodu, v případě konfliktu s danými 
občanskými povinnostmi, realizovat. S odvoláním na nález pléna Ústavního soudu 
České republiky ze dne 26. 3. 2003, sp. zn. Pl. ÚS 42/02, pak ministr 
spravedlnosti navrhl,   aby Nejvyšší soud podle § 268 odst. 2 tr. ř. vyslovil, 
že pravomocným usnesením býv. Vojenského obvodového soudu Olomouc ze dne 30. 7. 
1992, sp. zn. 1 Rtv 32/92, byl v neprospěch obviněného M. I. P. porušen zákon v 
ustanovení § 1 odst. 1, 2 zákona č. 119/1990 Sb., o soudní rehabilitaci a v 
ustanovení § 2 odst.  6 trestního řádu v tehdy platném znění ve vztahu k § 270 
odst. 1 písm. b) zákona č. 86/1950 Sb., aby podle § 269 odst. 2 tr. ř. toto 
usnesení, jakož i všechna na něj obsahově navazující rozhodnutí zrušil a dále 
postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen, byť neměl k disposici trestní 
spis o odsouzení obviněného býv. Nižším vojenským soudem Ostrava, nebo jak je 
uvedeno ve stížnosti pro porušení zákona Vojenským obvodovým soudem Ostrava, 
sp. zn. T 385/56-III, který již byl skartován, ba ani samotný rozsudek ze dne 
28. 11. 1956, který zase nebylo možno z archivu získat, protože byl poškozen 
při povodních v roce 2002. 

Z plně dochovaného rehabilitačního spisu býv. Vojenského obvodového soudu 
Olomouc je totiž možno učinit tyto závěry: 

Obviněný M. I. P. byl rozsudkem zřejmě býv. Nižšího vojenského soudu  Ostrava 
ze dne 28. 11. 1956, sp. zn. 385/56-III (tak je alespoň označen v dopisu 
Vojenského historického archivu Praha, který jej Vojenskému obvodovému soudu 
Olomouc pro účely rehabilitačního řízení zapůjčoval), uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., a to proto, že z náboženských důvodů (blíže nespecifikovaných) 
odmítl vykonat vojenskou základní službu, za což byl odsouzen k trestu 15 
měsíců odnětí svobody nepodmíněně, který z valné části vykonal.   

Podle § 1 odst. 1 zák. č. 119/1990 Sb., o soudní rehabilitaci, ve znění zákona 
č. 47/1991 Sb., (dále též jen “rehabilitační zákon”), účelem tohoto zákona  je 
zrušit odsuzující  soudní rozhodnutí za činy, které v rozporu  s   principy  
demokratické  společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé  přezkoumání 
případů osob takto protiprávně odsouzených  v důsledku porušování zákonnosti  
na  úseku   trestního  řízení, odstranit  nepřiměřené tvrdosti  v používání  
represe,  zabezpečit  neprávem  odsouzeným osobám  společenskou  rehabilitaci  
a  přiměřené hmotné odškodnění a umožnit  ze  zjištěných   nezákonností  
vyvodit  důsledky  proti osobám, které platné zákony vědomě nebo hrubě 
porušovaly. Podle § 1 odst. 2 cit. zák. pak činy, které  směřovaly k uplatnění  
práv a svobod  občanů zaručených ústavou  a vyhlášených ve  Všeobecné deklaraci 
lidských práv a v  navazujících  mezinárodních   paktech  o  občanských  a 
politických  právech,  byly  československými  trestními  zákony prohlášeny za 
trestné  v rozporu s mezinárodním  právem a mezinárodnímu  právu  odporovalo  
také  jejich  trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat  ve věcech, v nichž bylo v  době od 
25. února 1948 do  1. ledna 1990 vyhlášeno odsuzující  soudní rozhodnutí,  jež 
nabylo  právní moci,  pro jiné zločiny,  trestné činy,  přečiny nebo  přestupky 
neuvedené  v § 2, spáchané po 5. květnu 1945, mimo jiné též  pro  trestný  čin 
vyhýbání se služební povinnosti  podle § 270 odst. 1 zák. č. 86/1950 Sb. Býv. 
Vojenský obvodový soud Olomouc, který v této věci přezkumné řízení podle 
rehabilitačního zákona na základě žádosti obviněného M. I. P.  prováděl, se 
však důsledně cit. účelem rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Nižšího vojenského soudu Ostrava ze dne 28. 11. 
1956,   sp. zn. T 385/56, sice zabýval, nikoliv však z pohledu těch závěrů 
Ústavního soudu ČR, na něž ministr spravedlnosti ve stížnosti pro porušení 
zákona poukazuje. Vyplývá to z následující věty odůvodnění: “Zdejší soud proto 
přezkoumal výše uvedený rozsudek, přičemž ohledně skutkových závěrů a právní 
kvalifikace nezjistil žádné důvody, jaké má na mysli rehabilitační zákon”. 
Výrok o vině uvedeným trestným činem vyhýbání se služební povinnosti podle  § 
270 odst. 1 písm. b) tr. zák. z roku 1950 proto ponechal nedotčený jako správný 
a jako nepřiměřený zrušil toliko výrok o trestu odnětí svobody.    

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci souzené v roce 
1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v nenastoupení služby v ozbrojených silách v 
roce 1953 za trestný čin. 

Tyto závěry lze vztáhnout i na tento projednávaný případ. Z konfrontace 
napadeného rozhodnutí s výše uvedenými závěry Ústavního soudu i Nejvyššího 
soudu je zřejmé, že rehabilitační senát býv. Vojenského obvodového soudu 
Olomouc, pokud v uvedených intencích nepřezkoumal též výrok o vině trestným 
činem vyhýbání se služební povinnosti podle  § 270 odst. 1 písm. b) tr. zák. z 
roku 1950, porušil zákon v ustanovení § 1 odst. 1, odst. 2 zák. č. 119/1990 
Sb., o soudní rehabilitaci, ve znění zákona č. 47/1991 Sb., a v řízení, které 
mu předcházelo v ustanoveních § 2 odst. 5, odst. 6 tr. ř., ve znění účinném do 
31. 12. 1993, v neprospěch obviněného M. I. P. 

Jako důsledek toho, že bylo vysloveno porušení zákona v neprospěch obviněného, 
Nejvyšší soud podle § 269 odst. 2 tr. ř. zrušil v celém rozsahu nejen napadené 
usnesení, nýbrž i všechna další rozhodnutí, na toto usnesení obsahově 
navazující, pokud vzhledem ke změně, k níž došlo jeho zrušením, pozbyla 
podkladu. Týká se to zejména usnesení býv. Vojenského obvodového soudu Olomouc 
ze dne 30. 7. 1992, čj. 1 Rtv 32/92- 11 a následného rozsudku z téhož dne čj. 1 
Rtv 32/92-15. Nemohl však akceptovat návrh obhájce, aby zrušil též dosud 
pravomocnou část rozsudku býv. Vojenského obvodového soudu Ostrava ze dne 28. 
11. 1956 sp. zn. T 385/56, neboť tento rozsudek Nejvyšší soud nepřezkoumával, 
jednak proto, že proti němu stížnost pro porušení zákona nebyla podána a navíc 
jej Nejvyšší soud ani neměl k disposici.

Po zrušení napadeného usnesení vyvstala otázka, kterému soudu přikázat, aby 
věc  v potřebném rozsahu znovu projednal a rozhodl. Nižší vojenský soud Ostrava 
ani Vojenský obvodový soud Olomouc již neexistují. Bylo proto nutno postupovat 
podle § 7 odst. 1 rehabilitačního zákona, jenž stanoví, že neexistuje-li již 
soud, který rozhodoval v původním řízení v prvním stupni, je k přezkumnému 
řízení podle oddílu třetího příslušný soud, v jehož obvodu měl sídlo soud, 
který rozhodoval v původním řízení v prvním stupni. Tím je Okresní soud v 
Ostravě. V souladu s tímto závěrem Nejvyšší soud přikázal Okresnímu soudu v 
Ostravě, aby podle § 270 odst. 1 tr. ř.  věc znovu projednal a rozhodl. 
Konkrétně to znamená ve veřejném zasedání na základě dostupných dokumentů a 
provedených důkazů znovu rozhodnout o žádosti  obviněného M. I. P. na soudní 
rehabilitaci podle zák. č. 119/1990 Sb., přičemž rozhodující soud v intencích 
výše citovaného právního názoru Ústavního soudu, znovu posoudí jednání 
obviněného podle zákonů a norem mezinárodního práva, jimiž byla tehdejší ČSR 
vázána. Podle § 270 odst. 4 tr. ř. bude okresní soud při novém rozhodování 
vázán právním názorem, který v tomto rozsudku vyslovil Nejvyšší soud. 

Poučení: Proti rozhodnutí Nejvyššího soudu, nestanoví-li zákon jinak, není  
stížnost pro porušení zákona přípustná (§ 266 odst. 1, věta druhá, tr. ř.).    

V Brně dne 20. ledna 2004

Předseda senátu:

JUDr. Juraj  M a l i k  

	

	

	
