Soud: Nejvyšší soud

Důvod dovolání: § 2 odst. 1, § 65 odst. 2 tr. zákoníku

Spisová značka: 8 Tz 22/2011

Datum rozhodnutí: 30.03.2011

Typ rozhodnutí: ROZSUDEK


Heslo: Přeměna trestu

Dotčené předpisy: § 2 odst. 1 tr. zákoníku, § § odst. 65 písm. 2) tr. zákoníku

Kategorie rozhodnutí: D




8 Tz 22/2011

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 30. 
března 2011 v senátě složeném z předsedy JUDr. Jana Bláhy a soudkyň JUDr. Věry 
Kůrkové a JUDr. Milady Šámalové stížnost pro porušení zákona, kterou podal 
ministr spravedlnosti České republiky ve prospěch obviněné V.  M., proti 
pravomocnému usnesení Okresního soudu v Ústí nad Labem ze dne 21. 9. 2010, č.j. 
2 T 288/2005-175, a podle § 268 odst. 2, § 269 odst. 2 a § 270 odst. 1  tr. ř. 
rozhodl   t a k t o :

Pravomocným usnesením Okresního soudu v Ústí nad Labem ze dne 21. 9. 2010, č.j. 
2 T 288/2005-175,  b y l    p o r u š e n   z á k o n   v ustanoveních § 2 
odst. 1 a § 65 odst. 2 trestního zákoníku v neprospěch obviněné V. M.

Napadené usnesení, jakož i všechna další rozhodnutí na něj obsahově navazující, 
pokud vzhledem ke změně, k níž došlo zrušením, pozbyla podkladu,  s e  z r u š 
u j í .
 
Okresnímu soudu v Ústí nad Labem  s e  p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Ústí nad Labem ze dne 5. 2. 2008, č.j. 2 T 
288/2005-151, byla obviněná V. M. (dále převážně jen „obviněná“) uznána vinnou 
trestným činem ohrožení pod vlivem návykové látky podle § 201 písm. d) zákona 
č. 140/1961 Sb., trestní zákon, ve znění pozdějších předpisů (dále jen „tr. 
zák.“), jehož se dopustila tím, že (zkráceně) dne 18. 3. 2005 ve 22.05 hod. v 
Ú. v ulici U P. z. řídila osobní automobil tov. zn. Audi 80 1,6 LS v majetku 
JUDr. K. V., přičemž způsobila dopravní nehodu tím, že v důsledku požitého 
alkoholu před jízdou při vyjíždění z místa ležícího mimo komunikaci za domem za 
snížené viditelnosti přehlédla a nedala přednost v jízdě jedoucímu osobnímu 
automobilu tov. zn. Honda Civic 1,6 I v majetku poškozeného V. Ř., řízeného 
řidičem J. S., jedoucímu v přímém směru po hlavní pozemní komunikaci, kdy po 
střetu bylo vozidlo Honda nárazem odhozeno vlevo na zaparkovaný osobní 
automobil tov. zn. Ford Mondeo v majetku J. P., které po nárazu zadní částí 
najelo na nárazník zaparkovaného osobního automobilu tov. zn. Škoda Octavia, v 
majetku obchodní společnosti ComDIs, s.r.o, se sídlem v O.­ – M. H., které při 
dopravní nehodě poškozeno nebylo; na místě dopravní nehody byla kalibrovaným 
přístrojem Dräger zjištěna hladina alkoholu u obviněné ve výši 1,87 g/kg 
(promile) a po následném lékařském vyšetření spojeném s odběrem krve byla 
metodou plynové chromatografie zjištěna hladina alkoholu v její krvi ve výši 
1,38 g/kg (promile) a následně 1,16 g/kg (promile); při dopravní nehodě 
obviněná způsobila majetkovou škodu na cizím majetku v úhrnné výši 93.500,- Kč. 

Za tento skutek a trestný čin byl obviněné uložen podle § 201 tr. zák. za užití 
§ 45 odst. 1, 2 a § 45a odst. 1 tr. zák. trest obecně prospěšných prací ve 
výměře 200 hodin a trest zákazu činnosti spočívající v zákazu řízení motorových 
vozidel všeho druhu na dobu jednoho roku. 

Rozsudek nabyl právní moci dnem vyhlášení a neobsahuje odůvodnění, neboť obě 
procesní strany se vzdaly práva odvolání (obviněná tak učinila rovněž za osoby 
oprávněné k podání tohoto opravného prostředku). 

Okresní soud v Lounech usnesením ze dne 29. 4. 2008, č.j. 3 Nt 1502/2008-10, 
podle § 336 odst. 2 tr. ř. obviněné nařídil výkon uloženého trestu obecně 
prospěšných prací s tím, že jej vykoná údržbou veřejných prostranství, úklidem 
a údržbou komunikací a dalšími pracemi dle potřeb Nemocnice v Lounech, s.r.o. 

Usnesením ze dne 21. 9. 2010, č.j. 2 T 288/2005-175, Okresní soud v Ústí nad 
Labem rozhodl ve veřejném zasedání tak, že podle § 340b odst. 1 tr. ř. a § 65 
odst. 2 zákona č. 40/2009 Sb., trestního zákoníku, ve znění pozdějších předpisů 
(dále jen „trestní zákoník“), se nevykonaný zbytek trestu obecně prospěšných 
prací, který byl obviněné uložen výše označeným rozsudkem ve výměře 200 hodin a 
z něhož vykonala pouze 53 hodin, přeměňuje v nepodmíněný trest odnětí svobody v 
trvání 147 dnů. Podle § 65 odst. 2 a § 56 odst. 2 písm. b) trestního zákoníku 
byla obviněná pro výkon tohoto trestu zařazena do věznice s dozorem. 

Naposledy citované usnesení neobsahuje odůvodnění s konstatováním, že obviněná 
i státní zástupce se po vyhlášení usnesení vzdali práva stížnosti (obviněná, 
která byla přítomná při veřejném zasedání, tak učinila ihned po vyhlášení 
usnesení a poučení o opravném prostředku, státní zástupce, jenž veřejnému 
zasedání přítomen nebyl, se práva stížnosti vzdal písemným prohlášením před 
okresním soudem dne 29. 9. 2010 – viz č.l. 174 p.v. spisu). Právní moc usnesení 
je proto ve spise vyznačena naposledy uvedeným dnem. [Úvaha ministra 
spravedlnosti, že tato deklarace  neodpovídá skutečnosti, neboť státnímu 
zástupci, který veřejnému zasedání – ačkoli byl o jeho konání řádně a včas 
vyrozuměn – přítomen nebyl, bylo usnesení doručeno dne 30. 9. 2010, takže 
právní moc usnesení vyznačená dnem 29. 9. 2010 nemůže odpovídat realitě a 
správně měla být vyznačena zřejmě dnem 5. l0. 2010, je nesprávná, jak je z výše 
uvedených údajů zcela zřejmé. Vzdal-li se státní zástupce práva stížnosti proti 
zmiňovanému usnesení dne 29. 9. 2010, pak zajisté byl již tehdy s jeho 
vyhlášeným výrokem seznámen, a proto nemůže být významné, že na doručence 
Okresního státního zastupitelství v Ústí nad Labem je otisk podacího razítka s 
datem 30. 9. 2010 (ostatně i na této doručence je údaj, že je doručován opis 
usnesení s již vyznačenou právní mocí).]

Pro úplnost je třeba dodat, že Okresní soud v Ústí nad Labem pravomocným 
usnesením ze dne 15. 10. 2010, č.j. 2 T 288/2005-180, podle § 322 odst. 1 tr. 
ř. výkon nepodmíněného trestu odnětí svobody v trvání 147 dnů obviněné odložil 
(ze zdravotních důvodů) do 31. 12. 2010. Obviněná podle zjištění Nejvyššího 
soudu České republiky (dále jen „Nejvyšší soud“) do dne jeho rozhodování výkon 
trestu odnětí svobody nenastoupila. 

Proti shora citovanému pravomocnému usnesení Okresního soudu v Ústí nad Labem 
ze dne 21. 9. 2010, č.j. 2 T 288/2005-175, podal ministr spravedlnosti podle § 
266 odst. 1 tr. ř. ve prospěch obviněné stížnost pro porušení zákona.

	Po shrnutí dosavadního průběhu trestního řízení (srov. shora dosavadní 
text) ministr spravedlnosti konstatoval, že Okresní soud v Ústí nad Labem 
napadeným usnesením porušil zákon v ustanoveních § 2 odst. 1 a § 65 odst. 2 
trestního zákoníku v neprospěch obviněné.

 	Ministr spravedlnosti poté citoval ustanovení § 2 odst. 1 trestního 
zákoníku (účinného od 1. 1. 2010), podle něhož se trestnost činu posuzuje podle 
zákona účinného v době, kdy byl čin spáchán; podle pozdějšího zákona se 
posuzuje jen tehdy, jestliže to je pro pachatele příznivější. 

Dále citoval ustanovení § 45a odst. 4 tr. zák. (účinného do 31. 12. 2009), 
podle něhož platí, že jestliže pachatel v době od odsouzení do skončení výkonu 
trestu obecně prospěšných prací nevedl řádný život, nebo zaviněně nevykonal ve 
stanovené době uložený trest, přemění soud trest obecně prospěšných prací nebo 
jeho zbytek v trest odnětí svobody a rozhodne zároveň o způsobu jeho výkonu; 
přitom každé i jen započaté dvě hodiny nevykonaného trestu obecně prospěšných 
prací se počítají za jeden den odnětí svobody. 

Konečně citoval ustanovení § 65 odst. 2 trestního zákoníku, podle něhož platí, 
že jestliže pachatel v době od odsouzení do skončení výkonu trestu obecně 
prospěných prací nevede řádný život, vyhýbá se nástupu výkonu trestu, bez 
závažného důvodu poruší sjednané podmínky výkonu trestu obecně prospěšných 
prací, jinak maří výkon tohoto trestu nebo zaviněně nevykonává ve stanovené 
době uložený trest, může soud přeměnit, a to i během doby stanovené pro jeho 
výkon, trest obecně prospěšných prací nebo jeho zbytek v trest odnětí svobody a 
rozhodnout zároveň o způsobu jeho výkonu; přitom každá i jen započatá jedna 
hodina nevykonaného trestu obecně prospěšných prací se počítá za jeden den 
odnětí svobody. 

 Po citaci těchto zákonných ustanovení ministr spravedlnosti konstatoval, že 
vzhledem k tomu, že přepočet nevykonaného trestu obecně prospěšných prací na 
trest odnětí svobody je třeba považovat za obsahovou složku trestnosti činu, 
neboť se jedná o zákonem určenou součást ukládaného trestu obecně prospěšných 
prací, bylo třeba v dané věci uplatnit zásadu časové působnosti trestních 
zákonů podle § 2 odst. 1 trestního zákoníku. Pokud tedy okresní soud po 
účinnosti trestního zákoníku dospěl k závěru, že přemění trest obecně 
prospěšných prací uložený obviněné před 1. lednem 2010, resp. jeho zbytek na 
trest odnětí svobody, měl postupovat podle ustanovení § 45a odst. 4 tr. zák. a 
každé i jen započaté dvě hodiny nevykonaného trestu obecně prospěšných prací 
počítat za jeden den odnětí svobody. Postup podle trestního zákoníku za těchto 
okolností totiž není pro pachatele příznivější.

V závěru podané stížnost pro porušení zákona proto ministr spravedlnosti 
navrhl, aby Nejvyšší soud: 

1. podle § 268 odst. 2 tr. ř. vyslovil, že pravomocným usnesením Okresního 
soudu v Ústí nad Labem ze dne 21. 9. 2010, č.j. 2 T 288/2005-175, byl porušen 
zákon v ustanoveních § 2 odst. 1 a § 65 odst. 2 trestního zákoníku, a to v 
neprospěch obviněné V. M.; 

2. podle § 269 odst. 2 tr. ř. napadené usnesení zrušil, jakož i všechna další 
případná rozhodnutí na něho obsahově navazující, pokud vzhledem ke změně, k níž 
došlo zrušením, pozbyla podkladu, a

3. dále postupoval podle § 270 odst. 1 tr. ř. a přikázal, aby Okresní soud v 
Ústí nad Labem věc znovu projednal a rozhodl.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon porušen byl. 

Podle § 266 odst. 1 věty první tr. ř. platí, že proti pravomocnému rozhodnutí 
soudu nebo státního zástupce, jímž byl porušen zákon nebo které bylo učiněno na 
podkladě vadného postupu řízení, může ministr spravedlnosti podat u Nejvyššího 
soudu stížnost pro porušení zákona. Odst. 2 tohoto ustanovení sice obsahuje 
omezení v tom směru, že proti výroku o trestu lze stížnost pro porušení zákona 
podat jen tehdy, jestliže trest je ve zřejmém nepoměru k stupni nebezpečnosti 
činu pro společnost nebo k poměrům pachatele nebo jestliže uložený druh trestu 
je v zřejmém rozporu s účelem trestu, avšak podle názoru Nejvyššího soudu i 
chybné pravomocné rozhodnutí soudu, jímž byl přeměněn trest obecně prospěšných 
prací na trest odnětí svobody, je třeba považovat (v širším slova smyslu) za 
uložení druhu trestu, který je v zřejmém rozporu s jeho účelem.

Aniž by bylo zapotřebí na tomto místě znovu zmiňovat ustanovení § 2 odst. 1 a § 
65 odst. 2 trestního zákoníku (účinného od 1. 1. 2010) a § 45a odst. 4 tr. zák. 
(účinného do 31. 12. 2009), neboť byla citována již výše, stačí konstatovat, že 
argumentace ministra spravedlnosti v podané stížnosti pro porušení zákona je 
správná. V zásadě totiž koresponduje s rozhodnutím publikovaným pod č. 5/2011 
Sb. rozh. trest., podle něhož přepočet nevykonaného trestu obecně prospěšných 
prací na trest odnětí svobody je třeba považovat za obsahovou složku trestnosti 
činu, neboť jde o zákonem určenou součást ukládaného trestu obecně prospěšných 
prací. Proto se uplatní zásada časové působnosti zákonů podle § 2 odst. 1 
trestního zákoníku. Pokud soud po účinnosti trestního zákoníku dospěje k 
závěru, že přemění trest obecně prospěšných prací uložený před 1. 1. 2010 na 
trest odnětí svobody, postupuje podle § 45a odst. 4 tr. zák. a každé i jen 
započaté dvě hodiny nevykonaného trestu obecně prospěšných prací počítá za 
jeden den odnětí svobody. Postup podle trestního zákoníku za těchto okolností 
totiž není pro pachatele příznivější.

Z těchto podstatných důvodů Nejvyšší soud nejprve podle § 268 odst. 2 tr. ř. 
vyslovil, že pravomocným usnesením Okresního soudu v Ústí nad Labem ze dne 21. 
9. 2010, č.j. 2 T 288/2005-175, byl porušen zákon v ustanoveních § 2 odst. 1 a 
§ 65 odst. 2 trestního zákoníku v neprospěch obviněné V. M., poté podle § 269 
odst. 2 tr. ř. toto usnesení, jakož i všechna další rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu, 
zrušil, a nakonec podle § 270 odst. 1 tr. ř. Okresnímu soudu v Ústí nad Labem 
přikázal, aby věc v potřebném rozsahu znovu projednal a rozhodl. 

Po tomto rozhodnutí Nejvyššího soudu se věc vrací do stadia řízení před vydáním 
zrušeného usnesení ze dne 21. 9. 2010, č.j. 2 T 288/2005-175. Na jmenovaném 
okresním soudu proto bude, aby při novém rozhodování o přeměně obviněné 
uloženého trestu obecně prospěšných prací na trest odnětí svobody nejen 
respektoval výše uvedený právní názor Nejvyššího soudu, jímž je vázán (srov. § 
270 odst. 4 tr. ř.), ale ještě předtím (po případném doplnění dokazování) znovu 
vážil jednak to, zda u obviněné jsou bezezbytku splněny zákonné podmínky 
vymezené v §  65 odst. 2 tr. zák., a jednak to, zda u ní nepřichází v úvahu 
postup podle odst. 3 tohoto ustanovení.

Nejvyšší soud v této souvislosti rovněž připomíná, že v novém řízení nemůže 
dojít ke změně rozhodnutí v neprospěch obviněné, neboť tímto rozsudkem 
vyslovil, že zákon byl porušen v její neprospěch (srov. § 273 tr. ř.). 


Poučení: Proti tomuto rozhodnutí není opravný prostředek přípustný. 


V Brně dne 30. března 2011

Předseda senátu: 
JUDr. Jan  B l á h a  




