Soud: Nejvyšší soud

Spisová značka: 4 Tz 28/2008

Datum rozhodnutí: 13.05.2008

Typ rozhodnutí: ROZSUDEK




4 Tz 28/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
května 2008 v senátě složeném z předsedy senátu JUDr. Františka Hrabce a 
soudců            JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného J. P., proti rozsudku Obvodního soudu pro Prahu 8 ze dne 9. 4. 2004, 
sp. zn. 2 T 23/2004 a podle § 268 odst. 2, § 269 odst. 2 a § 270 odst. 1  tr. 
ř. rozhodl   t a k t o : 

Pravomocným rozsudkem Obvodního soudu pro Prahu 8 ze dne 9. 4. 2004, sp. zn. 2 
T 23/2004  b y l  p o r u š e n   z á k o n  v ustanoveních  § 36, § 45a odst. 
1 tr. zák. a v řízení, které mu předcházelo, v ustanovení § 2 odst. 5, 6 tr. ř. 
v neprospěch obviněného J. P.

Napadený rozsudek   s e   z r u š u j e  ve výroku o trestu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu. 

Obvodnímu soudu pro Prahu 8  s e  p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :

Obviněný J. P. byl trestním příkazem Obvodního soudu pro Prahu 7 ze dne 3. 1.  
2002, sp. zn. 24 T 171/2001, který nabyl právní moci dne 2. 2. 2002, uznán 
vinným  trestným činem vydírání podle § 235 odst. 1 tr. zák., jehož se dopustil 
skutkem spáchaným dne 7. 10. 2001. Za to byl odsouzen k  trestu  obecně 
prospěšných prací ve výměře 300 hodin a dále bylo rozhodnuto o povinnosti k 
náhradě způsobené škody. 

Dále byl jmenovaný obviněný odsouzen rozsudkem Obvodního soudu pro Prahu 8 ze 
dne 9. 4. 2004, sp. zn. 2 T 23/2004, který nabyl právní moci dne 4. 3. 2005, 
pro trestný čin násilí proti skupině obyvatelů a proti jednotlivci podle § 197a 
odst. 1 tr. zák., jehož se  dopustil jednáním od přesně nezjištěného dne v 
měsíci říjnu 2003 do dne 17. 12. 2003. Za to byl obviněný odsouzen k trestu 
obecně prospěšných prací ve výměře 300 hodin.

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného J. P. proti rozsudku 
Obvodního soudu pro Prahu 8 ze dne 9. 4. 2004, sp. zn. 2 T 23/2004. Napadeným 
rozhodnutím byl podle názoru stěžovatele porušen zákon v ustanoveních § 36 a § 
45a odst. 1 tr. zák. v neprospěch obviněného. 

V odůvodnění stížnosti pro poručení zákona stěžovatel uvedl, že při rozhodování 
v trestní věci  sp. zn. 2 T 23/2004 se Obvodní soud pro Prahu 8 náležitě 
neřídil předmětnými zákonnými ustanoveními. Pokud byly výše citovanými soudními 
rozhodnutími obviněnému uloženy tresty obecně prospěšných prací ve výměře 300 
hodin, tedy celkově 600 hodin a obviněný nevykonal ani částečně žádný z těchto 
uložených trestů a ani nezapočal s jejich výkonem, je zřejmé, že došlo k 
překročení maximální výměry pro tento druh trestu, která činí 400 hodin. Ze 
spisu Obvodního soudu pro Prahu 8 sp. zn. 2 T 23/2004 vyplývá, že samosoudkyně 
tohoto soudu při svém rozhodování věděla, že obviněnému byl uložen Obvodním 
soudem pro Prahu 7 dne 3. 1. 2002 pod sp. zn. 24 T 171/20001 trest obecně 
prospěšných prací ve výměře 300 hodin, neboť ve spise jsou založeny opisy 
rejstříku trestů obviněného a v těchto opisech je rovněž mj. vyznačeno toto 
odsouzení. V předmětném spise je též založen předmětný trestní příkaz Obvodního 
soudu pro Prahu 7 ze dne 3. 1. 2002. Uvedené písemnosti byly coby důkazy 
samosoudkyní čteny v hlavním líčení konaném dne 9. 4. 2004. Podle stěžovatele 
tak došlo postupem Obvodního soudu pro Prahu 8 k porušení zákona v neprospěch 
obviněného, které nelze napravit jinak, než prostřednictvím stížnosti pro 
porušení zákona. 

V jejím závěru proto ministr spravedlnosti navrhl, aby Nejvyšší soud podle § 
268  odst. 2 tr. ř. vyslovil, že rozsudkem Obvodního soudu pro Prahu 8 ze dne 
9. 4. 2004 sp. zn. 2 T 23/2004 byl porušen zákon v ustanovení § 36, § 45a odst. 
1 tr. zák. v neprospěch  obviněného J. P. Dále navrhl, aby Nejvyšší soud podle 
§ 269 odst. 2 tr. ř. napadený rozsudek zrušil ve výroku o trestu a poté, aby 
postupoval podle § 270 odst. 1 tr. ř. a věc vrátil Obvodnímu soudu pro Prahu 8, 
aby ji v potřebném rozsahu znovu projednal a rozhodl, případně aby ve smyslu § 
271 odst. 1 tr. ř. sám o trestu rozhodl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák. věty prvé, jestliže soud odsuzuje pachatele za trestný čin, 
který  spáchal předtím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest  spolu s dosud nevykonanou 
částí trestu uloženého  dřívějším  rozsudkem  přesahovat nejvyšší  výměru  
dovolenou  trestním zákonem pro tento druh trestu.     

Podle § 45a odst. 1 tr. zák. věty prvé může soud obviněnému uložit trest obecně 
prospěšných prací ve výměře od 50 do 400 hodin. 

Podle § 2 odst. 5 tr. ř. orgány činné v trestním řízení  postupují v  souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6. tr. ř. orgány činné v trestním řízení hodnotí důkazy podle 
svého vnitřního přesvědčení  založeného na pečlivém uvážení všech okolností 
případu jednotlivě i v jejich souhrnu. 

Z obsahu předložených trestních spisů Obvodního soudu pro Prahu 7 sp. zn. 24 T 
171/2001 a Obvodního soudu pro Prahu 8 sp. zn. 2 T 23/2004 je patrno, že v 
okamžiku rozhodování druhého z uvedených soudů v trestní věci sp. zn. 2 T 
23/2004, tj. dne 9. 4. 2004, měl obviněný v jiné trestní věci pravomocně uložen 
trest obecně prospěšných prací ve výměře 300 hodin, z něhož podle sdělení 
Probační a mediační služby, středisko Praha, ze dne 25. 1. 2008, neměl nic 
vykonáno. Samosoudkyně Obvodního soudu pro Prahu 8 při rozhodování ve věci sp. 
zn. 2 T 23/2004 měla k dispozici opisy z rejstříku trestů obviněného ( č. l. 54 
– 55, 76 – 77 ), v nichž bylo odsouzení obviněného k předmětnému trestu obecně 
prospěšných prací obsaženo, a měla ve spise i opis pravomocného trestního 
příkazu Obvodního soudu pro Prahu 7 sp. zn. 24 T 171/2001 ( č. l. 68 – 69 ). 
Předmětný spis ( sp. zn. 2 T 23/2004 ) tak obsahoval dostatek informací o 
uvedených skutečnostech. Navzdory tomu, že předmětné písemnosti byly coby 
listinné důkazy provedeny v hlavním líčení dne 9. 4. 2004 ( č. l. 83 spisu ), 
Obvodní soud pro Prahu 8 nevyvodil pro své rozhodnutí ve věci potřebné závěry a 
neprověřil  reálný stav výkonu trestu obecně prospěšných prací ve věci sp. zn. 
24 T 171/2001, což bylo možno učinit jednak vyžádáním tohoto spisu u Obvodního 
soudu pro Prahu 7, případně dotazem na příslušné středisko Probační a mediační 
služby. K tomu však zjevně nedošlo, neboť soud bez dalšího ve věci vydal 
rozsudek, jímž obviněnému uložil další trest obecně prospěšných prací ve výměře 
300 hod. V důsledku tohoto postupu má obviněný v současnosti uloženy dva dosud 
nevykonané tresty obecně prospěšných prací, překračující ve své celkové výměře 
o 200 hodin zákonnou hranici.  

Je tudíž možno konstatovat, že v posuzované věci došlo k porušení ustanovení § 
36 tr. zák. ve spojení  s ustanovením § 45a odst. 1 tr. zák., neboť v důsledku 
postupného uložení  dvou trestů obecně prospěšných prací, obou ve výměře 300 
hodin, kdy z prvého z nich nebylo v době ukládání druhého trestu nic vykonáno, 
byla překročena nejvyšší  dovolená výměra pro tento druh trestu, která činí 400 
hodin, jíž je nutno respektovat i tehdy, je-li obviněnému  ukládán trest obecně 
prospěšných prací a předchozí trest či tresty tohoto druhu uložené  dřívějšími 
rozhodnutími  nebyly zčásti  nebo zcela vykonány. 

Podle Nejvyššího soudu, jakož i podle stávající judikatury, je překročení  
horní hranice zákonné trestní sazby při ukládání trestu konkrétnímu obviněnému 
nutné považovat za uložení druhu trestu, který je ve zřejmém rozporu  s jeho 
účelem ve smyslu  ustanovení  § 266 odst. 2 tr. ř., a tudíž  podání stížnosti  
pro porušení zákona, byť jen z tohoto důvodu, je třeba označit za opodstatněné 
( viz např. rozsudek Nejvyššího soudu ze dne 15. 11. 2006  sp. zn. 4 Tz 
145/2006). 

K výše popsanému hmotněprávnímu pochybení pak došlo proto, že Obvodní soud pro 
Prahu 8 nezjistil řádně skutkový stav věci, při současném hodnocení neúplných 
důkazů právě ve vztahu k ukládanému trestu ( viz ust. § 2 odst. 5, 6 tr. ř.) 

Nejvyšší soud proto podle § 268 odst. 2 tr. ř. vyslovil, že rozsudkem Obvodního 
soudu pro Prahu 8 9. 4. 2004 sp. zn. 2 T 23/2004, byl porušen zákon v 
ustanoveních § 36, § 45a odst. 1 tr. zák. a v řízení, které mu předcházelo, v 
ustanovení  § 2  odst. 5, 6 tr. ř. v neprospěch  obviněného J. P. Podle § 269 
odst. 2 tr. ř. Nejvyšší soud napadený rozsudek zrušil v oddělitelném výroku o 
trestu, a to včetně všech dalších rozhodnutí na zrušenou část rozsudku obsahově 
navazujících, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak Nejvyšší soud Obvodnímu soudu pro Prahu 8  
přikázal, aby věc v potřebném rozsahu znovu projednal a rozhodl. Jmenovaný soud 
si vyžádá aktuální opis z rejstříku trestů  obviněného, zprávu Probační a 
mediační služby ČR o stavu  výkonu  trestu obecně prospěšných prací a dále 
potřebný přílohový spis či spisy, přičemž poté věc  v souladu se zákonem  s 
důrazem na správnost výroku  o trestu  opětovně rozhodne. 

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle  § 
270 odst. 4 tr. ř.  je obvodní  soud vázán  právním názorem, který ve věci 
vyslovil  Nejvyšší soud, a je povinen provést nařízené procesní úkony. 

P o u č e n í :  Proti tomuto rozhodnutí není opravný prostředek přípustný.

V Brně  dne 13. května 2008

                                                                                
     Předseda senátu:

                                                                                
     JUDr. František Hrabec  

	

	
