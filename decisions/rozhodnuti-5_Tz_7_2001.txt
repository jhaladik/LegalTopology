Soud: Nejvyšší soud

Spisová značka: 5 Tz 7/2001

Datum rozhodnutí: 22.03.2001

Typ rozhodnutí: Rozsudek




5 Tz 7/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 22. března 2001 v senátě složeném z předsedy JUDr. Jiřího Horáka a soudců 
JUDr. Jana Engelmanna a JUDr. Františka Púryho stížnost pro porušení zákona, 
kterou podal ministr spravedlnosti České republiky v neprospěch obviněného V. 
K., proti usnesení státního zástupce Okresního státního zastupitelství v 
Náchodě ze dne 24. 7. 2000, sp. zn. 1 Zt 604/2000, a rozhodl podle § 268 odst. 
2, § 269 odst. 2, § 270 odst. 1 tr.ř. a za podmínek § 272 odst. 1 tr. ř. t a k 
t o :

	Pravomocným usnesením státního zástupce Okresního státního 
zastupitelství v Náchodě ze dne 24. 7. 2000, sp. zn. 1 Zt 604/2000, a v řízení, 
které mu předcházelo, b y l ve prospěch obviněného V. K. p o r u š e n z á k o 
n v ustanoveních § 2 odst. 5, 6 a § 172 odst. 1 písm. b) tr. ř.

	Toto usnesení se z r u š u j e . Současně se zrušují všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

	Státnímu zástupci Okresního státního zastupitelství v Náchodě se p ř i 
k a z u j e , aby věc v potřebném rozsahu znovu projednal a rozhodl.

Odůvodnění:

Usnesením státního zástupce Okresního státního zastupitelství v Náchodě ze dne 
24. 7. 2000, sp. zn. 1 Zt 604/2000, bylo podle § 172 odst. 1 písm. b) tr. ř. 
zastaveno trestní stíhání obviněného V. K. pro trestný čin zanedbání povinné 
výživy podle § 213 odst. 1 tr. zák., kterého se měl dopustit tím, že od února 
1999 do konce měsíce května 2000 v Č. K. ani nikde jinde nepřispěl ničím na 
výživu své dcery V. Z., ač mu tato povinnost byla uložena rozsudkem Okresního 
soudu v Náchodě ze dne 15. 10. 1996, sp. zn. P 200/96, který nabyl právní moci 
dne 11. 12. 1996, v částce 600,- Kč měsíčně, splatnou vždy do každého pátého 
dne v měsíci předem k rukám matky L. Z., s účinností od 1. 9. 1996, a na běžném 
výživném tak dluží 9.600,- Kč. Usnesení nabylo právní moci dne 8. 8. 2000.

Proti tomuto usnesení podal ministr spravedlnosti stížnost pro porušení zákona 
v neprospěch obviněného V. K. V písemném zdůvodnění mimořádného opravného 
prostředku ministr spravedlnosti konstatuje, že orgány činné v trestním řízení 
jsou povinny při prokazování trestného činu podle § 213 tr. zák. postupovat 
podle zásad zákona o rodině a samostatně posoudit, do jaké míry a v jaké výši 
byl povinný schopen platit výživné, a zda se bezdůvodně nevzdal výhodného 
pracovního zařazení. Zdůrazňuje, že v tomto směru zůstalo vyšetřování neúplné. 
Zastavení trestního stíhání bylo rozhodnutím předčasným, neboť výsledky 
dokazování nenasvědčovaly tomu, že neplnění povinnosti obviněného, vyživovat 
jiného, by nebylo trestným činem.

Ministr spravedlnosti namítá, že vyšetřovatel neobstaral veškeré podklady k 
posouzení, zda obviněný byl ve sledované období schopen dostát svým zákonným 
povinnostem vyživovat dítě zcela nebo alespoň částečně. Státní zástupce 
hodnotil nedostatečně neúplně provedené dokazování, když vycházel pouze z údajů 
obviněného. V této souvislosti ministr spravedlnosti uvádí v jakém směru měly 
být důkazy v přípravném řízení doplněny.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Okresního 
státního zastupitelství v Náchodě ze dne 24. 7. 2000, sp. zn. 1 Zt 604/2000, 
byl porušen zákon v ustanoveních § 2 odst. 5, 6, § 172 odst. 1 písm. b) tr. ř. 
ve vztahu k § 213 odst. 1 tr. zák., a to ve prospěch obviněného V. K. Dále aby 
podle § 269 odst. 2 tr. ř. a za podmínek § 272 tr. ř. (ve znění účinném do 31. 
12. 2000) napadené usnesení zrušil. Současně aby zrušil i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu. Poté aby Nejvyšší soud podle § 270 odst. 
1 tr. ř. vyšetřovateli Policie České republiky, Okresního úřadu vyšetřování v 
Náchodě přikázal, aby věc v potřebném rozsahu znovu projednal a rozhodl.

Nejvyšší soud přezkoumal podle § 267 odst. 1 tr. ř. z podnětu podané stížnosti 
pro porušení zákona a na podkladě spisového materiálu správnost výroku 
napadeného usnesení, jakož i řízení, které mu předcházelo, a shledal, že zákon 
porušen byl.

Nejvyšší soud z trestního spisu zjistil, že v přípravném řízení provedl 
vyšetřovatel výslechy obviněného V. K. a svědkyně L. Z. Také zajistil některé 
listinné důkazy k věci a k osobě obviněného. 

Obviněný V. K. v přípravném řízení mimo jiné vypověděl, že si je vědom 
povinnosti přispívat na výživné své dcery V. Z. částkou 600,- Kč měsíčně. Toto 
výživné neplatil proto, že nemá finanční prostředky. Rovněž uvedl, co dělal, 
jak se živil a jaké byly jeho finanční příjmy v období, kdy podle sdělení 
obvinění neplnil svou vyživovací povinnost k jmenované nezletilé (č. l. 6 - 7 
tr. spisu). 

Svědkyně L. Z., matka nezletilé V. Z., konstatovala, že obviněný v uvedeném 
období nezaplatil na výživném dcery ani korunu. Nedával ani tzv. náhradní 
plnění. Za šestnáct měsíců dluží na výživném částku nejméně 9.600,- Kč (č. l. 8 
tr. spisu).

Trestní spis obsahuje i několik listinných důkazů. Předně jde o rozsudky 
Okresního soudu v Náchodě a to ze dne 28. 11. 1987, sp. zn. 9 Nc 500/87, a ze 
dne 15. 10. 1996, sp. zn. P 200/96, které konkretizují finanční výši vyživovací 
povinnosti obviněného vůči nezletilé V. Z. (č. l. 9, 11 - 13 tr. spisu). Dále 
jde o písemná vyjádření Městského úřadu v Č. K. a Úřadu práce v Náchodě o výši 
sociálních dávek poskytovaných V. K. od listopadu 1999 do dubna 2000, kdy byl 
veden v evidenci uchazečů o zaměstnání (č. l. 15 - 18 tr spisu). Obdobné 
skutečnosti byly zjišťovány i ohledně L. Z. (č. l. 19 - 23 tr. spisu). K délce 
pracovního poměru a k výdělkům obviněného v roce 1999 - 2000, se písemně 
vyjádřili zaměstnavatelé V. K. podnikatel P. B. a restaurace D. K. v Č. K. (č. 
l. 24 - 25, 27 tr. spisu). 

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. Podle § 172 
odst. 1 písm. b) tr. ř. vyšetřovatel zastaví trestní stíhání, není-li skutek, 
pro který se trestní stíhání vede, trestným činem a není důvod k postoupení 
věci. Vzhledem k ustanovení § 174 odst. 2 písm. c) tr. ř. může toto rozhodnutí 
vydat i státní zástupce. 

Podle názoru Nejvyššího soudu nebylo již vyšetřovatelem v přípravném řízení 
postupováno zcela důsledně podle výše citovaných ustanovení § 2 odst. 5, 6 tr. 
ř., jak důvodně namítá i ministr spravedlnosti ve stížnosti pro porušení 
zákona. Předně nebyly zajištěny a provedeny všechny dostupné důkazy potřebné k 
objasnění skutku, pro který byl obviněný V. K. trestně stíhán. V důsledku 
tohoto nedostatku je hodnocení stávajících důkazů státním zástupcem vadné, 
neboť nemohly být uváženy všechny okolnosti případu. Názor státního zástupce 
uvedený v závěru napadeného usnesení, že obviněný neměl dostatek finančních 
prostředků, ze kterých by byl schopen, byť i částečně, podílet se na nákladech 
spojených s výchovou a výživou své dcera V., je (včetně dalších závěrů 
vyslovených ve věci) minimálně předčasný. Proto je chybný i výrok napadeného 
usnesení o zastavení trestního stíhání obviněného podle § 172 odst. 1 písm. b) 
tr. ř., a tímto rozhodnutím byl V. K. v konečném důsledku nedůvodně zvýhodněn. 

Ze spisového materiálu vyplývá, že obviněný V. K. má vyživovací povinnost ke 
své nezletilé dceři V. Z., která byla zvýšena pravomocným rozsudkem Okresního 
soudu v Náchodě ze dne 15. 10. 1996, sp. zn. P 200/96, na částku 600,- Kč 
měsíčně, splatnou vždy do každého pátého dne v měsíci předem k rukám matky 
nezletilé, s účinností od 1. 9. 1996. Je skutečností, že obviněný tuto 
povinnost v období uvedeném ve sdělení obvinění nesplnil. Nebyla však důkazy 
dostatečně prověřena jeho celková finanční situace v té době. Zejména mělo být 
podrobněji zjišťováno, jaké měl náklady na obstarání vlastních životních potřeb 
(bydlení, stravu a pod.).

Svědecky měli být vyslechnuti zaměstnavatelé obviněného z období let 1999 - 
2000. Podnikatel P. B., provozovatel hotelu S. M. v A., měl být svědecky 
vyslechnut k otázkám, jakým způsobem obviněný zastával práci číšníka, jaká byla 
jeho pracovní morálka a zda by mohl dosáhnout i vyšších výdělků. Rovněž se měl 
vyjádřit i k tomu, zda měl obviněný nějaké další finanční příjmy, event. v jaké 
výši, zda byl v hotelu ubytován a jaké byly jeho náklady na ubytování a obživu. 
Svědek měl upřesnit důvod ukončení pracovního poměru obviněného. K obdobným 
skutečnostem měl být svědecky vyslechnut J. Š. provozovatel pohostinství D. K. 
v Č. K., kde obviněný pracoval jako kuchař. Uvedeným skutečnostem měla být 
věnována při dokazování pozornost, neboť obviněný byl zaměstnán v takových 
zařízeních, s čímž často souvisí nižší výdaje za ubytování a stravu, přičemž 
vykonával pracovní činnost s případnou možností vedlejších finančních příjmů. 

Písemným vyjádřením, vyžádaným od Úřadu práce v Náchodě, mělo být zjišťováno, 
zda byla k dispozici volná místa (zejména v období od listopadu 1999 do konce 
března 2000), která by obviněný mohl zastávat a s jakým výdělkem. Tímto důkazem 
mělo být prověřeno, zda se obviněný bez důležitého důvodu nevzdal výhodnějšího 
zaměstnání.

Teprve po provedení a vyhodnocení všech výše uvedených důkazů mohly orgány 
přípravného řízení náležitě posoudit, zda obviněný V. K. byl nebo nebyl ve 
sledovaném období schopen dostát své zákonné povinnosti vyživovat nezletilé 
dítě v soudem stanovené částce zcela nebo alespoň částečně, což mělo podstatný 
význam pro právní hodnocení skutku, pro který byl jmenovaný trestně stíhán. 

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že pravomocným usnesením státního zástupce Okresního státního 
zastupitelství v Náchodě ze dne 24. 7. 2000, sp. zn. 1 Zt 604/2000, a v řízení, 
které mu předcházelo, byl ve prospěch obviněného V. K. porušen zákon v 
ustanoveních § 2 odst. 5, 6 a § 172 odst. 1 písm. b) tr. ř. Protože byly 
splněny všechny zákonné podmínky § 272 odst. 1 tr. ř. (ministr spravedlnosti ve 
stížnosti pro porušení zákona podané do šesti měsíců od právní moci napadeného 
usnesení navrhl postup podle § 269 odst. 2 až § 271 tr. ř. a Nejvyšší soud 
rozhodl o této stížnosti do tří měsíců od jejího podání), tak podle § 269 odst. 
2 tr. ř. napadené usnesení zrušil. Současně zrušil všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu. Poté Nejvyšší soud podle § 270 odst. 1 tr. ř. 
státnímu zástupci Okresního státního zastupitelství v Náchodě přikázal, tedy 
orgánu, jehož rozhodnutí bylo zrušeno, aby věc v potřebném rozsahu znovu 
projednal a rozhodl. 

Úkolem orgánů přípravného řízení bude provést ve smyslu § 270 odst. 4 tr. ř. in 
fine shora naznačené důkazy, popřípadě i provést další důkazy, pokud to 
výsledky doplněného dokazování budou ve smyslu § 2 odst. 5 tr. ř. vyžadovat. 
Dále všechny důkazy postupem podle § 2 odst. 6 tr. ř. vyhodnotit a učinit ve 
věci zákonu odpovídající rozhodnutí. Závěrem a pouze pro úplnost lze 
připomenout, že tímto rozsudkem Nejvyššího soudu není v žádném případě nikterak 
prejudikováno, jak má být v budoucnu ve věci rozhodnuto. 

Poučení: Proti tomuto rozsudku není stížnost pro porušení zákona přípustná.

V Brně dne 22. března 2001

Předseda senátu:

JUDr. Jiří H o r á k 
