Soud: Nejvyšší soud

Spisová značka: 4 Tz 8/2004

Datum rozhodnutí: 18.02.2004

Typ rozhodnutí: Rozsudek




4 Tz 8/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 18. února 2004 
v senátě složeném z předsedy JUDr. Juraje Malika a soudců JUDr. Františka 
Hrabce a JUDr. Jiřího Pácala stížnost pro porušení zákona podanou ministrem 
spravedlnosti ve prospěch obviněného K. F., proti pravomocnému rozsudku 
Okresního soudu v Nymburce ze dne 9. září 2002,  čj. 2 T 313/2001-53,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Pravomocným rozsudkem Okresního soudu v  Nymburce ze dne 9. září 2002,  čj. 2 T 
313/2001-53, byl výrokem o trestu v ustanovení § 35 odst. 2, § 36 a § 45a odst. 
1  tr. zák., a v řízení, které mu předcházelo, v ustanoveních § 2 odst. 5, 
odst. 6 tr. ř., porušen zákon v neprospěch obviněného K. F.

Tento rozsudek se ve výroku o trestu zrušuje. 

Dále se zrušují všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Nymburce se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Rozsudkem Okresního soudu v Nymburce ze dne 9. září 2002,  čj. 2 T 313/2001-53, 
byl obviněný K. F. uznán vinným trestným činem zpronevěry podle § 248 odst. 
1         tr. zák., za který mu byl uložen podle § 248 odst. 1 tr. zák., § 35 
odst. 2 tr. zák., § 45 odst. 1  a  § 45a odst. 1 tr. zák. souhrnný trest obecně 
prospěšných prací ve výměře 400 hodin, za současného zrušení rozsudku Okresního 
soudu v Nymburce ze dne 10. 4. 2000, sp. zn.  2 T 32/2000, jakož i všech 
dalších rozhodnutí na tento výrok obsahově navazujících, pokud vzhledem ke 
změně,  k níž došlo zrušením, pozbyla podkladu. Podle § 49 odst. 1 a § 50  
odst. 1 tr. zák. mu byl dále uložen trest zákazu činnosti spočívající v zákazu 
řízení všech motorových vozidel na dobu čtyř let. Podle § 228 odst. 1 tr. ř. 
byl obviněný zavázán zaplatit  společnosti G  C. M., jako náhradu škody částku 
17.990,-Kč. Podle § 229 odst. 2 tr. ř. byla tato poškozená se zbytkem svého 
nároku na náhradu škody odkázána na řízení ve věcech občanskoprávních. Rozsudek 
nabyl právní moci dne 3. 10. 2002, když proti němu nebylo oprávněnými osobami 
podáno odvolání.

Proti pravomocnému rozsudku (nesprávně uvedeno trestnímu příkazu) Okresního 
soudu v Nymburce ze dne 9. září 2002,  čj. 2 T 313/2001-53, podal ministr 
spravedlnosti stížnost pro porušení zákona ve prospěch obviněného K. F. 
Okresnímu soudu v Nymburce vytýká, že napadeným rozsudkem byl porušen zákon v 
ustanovení § 35 odst. 2, § 36 a § 45a odst. 1 tr. zák. Ministerská stížnost 
uvádí, že ve výroku  o trestu napadeného rozsudku byla jeho vadnost do značné 
míry podmíněna již nezákonností výroku o trestu z časově předcházejícího 
trestního příkazu Okresního soudu v Kolíně ze dne 18. 9. 2000,  sp. zn. 3 T 
152/2000, jímž byl obviněný K. F. uznán vinným trestným činem podvodu podle § 
250 odst. 1, odst. 2 tr. zák., kterého se dopustil ve spolupachatelství s 
obviněným P. K. dne 7. 5. 1999, přičemž za toto jednání mu byl uložen trest 
obecně prospěšných prací ve výměře 400 hodin. Již trest uložený tímto trestním 
příkazem, za trestné jednání spáchané dne 30. 9. 1999 (správně dne 7. 5. 1999), 
měl být uložen jen jako trest souhrnný ve smyslu § 35 odst. 2 tr. zák., za 
současného zrušení výroku o trestu z rozsudku Okresního soudu v Nymburce ze dne 
10. 4. 2000, sp. zn. 2 T 32/2000. Napadeným rozsudkem ze dne 9. 9. 2002, sp. 
zn. 2 T 313/2001, byl obviněný K. F. uznán vinným trestným činem zpronevěry 
podle § 248 odst. 1 tr. zák., kterého se dopustil přesně nezjištěného dne v 
měsíci prosinci roku 1998, přičemž za tento trestný čin mu byl uložen souhrnný 
trest obecně prospěšných prací ve výměře 400 hodin za současného zrušení výroku 
o trestu z rozsudku Okresního soudu v Nymburce ze dne 10. 4. 2000, sp. zn. 2 T 
32/2000, a trest zákazu činnosti spočívající v zákazu řízení všech motorových 
vozidel na dobu 4 let. Vztah souběhu byl tak dán mezi všemi třemi trestnými 
činy spáchanými obviněným K. F. skutky z prosince 1998, ze dne 7. 5. 1999 a dne 
30. 9. 1999, tedy dříve než byl vynesen odsuzující rozsudek Okresního soudu v 
Nymburce ze dne 10. 4. 2000, sp. zn. 2 T 32/2000, za trestné jednání spáchané v 
pořadí jako poslední (dne 30. 9. 1999). Ke shora uvedenému porušení zákona tak 
došlo v důsledku nesprávného vyhodnocení otázky souběhu s trestnou činností, 
pro kterou byl obviněný K. F. v předchozí době odsouzen rozsudkem Okresního 
soudu v Nymburce  ze dne 10. 4. 2000, sp. zn. 2 T 32/2000, a trestním příkazem 
Okresního soudu v Kolíně ze dne 18. 9. 2000, sp. zn. 3 T 152/2000. Obvodní soud 
v Nymburce zároveň napadeným rozhodnutím překročil  nejvyšší možnou výměru 
trestu obecně prospěšných prací, která je stanovena v § 45a odst. 1 tr. zák. v 
maximální výměře 400 hodin. Ministr spravedlnosti závěrem navrhl, aby Nejvyšší 
soud vyslovil podle § 268 odst. 2 tr. ř., že rozsudkem Okresního soudu v 
Nymburce ze dne 9. září 2002,  čj. 2 T 313/2001-53, byl porušen zákon v 
ustanovení § 35 odst. 2, § 36 a  § 45a odst. 1 tr. zák., aby podle § 269 odst. 
2 tr. ř. napadený rozsudek zrušil ve výroku o trestu a dále postupoval podle § 
270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací může soud uložit ve 
výměře od 50 do 400 hodin.

Citovanými ustanoveními trestního zákona a trestního řádu se Okresní soud v 
Nymburce při vydání rozsudku Okresního soudu v Nymburce ze dne 9. září 2002,  
čj. 2 T 313/2001-53, neřídil. Při jeho vydání již existoval trestní příkaz 
Okresního soudu v Kolíně ze dne 18. 9. 2000, čj. 3 T 152/2000-53, jímž byl 
obviněný K. F. uznán vinným trestným činem podvodu podle § 250 odst. 1, odst. 2 
tr. zák. spáchaným ve formě spolupachatelství jednáním dne 7. 5. 1999, za který 
mu byl uložen  trest obecně prospěšných prací ve výměře 400 hodin, a rozsudek 
Okresního soudu v Nymburce ze dne 10. dubna 2000, čj. 2 T 32/2000-89, jímž byl 
obviněný K. F. uznán vinným trestným činem maření výkonu úředního rozhodnutí 
podle § 171 odst. 1 písm. c) tr. zák., kterého se dopustil v době od 2. 7. 1999 
do 30. 9.1999, a byl mu uložen trest obecně prospěšných prací ve výměře 250 
hodin. Obě tato předchozí odsouzení vyplývala z opisu rejstříku trestů na č. l. 
25 (sp. zn.  2 T 313/2001). Okresní soud v Nymburce přestože to byla jeho 
povinnost, si nezjistil, že tresty obecně prospěšných prací uložené obviněnému, 
nebyly ani v jednom případě zcela vykonány. Jak vyplývá ze zprávy Probační a 
mediační služby ČR, střediska Nymburk ze dne 21. 3. 2002 (č. l. 125, sp. zn. 2 
T 32/2000), obviněný se nedostavil na projednání ani jednoho z obou uložených 
trestů. 

Jak bylo správně zmíněno ve stížnosti pro porušení zákona Okresní soud v 
Nymburce v napadeném rozsudku pochybil též při ukládání souhrnného trestu. Toto 
pochybení však bylo podmíněno již nezákonností výroku o trestu z předchozího 
trestního příkazu Okresního soudu v Kolíně ze dne 18. 9. 2000, sp. zn. 3 T 
152/2000, neboť obviněný K. F. byl tímto trestním příkazem odsuzován za trestný 
čin spáchaný dne 7. 5. 1999, tedy dříve než byl vyhlášen odsuzující rozsudek 
Okresního soudu v Nymburce ze dne 10. dubna 2000,   čj. 2 T 32/2000-89, a měl 
tudíž povinnost uložit souhrnný trest za současného zrušení výroku o trestu z 
tohoto rozsudku. V daném případě byl dán souběh mezi třemi trestnými činy, 
které  spáchal obviněný jednáním z prosince roku 1998, dne 7. 5. 1999 a 2. 7. 
až 30. 9. 1999, přičemž bylo povinností Okresního soudu v Nymburce při vydání 
napadeného rozsudku uložit souhrnný trest za všechny tři trestné činy. Při 
vyhlášení napadeného rozsudku navíc okresní soud pochybil, když ve zrušovacím 
výroku neuvedl, že v rozsudku Okresního soudu v Nymburce ze dne 10. dubna 2000, 
čj. 2 T 32/2000-89, se zrušuje jen výrok o trestu, přestože ustanovení § 35 
odst. 2 tr. zák., jehož druhá věta stanoví, že spolu  s uložením souhrnného 
trestu  soud zruší  výrok o trestu uloženém  pachateli rozsudkem dřívějším,  
jakož  i  všechna  další  rozhodnutí  na  tento  výrok obsahově  navazující,  
pokud  vzhledem   ke  změně,  k  níž  došlo zrušením, pozbyla podkladu, správně 
v této souvislosti citoval, takže rozhodně neměl v úmyslu rozsudek Okresního 
soudu v Nymburce ze dne 10. dubna 2000, čj. 2 T 32/2000-89, rušit celý, jak by 
se na první pohled mohlo zdát. Napadeným rozsudkem, jímž byl obviněnému K. F. 
uložen trest obecně prospěšných prací ve výměře 400 hodin, bez přihlédnutí k 
výše uvedeným skutečnostem, byl porušen zákon v neprospěch obviněného, a to  

nejen v tom smyslu, že byl chybně uložen souhrnný trest podle ustanovení § 35 
odst. 2 tr. zák., nýbrž navíc tak, že celkovým součtem hodin obecně prospěšných 
prací došlo k překročení maximálně přípustné výměry, vyplývající z ustanovení § 
36 a § 45a odst. 1 tr. zák. Tudíž mu byl uložen trest, který je ve zřejmém 
nepoměru ke stupni nebezpečnosti činu pro společnost. Stížnost pro porušení 
zákona byla proto shledána podle § 266 odst. 2 tr. ř. přípustnou, přestože 
směřovala jen proti výroku o trestu. Při vydání napadeného rozsudku nebyly ze 
strany Okresního soudu v Nymburce dodrženy požadavky, vyplývající z ustanovení 
§ 2 odst. 5, odst. 6 tr. ř. na provedení všech dostupných důkazů, když 
požadavek na řádné zjištění skutkového stavu a odpovědné zhodnocení důkazů, se 
nepochybně vztahuje i na prověření osoby obviněného, včetně jeho kriminální 
minulosti, když poznatky v daném směru přímo ovlivňují druh a výměru trestu.

Nejvyšší soud proto podle § 268 odst. 2 tr. ř. vyslovil, že napadeným rozsudkem 
Okresního soudu v  Nymburce ze dne 9. září 2002,  čj. 2 T 313/2001-53, byl 
výrokem o trestu porušen zákon v ustanovení § 35 odst. 2, § 36 a § 45a odst. 1 
tr. zák., a v řízení předcházejícím v ustanoveních § 2 odst. 5, odst. 6 tr. ř., 
v neprospěch obviněného K. F.

Na základě toho pak Nejvyšší soud podle § 269 odst. 2 tr. ř. napadený rozsudek 
ve výroku o trestu zrušil. Současně byla zrušena i všechna rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu.

V souladu s tímto výrokem pak Nejvyšší soud Okresnímu soudu v Nymburce podle § 
270 odst. 1 tr. ř. přikázal, aby věc v potřebném rozsahu znovu projednal  a 
rozhodl. V konkrétním případě to znamená znovu rozhodnout o trestu obviněného 
K. F., a to se zřetelem na citovaný trestní příkaz Okresního soudu v Kolíně ze 
dne 18. 9. 2000, čj. 3 T 152/2000-53, a rozsudek Okresního soudu v Nymburce ze 
dne 10. dubna 2000, čj. 2 T 32/2000-89, ze kterých vyplývá, že obviněnému K. 
F., by měl být uložen souhrnný trest podle § 35 odst. 2 tr. zák., za všechny 
sbíhající se trestné činy, a to při respektování všech zákonných ustanovení, 
včetně ustanovení § 36 tr. zák. V této souvislosti se Obvodnímu soudu v 
Nymburce zároveň připomíná, že je vázán právním názorem zde Nejvyšším soudem 
vysloveným (§ 270 odst. 4 tr. ř), jakož i zásadou vyplývající z ustanovení § 
273 tr. ř.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. 
ř.).    

V Brně dne 18. února 2004

Předseda senátu:

JUDr. Juraj  M a l i k  

	

	
