Soud: Nejvyšší soud

Spisová značka: 4 Tz 4/2002

Datum rozhodnutí: 19.03.2002

Typ rozhodnutí: Rozsudek




4 Tz 4/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne   19. března 2002 v senátě složeném z předsedy senátu JUDr. Františka 
Hrabce a soudců  JUDr. Danuše Novotné  a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného P. P. , odsouzeného jako P. S., v České republice bez trvalého 
bydliště, proti rozsudku Obvodního soudu pro Prahu 4 ze dne 31. 8. 2000, sp. 
zn. 5 T 23/2000 a podle § 268 odst. 2, § 269 odst. 2 tr. ř. rozhodl   t a k t o 
:

	Pravomocným rozsudkem Obvodního soudu pro Prahu 4 ze dne 31. 8. 2000, 
sp. zn. 5 T 23/2000  b y l   p o r u š e n   z á k o n  v ustanovení § 57 odst. 
1, 2 tr. zák. v neprospěch obviněného.

	V napadeném rozsudku  s e   z r u š u j e   výrok o uloženém trestu 
vyhoštění z území České republiky na dobu osmi roků.

	Zrušují se také všechna další rozhodnutí na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu.

Odůvodnění:

	Rozsudkem Obvodního soudu pro Prahu 4 ze dne 31. 8. 2000, sp. zn. 5 T 
23/2000 byl obviněný P. P. pod jménem P. S.,uznán vinným trestným činem 
výtržnictví podle § 202 odst. 1 tr. zák., jehož se dopustil tím, že dne 4. 1. 
2000 kolem 21.00 hod. v P.,  požadoval po poškozeném M. B. vrácení dluhu ve 
výši 300,- Kč a poté co poškozený sdělil obviněnému, že peníze u sebe nemá, 
tento jej fyzicky napadl tak, že ho chytil pod krkem a poté ho vyvedl ven ze 
stanice metra, kde ho dále napadal údery do různých částí těla, srazil jej na 
zem a způsobil mu tak podlitiny v oblasti krku, zevní části stehna a zevního 
kotníku levé dolní končetiny. Za to byl obviněný odsouzen k trestu odnětí 
svobody v trvání deseti měsíců nepodmíněně se zařazením do věznice s ostrahou a 
dále mu byl podle § 57 odst. 1, 2 tr. zák. uložen trest vyhoštění z území České 
republiky na dobu osmi roků. Tento rozsudek nabyl právní moci dne 30. 9. 2000, 
a nikoli dne 26. 9. 2000, jak je ve spise nesprávně vyznačeno.

Proti tomuto rozsudku podal ministr spravedlnosti stížnost pro porušení zákona 
ve prospěch obviněného, kterou ve smyslu § 266 odst.  2 tr. ř. zaměřil pouze 
proti výroku o trestu vyhoštění, když napadenému rozsudku vytknul porušení 
zákona v ustanovení § 57 odst. 1, 2 tr. zák. Uvedl, že obviněný až do 
pravomocného odsouzení vystupoval pod jménem P. S.,  ale teprve v době, kdy se 
nacházel ve vyhošťovací vazbě přiznal, že se ve skutečnosti jmenuje P. P. 
Posléze bylo ověřeno, že obviněný je držitelem platného cestovního pasu České 
republiky, který mu byl vystaven na jméno P. P. na základě platného občanského 
průkazu a osvědčení o státním občanství České republiky vydaném Obvodním úřadem 
Praha 4 pod č. j. 26/P/93 dne 4. 8. 1993. Obviněný sice po celou dobu trestního 
řízení svoji pravou totožnost tajil, ale Obvodní soud pro Prahu 4 řádně 
nezjišťoval, zda nejde o občana České republiky již ve fázi, kdy se vydával za 
P. S. Tyto okolnosti nebyly prověřovány ve smyslu zákona o nabývání a pozbývání 
občanství České republiky. Soud pochybil, pokud se spokojil pouze s tvrzením 
obviněného, že je státním příslušníkem U. a opominul otázku zjišťování, zda 
nejde vzhledem ke jménu a místu narození i o občana České republiky, jemuž 
nelze uložit trest vyhoštění. Podmínka pro uložení takového trestu, pokud jde o 
státní příslušnost pachatele, tj. zjištění, že pachatel není státním občanem 
České republiky, splněna nebyla a v konečném důsledku uložením trestu vyhoštění 
z území České republiky obviněnému došlo k porušení zákona v jeho neprospěch. 

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř.  zmíněné porušení zákona vyslovil a 
podle § 269 odst. 2 tr. ř. výrok o uloženém trestu vyhoštění v napadeném 
rozsudku obvodního soudu zrušil. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla v 
uvedeném směru podána důvodně.

	Podle § 57 odst. 1 tr. zák. soud může uložit pachateli, který není 
občanem České republiky nebo není osobou, které bylo přiznáno postavení 
uprchlíka, trest vyhoštění z území republiky, a to jako trest samostatný nebo i 
vedle jiného trestu, vyžaduje-li to bezpečnost lidí nebo majetku, nebo jiný 
obecný zájem.

Podle § 57 odst. 2 tr. zák. může soud s přihlédnutím ke stupni společenské 
nebezpečnosti trestného činu, možnostem nápravy a poměrům pachatele a ke stupni 
ohrožení bezpečnosti lidí, majetku nebo jiného obecného zájmu uložit trest 
vyhoštění ve výměře od jednoho  roku do deseti let, anebo na dobu neurčitou.

Z obsahu předloženého trestního spisu vyplývá, že obviněný od počátku trestního 
stíhání své osoby vystupoval pod jménem P. S. a uváděl, že je státní příslušník 
U., ale tato jeho totožnost ani státní občanství nebyly žádným oficiálně 
vystaveným dokladem ověřeny. Orgány policie srovnáním otisků prstů obviněného a 
otisků prstů ve své databázi sice zjistili, že zde existuje shoda, přičemž 
evidované otisky jsou vedeny od dubna 1999 na P. S., ale dostatečná pozornost 
nebyla věnována jiným poznatkům získaným např. při prvotním vytěžování Z. H. 
(úřední záznam na č. l. 27) a M. B. (úřední záznam na č. l. 29). Z jejich 
vyjádření lze zjistit, že oba se ohledně obviněného zmiňují o příjmení P. 
event. P. Již to signalizovalo, že obviněný je osobou, která ke svému krytí 
používá různá příjmení. Tento závěr podporoval i poznatek policie učiněný v 
souvislosti se zadržením obviněného, kdy tento se vydával za A. R. (viz návrh 
na vzetí obviněného do vazby č. l.  8). Na zřetel nebyla vzata ani zpráva 
cizinecké policie (č. l.  34), z níž je patrné, že jejich evidencí prochází 
pouze osoba pod jménem P. S., jenž byl podle dalších údajů a fotografie osobou 
zjevně odlišnou od obviněného. Kromě uvedeného nebylo ani dostatečně  
přihlédnuto k okolnosti tvrzené obviněným, že se narodil v P. Tento údaj sám o 
sobě měl vést orgány přípravného řízení k prověření, zda obviněný není občanem 
České republiky, čemuž mohlo napovídat i příjmení, které v průběhu vyšetřování 
uvedl. V prvé řadě měly být dotázány příslušné úřady vedoucí matriku narození 
na území hl. m. P., zda se osoba uvedeného jména a data narození narodila 
rodičům v souladu s údaji, jak je obviněný potvrdil ve své výpovědi. Tato 
skutečnost byla stěžejní m. j. pro ověření, zda obviněný je a nebo není státním 
občanem České republiky, jelikož ve smyslu zák. č. 194/1949 Sb.,o nabývání  a 
pozbývání československého státního občanství, ve znění platném v roce 1968, 
jedním ze způsobů nabytí státního občanství bylo narození na území 
Československé republiky, pokud otec nebo matka dítěte byli občanem. 

V případě kladného výsledku proto mělo být i zjišťováno, zda obviněný státní 
občanství České republiky v následné době nepozbyl v souladu s podmínkami 
obsaženými v zák. č. 39/1969 Sb., ve znění pozdějších předpisů, event. v zák. 
č. 40/1993 Sb., ve znění pozdějších předpisů. Tyto údaje měly být dostatečně 
prověřeny již v přípravném řízení, neboť podle § 177 písm. b) tr. ř., účinného 
do 31. 12. 2001, obžaloba musela obsahovat popřípadě i jiné údaje potřebné k 
tomu, aby obviněný nemohl být zaměněn s jinou osobou. Tento požadavek lze u 
obviněného, u něhož může být sporná státní příslušnost, a u kterého by jinak s 
ohledem na charakter trestné činnosti, pro níž je stíhán, přicházelo v úvahu 
uložení trestu vyhoštění, vyložit tak, že je v podané obžalobě nutné uvést 
státní příslušnost takového obviněného, která ale musí být v předchozím řízení 
spolehlivě prokázána, resp. musí být prokázáno zda je či není občanem České 
republiky. Pokud by se totiž u takového obviněného nepodařilo státní občanství 
České republiky jednoznačně prokázat, ale ani vyloučit,  nemohl by mu být trest 
vyhoštění uložen (viz § 57 odst. 3 písm. a) tr. zák.). V konkrétním případě 
sice v podané obžalobě bylo uvedeno, že obviněný je pouze státním příslušníkem 
U., ale tento poznatek nevyplýval z žádného objektivního důkazu, jako je např. 
vyjádření zastupitelského úřadu U. v České republice. Navzdory  pochybnostem, 
vyplývajícím z výše uvedených skutečností ohledně totožnosti obviněného včetně 
jeho státní příslušnosti, byla obžaloba podána v té podobě, jak vyplývá ze 
spisu na jeho č. l.  39 až 41.  Obvodní soud pro Prahu 4 pak z údajů ohledně 
osoby obviněného shromážděných v přípravném řízení a uvedených v obžalobě bez 
dalšího bližšího prověřování vycházel a dospěl mj. i k závěru, že jsou v jeho 
případě splněny zákonné podmínky pro uložení trestu vyhoštění z území České 
republiky. Následně se v rámci řízení vedoucího k výkonu tohoto trestu (viz § 
350b  tr. ř. a násl., ve znění účinném do 31. 12. 2001) potvrdilo, že obviněný 
se jmenuje P. P., a kromě toho, že je občanem K., je i státním příslušníkem 
České republiky. Takové osobě tudíž trest vyhoštění nebylo možné uložit, a to i 
navzdory okolnosti, že je nositelem dvojího státního občanství.

Lze proto konstatovat, že Obvodní soud pro Prahu 4, ale před ním i státní 
zástupce  a policejní orgány pochybily zejména tím, že nevěnovaly dostatečnou 
pozornost rozporným poznatkům ohledně totožnosti obviněného, včetně jeho 
státního občanství, k těmto nevedly patřičně důsledné šetření ačkoliv to bylo 
jejich povinností vyplývající ze zákona (viz § 91 odst. 1, § 171 písm. b), § 
120 odst. 2 tr. ř. účinného do 31. 12. 2001). V důsledku těchto nedostatků 
řízení soud vycházel z předpokladu, že obviněný je cizím státním příslušníkem, 
jemuž je možné a zároveň nezbytné uložit podle § 57 odst. 1, 2 tr. zák. trest 
vyhoštění z území České republiky na dobu osmi let. Tímto výrokem svého 
rozsudku tedy Obvodní soud pro Prahu 4 porušil v citovaném ustanovení zákon v 
neprospěch obviněného, což Nejvyšší soud v tomto rozsudku podle § 268 odst. 2 
tr. ř. vyslovil a zároveň podle § 269 odst. 2 tr. ř. zmíněný výrok v napadeném 
rozsudku zrušil, včetně všech dalších případných rozhodnutí na zrušenou část 
rozsudku obsahově navazujících, pokud touto změnou pozbyla podkladu. Protože 
ohledně zrušené části napadeného rozsudku Obvodního soudu pro Prahu 4 není 
nutné vést další řízení, ani ji nahrazovat novým rozhodnutím, nebylo  třeba ve 
věci dále postupovat podle § 270 odst. 1 tr. ř. event. podle § 271 odst. 1 tr. 
ř.

Poučení: Proti tomuto rozhodnutí není opravný prostředek přípustný.

V Brně dne 19. března 2002

		

Předseda senátu:

JUDr. František Hrabec  
