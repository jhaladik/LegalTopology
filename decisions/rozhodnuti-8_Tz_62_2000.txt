Soud: Nejvyšší soud

Spisová značka: 8 Tz 62/2000

Datum rozhodnutí: 15.12.2000

Typ rozhodnutí: ROZSUDEK




8 Tz 62/2000

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 15. 12. 2000 ve veřejném 
zasedání v senátě složeném z předsedy JUDr. Stanislava Rizmana a soudců JUDr. 
Antonína Draštíka a JUDr. Karla Hasche stížnost pro porušení zákona, kterou 
podal ministr spravedlnosti České republiky ve prospěch 1) obviněného J. O. a 
2) obviněné M. B., proti rozsudku Vrchního soudu v Olomouci ze dne 27. 5. 1998, 
sp. zn. 3 To 2/98, a podle § 268 odst. 2, § 270 odst. 2 a § 271 odst. 1 tr. ř. 
rozhodl t a k t o :

	Rozsudkem Vrchního soudu v Olomouci, sp. zn. 3 To 2/98, ze dne 27. 5. 
1998, b y l v neprospěch obviněné M. B. p o r u š e n z á k o n v ustanovení § 
256 tr. ř. a v neprospěch obviněného J. O. v ustanovení § 258 odst. 2 tr. ř.

	Citovaný rozsudek se doplňuje t a k t o :

	Odvolání státního zástupce proti rozsudku Krajského soudu v Brně ze dne 
10. 10. 1997, sp. zn. 10 T 5/97, ohledně obviněné M. B. se podle § 256 tr. ř. z 
a m í t á .

	Podle § 258 odst. 2 tr. ř. se rozsudek Krajského soudu v Brně ze dne 
10. 10. 1997, sp. zn. 10 T 5/97, z r u š u j e ve výroku, jímž byl obviněný J. 
O. podle § 228 odst. 1 tr. ř. uznán povinnosti společně a nerozdílně zaplatit 
poškozené J. B. náhradu škody ve výši 1 264 Kč. 

O d ů v o d n ě n í

	

	Rozsudkem Krajského soudu v Brně ze dne 10. 10. 1997, sp. zn. 10 T 
5/97, byli M. B., J. O. a J. Š. uznáni vinnými tím, že se společně dne 7. 6. 
1996 domluvili, že dne 10. 6. 1996 vykradou byt S. K. na ul. A. č. 10 v B., 
neboť podle tvrzení obviněné M. B. měl S. K. v tomto bytě vkladní knížky, 
zlato, televizi, hifi věž a video. Dne 10. 6. 1996 vzala M. B. oba 
spoluobviněné na návštěvu ke S. K. do jeho bytu tento úmysl uskutečnit. S. K., 
který M. B. znal a jednou se setkal i s J. Š., pozval všechny tři do bytu a 
pohostil je. M. B. posléze z bytu odešla na pokyn J. O. a J. Š. a měla přivolat 
taxi. Na vytipovaných místech J. O. nenašel ani zlato, ani vkladní knížky. 
Různými posunky a pohledy se J. O. a J. Š. mezi sebou domlouvali, kdo S. K. 
uhodí sklenicí na pivo. Nakonec vzal pivní sklenici do ruky J. Š. a dvakrát 
uhodil S. K. do hlavy, začal ho rdousit, poté ho bodl kuchyňským nožem do zad a 
druhým kuchyňským nožem do pravé strany hrudníku a zasáhl tak levou plíci a 
srdce, což vedlo ke smrti S. K. Následně z bytu ukradli a za pomoci M. B. 
naložili do taxi a prodali v zastavárně v Brně věci v celkové hodnotě 13 858 
Kč. 

	Toto jednání kvalifikoval soud I. stupně u M. B. jako trestný čin 
krádeže podle § 247 odst. 1, 2 tr. zák., spáchaný ve spolupachatelství podle § 
9 odst. 2 tr. zák. U J. O. jako trestný čin loupeže podle § 234 odst. 1, 3 tr. 
zák., ve spolupachatelství podle § 9 odst. 2 tr. zák. a u J. Š. jako trestný 
čin vraždy podle § 219 odst. 1, odst. 2 písm. h) tr. zák., kterého se dopustil 
jako spolupachatel trestného činu podle § 9 odst. 2 tr. zák. 

	J. O. byl dále uznán vinen tím, že dne 6. 5. 1996 kolem 13.00 hod. v 
B., v domě č. 5, na H. n., v osmém patře, zaklepal na dveře bytu, a když mu 
otevřela M. O., zatlačil ji do bytu, vnikl za ní, udeřil ji několika ranami 
tak, že upadla do bezvědomí, provázkem ji škrtil, poté ji odtáhl do pokoje, 
svázal ji ruce dozadu, položil ji na záda na válendu a obnažil ji na dolní 
polovině těla. Poté prohledal byt, vypáčil dvířka skříňky a z bytu odcizil 
různé věci. Poničením dveří a nábytku způsobil další škodu vše v celkové výši 
13 277 Kč; v důsledku jeho jednání utrpěla M. O. různá poranění, oděrky, 
pohmožděniny, které ji omezovaly v obvyklém způsobu života na 10 - 14 dnů. 

	Toto jednání bylo právně kvalifikováno jako trestný čin loupeže podle § 
234 odst. 1 tr. zák. v souběhu s trestným činem porušování domovní svobody 
podle § 238 odst. 1, 2 tr. zák. Dále byl obžalovaný J. O. uznán vinným 
pokračujícím trestným činem krádeže podle § 247 odst. 1 písm. b), odst. 2 tr. 
zák. a trestným činem poškozování cizí věci podle § 257 odst. 1 tr. zák. Těchto 
trestných činů se dopustil tím, že ve třech případech v nočních hodinách vnikl 
do objektů různých firem a zde odcizoval různé věci a posléze byl uznán vinným 
trestným činem nedovoleného ozbrojování podle § 185 odst. 1 tr. zák, protože v 
květu 1996, bez povolení zakoupil od nezjištěné osoby pistoli DESER EAGLE 044 
Magnum.

	Za toto jednání byl M. B. uložen podle § 247 odst. 2 tr. zák. trest 
odnětí svobody v trvání 30 měsíců, přičemž podle § 39a odst. 2 tr. zák. byla 
pro výkon trestu zařazena do věznice s dozorem.

	J. O. byl podle § 234 odst. 3 tr. zák. a § 35 odst. 1 tr. zák. uložen 
úhrnný trest odnětí svobody v trvání 11 roků. Podle § 39a odst. 2 písm. d) tr. 
zák. byl pro výkon trestu zařazen do věznice se zvýšenou ostrahou. 

	J. Š. byl uložen úhrnný trest odnětí svobody v trvání 13 roků, pro 
jehož výkon byl rovněž zařazen do věznice se zvýšenou ostrahou. 

	Soud dále rozhodl o povinnosti obviněných nahradit způsobenou škodu, a 
to tak že:

	

Podle § 228 odst. 1 tr. ř. jsou obžalovaní J. O. a J. Š. povinni společně a 
nerozdílně zaplatit pozůstalé J. B., škodu ve výši 1 264 Kč.

	Podle § 229 odst. 2 tr. ř. se poškozená J. B. se zbytkem svého nároku 
ve výši 3 000 Kč odkazuje na řízení ve věcech občanskoprávních. 

	J. O. sám je povinen zaplatit:

	- VZP ČR, zastoupené ředitelem OP B.-m., D. n. č. 3, škodu ve výši 5 
995 Kč,

	- M. K., škodu ve výši 15 185 Kč. Podle § 229 odst. 2 tr. ř. se M. K. 
se zbytkem svého nároku odkazuje na řízení ve věcech občanskoprávních,

	- ČS-ŽP, a. s., B., R. 6/8, škodu ve výši 42 260 Kč. Podle § 229 odst. 
2 tr. ř. se ČS-ŽP, a. s., , B., R. 6/8, odkazuje se zbytkem svého nároku na 
řízení ve věcech občanskoprávních,

	- Z. K., škodu ve výši 16 260 Kč. Podle § 229 odst. 2 tr. ř. se Z. K. 
odkazuje se zbytkem svého nároku na řízení ve věcech občanskoprávních.

	J. Š. sám je povinen zaplatit:

	- L. Š., škodu ve výši 176 Kč. Podle § 229 odst. 2 tr. ř. se L. Š.r 
odkazuje se zbytkem svého nároku na řízení ve věcech občanskoprávních.

	Proti tomuto rozsudku podali odvolání obvinění J. O. a J. Š., a dále 
státní zástupce, jehož odvolání směřovalo proti výroku o vině obviněných M. B. 
a J. O. a proti výroku o trestu obviněného J. Š.

	Vrchní soud v Olomouci rozsudkem ze dne 27. 5. 1998, sp. zn. 3 To 2/98, 
rozhodl tak, že:

	Podle § 258 odst. 1 písm. b), písm. c), odst. 2 tr. ř. se napadený 
rozsudek z podnětu odvolání státního zástupce zrušuje ohledně obžalovaného J. 
O. ve výroku o vině trestnými činy loupeže podle § 234 odst. 1, odst. 3 tr. 
zák. (bod 1 rozsudku) a podle § 234 odst. 1 tr. zák. a porušování domovní 
svobody podle § 238 odst. 1, odst. 2 tr. zák. (bod 2 rozsudku), ve výrocích o 
trestu a o náhradě škody ve vztahu k VZP ČR, zastoupené ředitelem OP B.-m., D. 
n. č. 3.

	Podle § 259 odst. 1 tr. ř. se v tomto rozsahu věc vrací Krajskému soudu 
v Brně, aby ji v potřebném rozsahu znovu projednal a rozhodl.

	Podle § 258 odst. 1 písm. e), odst. 2 tr. ř. se z podnětu odvolání 
státního zástupce napadený rozsudek zrušuje ve výroku o trestu u obžalovaného 
J. Š.

	Podle § 259 odst. 3 tr. ř. se nově rozhoduje tak, že obžalovaný J. Š. 
se podle § 219 odst. 2 tr. zák. za použití § 35 odst. 1 tr. zák. odsuzuje k 
úhrnnému trestu odnětí svobody na 14 roků.

	Podle § 39a odst. 2 písm. d) tr. zák. se k výkonu uloženého trestu 
zařazuje do věznice se zvýšenou ostrahou. 

	Podle § 256 tr. ř. se odvolání obžalovaných J. O. a J. Š. zamítají. 

	Proti tomuto rozsudku Vrchního soudu podal podle § 266 odst. 1, 3 tr. 
ř. ministr spravedlnosti stížnost pro porušení zákona ve prospěch obviněných M. 
B. a J. O.

	Uvádí v ní, že z odůvodnění rozsudku je zřejmé, že se odvolací soud 
zabýval i odvoláním státního zástupce, podaným v neprospěch obviněné M. B. a že 
toto odvolání neshledal důvodným. Výrok o zamítnutí odvolání státního zástupce 
ohledně obviněné M. B. však napadený rozsudek postrádá.

	Odvolací soud současně se zrušením výroku o vině obviněného J. O. 
trestnými činy loupeže podle § 234 odst. 1, 3 tr. zák. a loupeže podle § 234 
odst. 1 tr. zák. a porušování domovní svobody podle § 238 odst. 1, 2 tr. zák. 
zrušil sice i celý výrok o trestu a výrok o náhradě škody, vztahující se ke 
skutku pod bodem 2 rozsudku (§ 234 odst. 1 a § 238 odst. 1, 2 tr. zák.), ale 
nezrušil výrok o náhradě škody ohledně J. O., vztahující se ke skutku pod bodem 
1 rozsudku, což ve svém důsledku vedlo k absenci takového výroku v následném 
rozsudku Krajského soudu v Brně ze dne 18. 8. 1998, sp. zn. 10 T 5/97. 

	Citovaným rozsudkem porušil podle názoru ministra spravedlnosti zákon v 
neprospěch obviněné M. B. v § 256 tr. ř. a v neprospěch obviněného J. O. v § 
258 odst. 2 tr. ř.

	 Ministr spravedlnosti navrhl, aby Nejvyšší soud podle § 268 odst. 2 
tr. ř. vyslovil, že rozsudkem Vrchního soudu v Olomouci ze dne 10. 5. 1998, sp. 
zn. 3 To 2/98, byl porušen zákon v ustanovení § 256 tr. ř. v neprospěch 
obviněné M. B. a v ustanovení § 258 odst. 2 tr. ř. v neprospěch obviněného J. 
O. Dále aby Nejvyšší soud postupoval podle § 270 odst. 2 tr. ř., tj. aby 
vrchnímu soudu přikázal, aby o chybějících výrocích rozhodl nebo neúplný výrok 
doplnil.

	Nejvyšší soud přezkoumal na podkladě stížnosti pro porušení zákona 
správnost všech výroků napadeného rozhodnutí, jakož i řízení, které mu 
předcházelo, respektujíc omezení plynoucí z ustanovení § 267 odst. 2 tr. ř. 
Dospěl k závěru, že stížnost pro porušení zákona je důvodná a že zákon byl 
porušen v tom směru, a z těch důvodů, které rozhodnutí stížnost pro porušení 
zákona vytýká.

	Z odůvodnění napadeného rozhodnutí je zřejmé, že odvolací soud se 
zabýval i odvoláním státního zástupce podaným v neprospěch obviněné M. B. a že 
toto odvolání neshledal důvodným. Z ustanovení 254 odst. 2 tr. ř. plyne, že je 
povinností odvolacího soudu přezkoumávat pouze tu část rozsudku a 
předcházejícího řízení, týkající se osoby, ohledně níž bylo odvolání podáno. Z 
toho logicky plyne, že odvolání podané ohledně kteréhokoliv z obviněných je 
relativně samostatné bez ohlednu na skutečnost, že bylo písemně vyhotoveno 
jediným podáním a že bylo takto podáno ohledně všech obviněných ve věci. 

	 Podle § 256 tr. ř. odvolací soud podané odvolání zamítne, shledá-li, 
že není důvodné. 

	 Státní zástupce podal jedním podáním odvolání vůči všem třem 
obviněným, přičemž vrchní soud výrokem rozhodl pouze o odvoláních, které 
směřovaly proti rozsudku nalézacího soudu ohledně obviněných J. O. a J. Š. Za 
této situace je zřejmé, že Vrchní soud v Olomouci svým rozhodnutím porušil 
zákon v ustanovení § 256 tr. ř. v neprospěch obviněné M. B., pokud se o 
nedůvodnosti odvolání státního zástupce zmínil pouze v odůvodnění napadeného 
rozsudku, ale jeho závěr o nedůvodnosti tohoto odvolání nenašel své vyjádření 
ve výroku napadeného rozsudku.

	Podle § 258 odst. 2 tr. ř. jestli je vadná jen část napadeného rozsudku 
a lze ji oddělit od ostatních, zruší odvolací soud napadený rozsudek jen v této 
části. Zruší-li však, byť je z části, výrok o vině, zruší vždy zároveň celý 
výrok o trestu, jakož i další výroky, které mají ve výroku o vině svůj podklad. 
Je nepochybné, že výrok o náhradě škody má vždy svůj podklad ve výroku o vině 
skutkem, jímž měla být škoda způsobena. Tímto ustanovením se vrchní soud 
dostatečně důsledně neřídil, pokud současně se zrušením výroku o vině skutkem 
uvedeným pod bodem 1 rozsudku krajského soudu (trestným činem loupeže podle § 
234 odst. 1, 3 tr. zák.), nezrušil i výrok o náhradě škody, který se váže k 
tomuto skutku, ohledně obviněného J. O. Tím nepochybně porušil zákon v 
ustanovení § 258 odst. 2 tr. ř. v neprospěch obviněného J. O. 

	Z těchto důvodů Nejvyšší soud především vyslovil porušení zákona v 
neprospěch obviněné M. B. v ustanovení § 256 tr. ř. a v neprospěch obviněného 
J. O. v ustanovení § 258 odst. 2 tr. ř. Vzhledem k tomu, že byly splněny 
podmínky pro postup podle § 271 odst. 1 tr. ř., tedy podmínky umožňující, aby 
Nejvyšší soud ve věci rozhodl sám, Nejvyšší soud postupem podle § 270 odst. 2 
tr. ř. per analogiam napadený rozsudek doplnil o chybějící výroky tak, že 
odvolání státního zástupce proti rozsudku Krajského soudu v Brně ze dne 10. 10. 
1997, sp. zn. 10 T 5/97, ohledně obviněné M. B. podle § 256 tr. ř. zamítl. Dále 
postupem podle § 258 odst. 2 tr. ř. rozsudek Krajského soudu v Brně ze dne 10. 
10. 1997, sp. zn. 10 T 5/97, zrušil ve výroku, jímž byl obviněný J. O. podle § 
228 odst. 2 tr. ř. uznán povinnosti společně a nerozdílně zaplatit poškozené J. 
B. náhradu škody ve výši 1 264 Kč.

P o u č e n í :	Proti tomuto rozsudku není stížnost pro porušení zákona 
přípustná.

V Brně dne 15. prosince 2000

 Předseda senátu:

JUDr. Stanislav Rizman

