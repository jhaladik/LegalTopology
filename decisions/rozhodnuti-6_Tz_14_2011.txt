Soud: Nejvyšší soud

Spisová značka: 6 Tz 14/2011

Datum rozhodnutí: 03.08.2011

Typ rozhodnutí: ROZSUDEK


Heslo: Vyhýbaní se výkonu vojenské služby

Dotčené předpisy: § 2 odst. 5,6 tr. ř., § 148 odst. 1 písm. e) tr. ř., § 1 odst. 1,2 předpisu č. 119/1990Sb.

Kategorie rozhodnutí: C




6 Tz 14/2011-21

ČESKÁ REPUBLIKA 

R O Z S U D E K
J M É N E M   R E P U B L I K Y


Nejvyšší soud projednal ve veřejném zasedání konaném dne 3. srpna 2011 v senátě 
složeném z předsedy senátu JUDr. Jiřího Horáka a soudců JUDr. Jana Engelmanna a 
JUDr. Vladimíra Veselého stížnost pro porušení zákona, kterou podal ministr 
spravedlnosti ve prospěch obviněného J. P., proti usnesení bývalého Vyššího 
vojenského soudu v Táboře ze dne 9. 1. 1992, sp. zn. 2 Rtvo 60/91, a rozhodl 
podle § 268 odst. 2, § 269 odst. 2 a § 270 odst. 1 tr. ř.  t a k t o :

	Pravomocným usnesením bývalého Vyššího vojenského soudu v Táboře ze dne 
9. 1. 1992, sp. zn. 2 Rtvo 60/91, byl v neprospěch obviněného J. P.  p o r u š 
e n  z  á  k  o  n  v ustanovení § 148 odst. 1 písm. c) tr. ř., a v řízení, 
které mu předcházelo v ustanovení § 1 odst. 1, 2 zák. č. 119/1990 Sb., o soudní 
rehabilitaci, ve znění pozdějších předpisů a v ustanovení § 2 odst. 5, 6 tr. 
ř., v tehdy účinném znění. Toto usnesení a usnesení bývalého Vojenského 
obvodového soudu v Brně ze dne 17. 10. 1991, sp. zn. 3 Rtv 20/91, se z r u š u 
j í . Zrušují se také další rozhodnutí na zrušená usnesení obsahově navazující, 
pokud vzhledem ke změně, k níž došlo zrušením, pozbyla podkladu. 

	Městskému soudu v Brně se  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Rozsudkem bývalého Nižšího vojenského soudu v Brně, PSP 47 ze dne 9. 12. 1955, 
sp. zn. T 48/55, byl obviněný J.P. uznán vinným trestným činem vyhýbání se 
služební povinnosti podle § 270 odst. 1 písm. b) trestního zákona – zákona č. 
86/1950 Sb. (dále jen „tr. zák. z r. 1950“) a byl podle § 270 odst. 1 tr. zák. 
z r. 1950 odsouzen k trestu odnětí svobody v trvání dva a půl roku. Podle § 43 
tr. zák. z r. 1950 byla u obviněného vyslovena ztráta čestných práv občanských 
a ztráta práv uvedených v § 44 odst. 2 tr. zák. z r. 1950 na  dobu tří roků. 
Podle § 68 odst. 1 písm. a) tr. ř. – zákona č. 87/1950 Sb. mu byla uložena 
povinnost nahradit náklady trestního řízení zálohované státem. Uvedeného 
trestného činu se  podle skutkového zjištění obviněný dopustil tím, že „dne 5. 
11. 1955 po nástupu k  pokračování ve vojenské základní službě odepřel plniti 
ukládané mu povinnosti v sobotu i v budoucnu s odůvodněním, že mu to nedovoluje 
jeho náboženské přesvědčení, protože je adventista 7. dne“. Rozhodnutí nabylo 
právní moci dne 13. 12. 1955.

Ve výše citovaném rozsudku bylo mimo jiné konstatováno, že obviněný J.P. byl 
již v minulosti odsouzen (rozsudek bývalého Nižšího vojenského soudu v Brně, 
PSP 47 ze dne 4. 3. 1955, sp. zn. T 14/55, právní moc dne 4. 3. 1955) pro 
stejný trestný čin k trestu odnětí svobody v trvání osmnácti měsíců 
nepodmíněně. Na základě amnestie prezidenta republiky ze dne 9. 5. 1955 byl 
obviněný z trestu propuštěn a znovu povolán k pokračování ve výkonu vojenské 
základní služby. Dne 5. 11. 1955 odmítl zúčastnit se určeného zaměstnání a i 
přes vysvětlování velitelem jednotky trval na tom, že nebude ani v budoucnu, a 
to s poukazem na své náboženské přesvědčení, plnit v sobotu povinnosti. 
Předchozí trestní odsouzení bylo kvalifikováno jako přitěžující okolnost, která 
prokazovala, že poměr obviněného ke státnímu zřízení byl nepřátelský, přičemž 
hodnocení jeho osoby bylo takové, že bývalý Nižší vojenský soud v Brně 
konstatoval, že má předpoklady k řádnému plnění povinností, ale tyto vědomě 
odpírá v sobotu plnit. 

Dne 24. 2. 1991 obviněný J. P.  podal žádost o soudní rehabilitaci ve smyslu § 
4 písm. c) zák. č. 119/1990 Sb., o soudní rehabilitaci, v tehdy účinném znění, 
a to i ohledně rozsudku bývalého Nižšího vojenského soudu v Brně, PSP 47 ze dne 
9. 12. 1955, sp. zn. T 48/55. 

Usnesením bývalého Vojenského obvodového soudu v Brně ze dne 17. 10. 1991, sp. 
zn. 3 Rtv 20/91, byl podle § 14 odst. 1 písm. f) zák. č. 119/1990 Sb. zrušen 
rozsudek bývalého Nižšího vojenského soudu v Brně, PSP 47 ze dne 9. 12. 1955, 
sp. zn. T 48/55, ve  výroku o trestu. Podle § 14 odst. 3 zák. č. 119/1990 Sb. 
byla zrušena všechna další rozhodnutí na zrušenou část obsahově navazující, 
pokud vzhledem ke změnám, k nimž došlo zrušením, pozbyla podkladu. 

Do konstatovaného usnesení obviněný podal stížnost, která byla usnesením 
bývalého Vyššího vojenského soudu v Táboře ze dne 9. 1. 1992, sp. zn. 2 Rtvo 
60/91, podle § 148 odst. 1 písm. c) tr. ř. zamítnuta. 

Usnesením bývalého Vojenského obvodového soudu v Brně ze dne 27. 2. 1992, sp. 
zn. 3 Rtv 20/91, bylo podle § 223 odst. 1 tr. ř. a § 11 odst. 1 písm. a) tr. ř. 
rozhodnuto, že obviněný J.P. je účasten amnestie prezidenta republiky ze dne 9. 
5. 1960 a na základě čl. V z důvodu části II čl. III tohoto rozhodnutí 
prezidenta republiky o amnestii se trestní stíhání zastavuje pro skutek, v němž 
je spatřován trestný čin vyhýbání se služební povinnosti podle § 270 odst. 1 
písm. b) tr. zák. z r. 1950. 

Jelikož obviněný prohlásil, že na projednání věci trvá, bylo v řízení 
pokračováno. 

Rozsudkem bývalého Vojenského obvodového soudu v Brně ze dne 4. 6. 1992, sp. 
zn. 3 Rtv 20/91, bylo rozhodnuto, že při nezměněném výroku o vině rozsudku 
bývalého Nižšího vojenského soudu v Brně, PSP 47 ze dne 9. 12. 1955, sp. zn. T 
48/55, kterým byl obviněný J. P. uznán vinným trestným činem vyhýbání se 
služební povinnosti podle § 270 odst. 1 písm. b) tr. zák. z r. 1950, se z 
důvodů § 227 tr. ř. trest neukládá. Rozsudek nabyl právní moci dne 30. 6. 1992. 

Vůči usnesení bývalého Vyššího vojenského soudu v Táboře ze dne 9. 1. 1992, sp. 
zn. 2  Rtvo 60/91, ministr spravedlnosti podal stížnost pro porušení zákona ve 
prospěch obviněného J. P.

V písemném zdůvodnění mimořádného opravného prostředku ministr spravedlnosti 
namítl, že napadeným usnesením byl porušen zákon v ustanoveních § 148 odst. 1 
písm. c) tr. ř., v tehdy účinném znění, § 1 odst. 1, 2 zák. č. 119/1990 Sb., o 
soudní rehabilitaci, ve  znění zákona č. 47/1991 Sb., § 2 odst. 5, 6 tr. ř., v 
tehdy účinném znění, jakož i v ustanovení § 270 odst. 1 písm. b) tr. zák. z r. 
1950, dále v čl. 40 odst. 5 Listiny základních lidských práv a svobod, 
vyhlášené ústavním zákonem ze dne 9. 1. 1991, č. 23/1991 Sb. a  v  § 11 odst. 1 
písm. f) tr. ř., v tehdy účinném znění. Zdůraznil, že v návaznosti na toto 
usnesení je vadné i usnesení bývalého Vojenského obvodového soudu v Brně ze dne 
27. 2. 1992, sp. zn. 3 Rtv 20/91, a rovněž rozsudek bývalého Vojenského 
obvodového soudu v Brně ze dne 4. 6. 1992, sp. zn. 3 Rtv 20/91. Současně 
ocitoval názor bývalého Vojenského obvodového soudu v Brně plynoucí z tohoto 
rozsudku, že musel z procesních důvodů vycházet z ustanovení § 227 tr. ř., aniž 
by zde však bylo uvedeno, proč byl ponechán beze změny výrok o vině u 
obviněného J. P. trestným činem vyhýbání se služební povinnosti podle § 270 
odst. 1 písm. b) tr. zák. z r. 1950 z rozsudku bývalého Nižšího vojenského 
soudu v Brně ze dne 9. 12. 1955, sp. zn. T 48/55. 

Dále ministr spravedlnosti poukázal na zákonnou dikci ustanovení § 148 odst. 1 
písm. c) tr. ř., § 2 odst. 5, 6 tr. ř. a § 11 odst. 1 písm. f) tr. ř., vše v 
tehdy účinném znění, dále na ustanovení § 1 odst. 1, 2 zák. č. 119/1990 Sb., o 
soudní rehabilitaci, ve znění zákona č. 47/1991 Sb. a rovněž na ustanovení § 
270 odst. 1 písm. b) tr. zák. z r. 1950 a § 2 odst. 3 tr. ř. z r. 1950. Taktéž 
zmínil obsah čl. 40 odst. 5 Listiny základních práv a svobod. 

Podle ministra spravedlnosti se bývalé vojenské soudy zmíněnými ustanoveními 
důsledně neřídily, neboť rehabilitace byla zúžena pouze na výrok o trestu a bez 
náležité pozornosti byl ponechán výrok o vině, i když smyslem zákona o soudní 
rehabilitaci bylo rehabilitovat nejen právně, ale i morálně co nejvíce těch, 
kteří v období totalitního režimu trpěli a byli pronásledováni. Konstatoval, že 
z napadeného usnesení bývalého Vyššího vojenského soudu v Táboře ze dne 9. 1. 
1992, sp. zn. 2 Rtvo 60/91, předcházejícího usnesení bývalého Vojenského 
obvodového soudu v Brně ze dne 17. 10. 1991, sp. zn. 3 Rtv 20/91, navazujícího 
usnesení bývalého Vojenského obvodového soudu v Brně ze dne 27. 2. 1992, sp. 
zn. 3 Rtv 20/91, a rozsudku bývalého Vojenského obvodového soudu v Brně ze dne 
4. 6. 1992, sp. zn. 3 Rtv 20/91, je patrno, že soudy vycházely ze skutkových 
zjištění, že obviněný nechtěl vykonávat vojenskou službu a plnit úkoly pouze v 
sobotu s odvoláním na svoje náboženské přesvědčení. Zdůraznil, že soudy 
náležitě nezvážily, že obviněný uplatnil právo na svobodu svědomí, zaručené 
tehdejší Ústavou 9. května 1948 (ústavní zákon č. 150/1948 Sb.) a zakotvené v 
čl. 18 Všeobecné deklarace lidských práv. Ačkoliv Ústava 9. května z roku 1948 
deklarovala v § 15 odst. 1 svobodu svědomí, zároveň ji nepřípustně omezovala v 
§ 15 odst. 2, podle něhož víra nebo přesvědčení nemůže být nikomu na újmu, 
nemůže být důvodem k tomu, aby někdo odmítal plnit občanskou povinnost uloženou 
mu zákonem. Deklarovanou svobodu svědomí negovala i v § 34 odst. 2 tak, že 
stanovila každému občanu povinnost konat vojenskou službu, navíc v době, kdy 
tehdejší právní řád neumožňoval alternativu k výkonu vojenské základní služby 
pro případy, že by její výkon vedl k popření náboženského přesvědčení 
jednotlivce. 

Ve stížnosti pro porušení zákona ministr spravedlnosti tudíž vyslovil 
přesvědčení, že  vzhledem k výše uvedenému a s odkazem na citované výkladové 
teze vztahující se k  naplňování svobody svědomí jednotlivce i z pohledu dnes 
platných norem, především čl. 15 Listiny základních práv a svobod, nelze 
jednání obviněného J. P., tj. odmítnutí konání vojenské služby v měsíci 
listopadu roku 1955, považovat za trestný čin. Současně poukázal na okolnost, 
že odsouzení, které je předmětem řízení, předcházelo jiné dřívější odsouzení 
obviněného, a to rozsudkem bývalého Nižšího vojenského soudu v Brně, PSP 47 ze 
dne 4. 3. 1955, sp. zn. T 14/55, za shodný trestný čin vyhýbání se služební 
povinnosti podle § 270 odst. 1 písm. b) tr. zák. z r. 1950 k nepodmíněnému 
trestu odnětí svobody v trvání osmnácti měsíců, který vykonal. Odmítnutí výkonu 
vojenské služby po návratu z výkonu trestu odnětí svobody z předchozího 
odsouzení za shodný trestný čin nelze považovat za nový trestný čin, neboť 
obviněný pouze setrval na své již projevené vůli vojenskou službu v určitý den 
nevykonávat. Za této situace a s ohledem na opakovaně vyslovený názor Ústavního 
soudu na otázku totožnosti skutku v případě obdobných jednání, je třeba 
pohlížet na jednání obviněného ze dne 5. 11. 1955 ve vztahu k výkonu vojenské 
služby jako na jeden skutek, pro  který již byl citovaným rozsudkem odsouzen. 
Další odsouzení je nutno považovat za porušení zásady „ne bis in idem“. 

Z popsaných důvodů ministr spravedlnosti navrhl, aby Nejvyšší soud rozhodl: 
- podle § 268 odst. 2 tr. ř. vyslovil, že usnesením bývalého Vyššího vojenského 
soudu v  Táboře ze dne 9. 1. 1992, sp. zn. 2 Rtvo 60/91, byl v neprospěch 
obviněného J.P.porušen zákon v ustanovení § 148 odst. 1 písm. c) tr. ř., 
- podle § 269 odst. 2 tr. ř. zrušil usnesení bývalého Vyššího vojenského soudu 
v Táboře ze dne 9. 1. 1992, sp. zn. 2 Rtvo 60/91, i všechna rozhodnutí na toto 
usnesení obsahově navazující, pokud vzhledem ke změně, k níž došlo zrušením, 
pozbyla podkladu, 
- postupoval podle § 270 odst. 1 tr. ř. 

Ke stížnosti pro porušení zákona se obviněný J.P. vyjádřil prostřednictvím 
obhájce podáním ze dne 28. 3. 2011. Konstatoval, že mimořádný opravný 
prostředek pokládá za důvodný, neboť napadené usnesení je v přímém protikladu k 
právnímu názoru, který vyslovil Ústavní soud v obdobných věcech, přičemž 
odkázal na nálezy ze dne 7. 10. 1998, sp. zn. II. ÚS 285/97, ze dne 11. 3. 
2003, sp. zn. I. ÚS 671/01, ze dne 26. 3. 2003, sp. zn. Pl. ÚS 42/02, a ze dne 
1. 4. 2003, sp. zn. II. ÚS 674/01. Připomněl, že ve všech těchto případech šlo 
o jediné odepření vojenské služby z důvodu svědomí a náboženského přesvědčení 
před rokem 1990. Na všechny uvedené nálezy navazují další rozhodnutí, jimiž 
jsou tyto nálezy prakticky aplikovány (viz zejména rozsudek velkého senátu 
Nejvyššího soudu ze dne 22. 5. 2003, sp. zn. 15 Tz 67/2003). Pokud jde o 
situaci, kdy v rehabilitačním řízení byl sice zrušen výrok o trestu, ale nikoli 
o vině, obviněný poukázal na nález Ústavního soudu ze  dne 12. 3. 2001, sp. zn. 
II. ÚS 187/2000, kde se praví, že i pouhý výrok o vině je pro  občana formou 
trestu. Ztotožnil se i s tím, že došlo k porušení zásady „ne bis in idem“, jak 
ji opakovaně vysvětlil Ústavní soud. Současně vyslovil souhlas s návrhem 
ministra spravedlnosti na zrušení usnesení bývalého Vyššího vojenského soudu v 
Táboře ze dne 9. 1. 1992, sp. zn. 2 Rtvo 60/91, a obsahově navazujících 
rozhodnutí a navrhl, aby jako navazující rozhodnutí bylo zejména uvedeno 
usnesení bývalého Vojenského obvodového soudu v Brně ze dne 27. 2. 1992, sp. 
zn. 3 Rtv 20/91, a rozsudek téhož soudu ze dne 4. 6. 1992, sp. zn. 3 Rtv 20/91. 
Rovněž se ztotožnil s návrhem ministra spravedlnosti, aby Nejvyšší soud 
postupoval podle § 270 odst. 1 tr. ř. a věc přikázal Městskému soudu v  Brně,  
a  to jako nástupnickému soudu po bývalém Vojenském obvodovém soudu v Brně, k  
opětovnému a řádnému provedení rehabilitačního řízení podle zákona č. 119/1990 
Sb., v platném znění. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku napadeného usnesení, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl porušen. 

Trestného činu vyhýbání se služební povinnosti podle ustanovení § 270 odst. 1 
písm. b) tr. zák. z r. 1950 se dopustil ten, kdo se úmyslně vyhnul plnění 
služební povinnosti nebo služebního úkonu tím, že padělal listinu, předstíral 
nemoc, použil jiného úskoku nebo se odvolával na náboženské nebo jiné 
přesvědčení. 

Podle § 2 odst. 5 tr. ř., v tehdy účinném znění, platilo, že orgány činné v 
trestním řízení postupují tak, aby byl zjištěn skutečný stav věci, a při svém 
rozhodování z něho vycházejí. Objasňují se stejnou pečlivostí okolnosti 
svědčící proti obviněnému i okolnosti, které svědčí v jeho prospěch, a 
provádějí v obou směrech důkazy, nevyčkávajíce návrhu stran. Doznání obviněného 
nezbavuje orgány činné v trestním řízení povinnosti přezkoumat a všemi 
dosažitelnými prostředky ověřit všechny okolnosti případu. Z ustanovení § 2 
odst. 6 tr. ř., v  tehdy účinném znění, vyplývalo, že orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. 

Ustanovení § 1 odst. 1 zák. č. 119/1990 Sb., o soudní rehabilitaci, ve znění 
zák. č. 47/1991 Sb., zakotvuje, že účelem zákona je zrušit odsuzující soudní 
rozhodnutí za činy, které v rozporu s principy demokratické společnosti 
respektující občanská politická práva a  svobody zaručené ústavou a vyjádřené v 
mezinárodních dokumentech a mezinárodních právních normách zákon označoval za 
trestné, umožnit rychlé přezkoumání případů osob takto protiprávně odsouzených 
v důsledku porušování zákonnosti na úseku trestního řízení, odstranit 
nepřiměřené tvrdosti v používání represe, zabezpečit neprávem odsouzeným osobám 
společenskou rehabilitaci a přiměřené hmotné odškodnění a umožnit ze zjištěných 
nezákonností vyvodit důsledky proti osobám, které platné zákony vědomě nebo 
hrubě porušovaly. Z ustanovení § 1 odst. 2 téhož zákona plyne, že činy, které 
směřovaly k uplatnění práv  a  svobod občanů zaručených ústavou a vyhlášených 
ve Všeobecné deklaraci lidských práv a v navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem a mezinárodnímu právu 
odporovalo také jejich trestní stíhání a trestání.

Je potřebné připomenout, že rehabilitační zákon zrušil některá soudní 
rozhodnutí přímo sám, u jiných předpokládal jejich zrušení po provedeném 
přezkumném řízení. Podle ustanovení § 4 tohoto zákona přezkumné řízení bylo 
možno konat ve věcech, v nichž bylo v  době od 25. února 1948 do 1. ledna 1990 
vyhlášeno odsuzující soudní rozhodnutí, jež nabylo právní moci, pro jiné 
zločiny, trestné činy, přečiny nebo přestupky neuvedené v § 2, spáchané po 5. 
květnu 1945, mimo jiné též pro trestný čin vyhýbání se služební povinnosti 
podle § 270 tr. zák. z r. 1950. Bývalé vojenské soudy, které v této věci 
přezkumné řízení podle rehabilitačního zákona na základě žádosti obviněného 
prováděly, se však účelem tohoto zákona, ale i dalšími výše citovanými 
zákonnými ustanoveními důsledně neřídily. 

Z usnesení bývalého Vyššího vojenského soudu v Táboře ze dne 9. 1. 1992, sp. 
zn. 2 Rtvo 60/91, vyplývá, že po přezkoumání usnesení bývalého Vojenského 
obvodového soudu v Brně ze dne 17. 10. 1991, sp. zn. 3 Rtv 20/91, stížnostní 
soud shledal rozhodnutí správným, když rozsudek bývalého Nižšího vojenského 
soudu v Brně ze dne 9. 12. 1955, sp. zn. T 48/55, zrušil toliko ve výroku o 
trestu, který označil ve zřejmém nepoměru ke stupni nebezpečnosti činu pro 
společnost. Naproti tomu neshledal dalších vad ve smyslu znění § 14 odst. 1 
písm. a) až e) zák. č. 119/1990 Sb. V této souvislosti stížnostní soud v 
odůvodnění usnesení uvedl, že námitky obviněného J. P. nejsou takového 
charakteru, aby přivodily změnu napadeného usnesení. Připomněl, že jmenovaný je 
adventistou sedmého dne, což ani dnes nepopírá a jeho přesvědčení je opravdové 
a nikoliv předstírané. Současně konstatoval: „O tom svědčí i jeho první 
odsouzení za trestný čin vyhýbání se služební povinnosti dle § 270 odst. 1 
písm. b) zák. č. 86/1950 Sb., když v průběhu vojenské základní služby odmítal v 
sobotu plnit vojenské povinnosti. Proto nelze mít ani za to, že by v kritický 
den, tj. 5. 11. 1955, zaujal jiný postoj k plnění vojenských povinností v 
sobotu, než který doposud zaujímal. Konec konců tvrzení, že veliteli útvaru 
uvedl, že nejspíše do zaměstnání nenastoupí, jej nemůže zbavit viny, neboť za 
dokonaný trestný čin vyhýbání se služební povinnosti dle tehdejšího zákona bylo 
považováno i oddalování a nebo jen částečné vyhnutí se služebnímu výkonu. Jak 
vyplývá z rozhodnutí nižšího vojenského soudu jmenovaný nejenom oddaloval, ale 
ani nenastoupil do určeného zaměstnání a společně s J. F. se zdržoval v šatně 
jednotky. V této souvislosti pak nelze přehlédnout, že tento voják byl odsouzen 
za stejný trestný čin, za jaký byl odsouzen i  jmenovaný.“ Dále stížnostní soud 
učinil závěr, že popsané skutečnosti nasvědčují tomu, že bývalý Nižší vojenský 
soud v Brně zjistil skutkový stav správně a uznal obviněného vinným v souladu s 
tehdy platným zákonem. Proto stížnost podle § 148 odst. 1 písm. c) tr. ř. 
zamítl jako nedůvodnou (vše na str. 2 přezkoumávaného rozhodnutí). 

S usnesením bývalého Vyššího vojenského soudu v Táboře ze dne 9. 1. 1992, sp. 
zn. 2 Rtvo 60/91, Nejvyšší soud nemůže souhlasit. 

Je potřebné připomenout právní názory a závěry nálezu pléna Ústavního soudu ze 
dne 26. 3. 2003, sp. zn. Pl. ÚS 42/02, a rozsudku velkého senátu trestního 
kolegia Nejvyššího soudu ze dne 22. 5. 2003, sp. zn. 15 Tz 67/2003, v jiné 
obdobné trestní věci. Pokud obviněný odmítl konat vojenskou službu z důvodu 
svého náboženského přesvědčení, a toto jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května z roku 1948 (ústavní zákon č. 150/1948 Sb.) zaručené 
právo na svobodu svědomí a náboženského přesvědčení. Ačkoliv tato Ústava 
deklarovala v § 15 odst. 1 svobodu svědomí, zároveň ji nepřípustně omezovala 
již v § 15 odst. 2, podle něhož mimo jiné víra nebo přesvědčení nemůže být 
nikomu na újmu, nemůže však být důvodem k tomu, aby někdo odpíral plnit 
občanskou povinnost uloženou mu zákonem. Deklarovanou svobodu svědomí Ústava 
negovala i v § 34 odst. 2, když stanovila každému občanu povinnost mimo jiné 
konat vojenskou službu, navíc v době, kdy tehdejší právní řád neumožňoval 
alternativu k výkonu vojenské základní služby pro případy, že by její výkon 
vedl k popření náboženského přesvědčení jednotlivce. 

Z konfrontace stížností pro porušení zákona napadeného usnesení, a to s výše 
připomenutými právními názory vyslovenými ve zmíněných rozhodnutích Ústavního 
soudu a  Nejvyššího soudu, jež se vztahují k naplňování svobody svědomí 
jednotlivce i z pohledu dnes platných norem, především čl. 15 Listiny 
základních práv a svobod, je zcela zřejmé, že  jednání obviněného J. P., které 
spočívalo v odmítnutí konání vojenské služby  v  roce 1955, nelze považovat za 
trestný čin. Tento závěr však bývalý Vyšší vojenský soud v Táboře neučinil a 
důvodně podanou stížnost chybně podle § 148 odst. 1 písm. c) tr. ř. zamítl.

Ústavní soud vyslovil v nálezu sp. zn. Pl. ÚS 42/02 názor, že „Výklad i 
sebestarších trestněprávních norem, je-li díky využitelnému procesnímu 
prostředku prováděný soudem dnes s důsledky pro posouzení trestního postihu 
osoby, tedy s důsledky zasahujícími do osobní sféry takové osoby, nemůže být 
proveden bez ohledu na dnes platné konstitutivní hodnoty a principy 
demokratického právního státu tak, jak jsou vyjádřeny v ústavním pořádku České 
republiky. Jen takto omezeně, hodnotově diskontinuálně, lze chápat kontinuitu 
se “starým právem“, jehož aplikace (zákonnost) je předmětem soudobého řízení…“.

Pokud jde o námitku ministra spravedlnosti, že bývalý Vyšší vojenský soud v 
Táboře nezkoumal otázku „ne bis in idem“, tak z odůvodnění usnesení tohoto 
soudu ze dne 9. 1. 1992, sp. zn. 2 Rtvo 60/91, plyne, že stížnostní soud 
předchozí odsouzení obviněného J. P. rozsudkem bývalého Nižšího vojenského 
soudu v Brně, PSP 47 ze dne 4. 3. 1955, sp. zn. T 14/55, pro trestný čin 
vyhýbání se služební povinnosti podle § 270 odst. 1 písm. b) tr. zák. z r. 1950 
připomněl, a to jako skutkovou okolnost, jež dokládá spáchání trestného činu v 
posuzovaném případě (viz výše konstatovaná citace z odůvodnění přezkoumávaného 
usnesení). 

	Nejvyšší soud považuje za potřebné poukázat na konstantní judikaturu 
Ústavního soudu v otázce totožnosti skutku v obdobných věcech (např. nálezy sp. 
zn. IV. ÚS 81/95, sp. zn. IV. ÚS 82/97, jež se týkají trestného činu 
nenastoupení služby v ozbrojených silách podle § 269 odst. 1 tr. zák. – zákona 
č. 140/1961 Sb., v tehdy účinném znění), z níž plyne, že i  po odsuzujícím 
rozsudku za první takový čin je možné doručit povolávací rozkaz nový, jeho 
neuposlechnutí však nelze hodnotit jako nový trestný čin, byl-li v předchozím 
soudním řízení zjištěn úmysl nenastoupit službu trvale. Nutno dodat, že obdobně 
by mělo být postupováno i v případě trestného činu vyhýbání se služební 
povinnosti podle § 270 odst. 1 písm. b) tr. zák. z r. 1950. Pokud obviněný J.P. 
odmítl po návratu z výkonu trestu odnětí svobody, který mu byl předchozím 
odsouzením uložen za shodný trestný čin, vykonávat vojenskou službu v sobotu, 
tak jednání by nemělo být považováno za nový trestný čin, neboť pouze setrval 
na své již projevené vůli. V tomto směru, tj. zda nebyla porušena zásada „ne 
bis in idem“, se však bývalý Vyšší vojenský soud v Táboře napadeným rozhodnutím 
nezabýval. Zde je nutno ve shodě s ministrem spravedlnosti připomenout čl. 40 
odst. 5 Listiny základních práv a svobod, že nikdo nemůže být trestně stíhán za 
čin, pro který již byl pravomocně odsouzen nebo zproštěn obžaloby. Tato zásada 
nevylučuje uplatnění mimořádných opravných prostředků v souladu se zákonem. 
Dále je potřebné výslovně zmínit i ustanovení § 11 odst. 1 písm. f) tr. ř., v 
tehdy účinném znění, podle kterého trestní stíhání nelze zahájit, a bylo-li již 
zahájeno, nelze v něm pokračovat a musí být zastaveno, proti tomu, proti němuž 
dřívější stíhání pro týž skutek skončilo pravomocným rozsudkem soudu nebo bylo 
pravomocně zastaveno, jestliže rozhodnutí nebylo v předepsaném řízení zrušeno.

Vzhledem k výše popsané argumentaci Nejvyšší soud podle § 268 odst. 2 tr. ř. 
vyslovil, že pravomocným usnesením bývalého Vyššího vojenského soudu v Táboře 
ze dne 9. 1. 1992, sp. zn. 2 Rtvo 60/91, byl v neprospěch obviněného J. P. 
porušen zákon v ustanovení § 148 odst. 1 písm. c) tr. ř., a v řízení, které mu 
předcházelo v ustanovení § 1 odst. 1, 2 zák. č. 119/1990 Sb., o soudní 
rehabilitaci, ve znění pozdějších předpisů a v ustanovení § 2 odst. 5, 6 tr. 
ř., v tehdy účinném znění. Dále podle § 269 odst. 2 tr. ř. toto usnesení a 
usnesení bývalého Vojenského obvodového soudu v Brně ze dne 17. 10. 1991, sp. 
zn. 3 Rtv 20/1991, zrušil. Také zrušil další rozhodnutí na zrušená usnesení 
obsahově navazující, pokud vzhledem ke změně, k níž došlo zrušením, pozbyla 
podkladu, přičemž v této spojitosti lze výslovně zmínit usnesení bývalého 
Vojenského obvodového soudu v Brně ze dne 27. 2. 1992, sp. zn. 3 Rtv 20/91, a 
rozsudek bývalého Vojenského obvodového soudu v  Brně ze dne 4. 6. 1992, sp. 
zn. 3 Rtv 20/91. Poté podle § 270 odst. 1 tr. ř. přikázal Městskému soudu v 
Brně, aby věc v potřebném rozsahu znovu projednal a rozhodl. 

Městský soud v Brně na podkladě spisu bývalého Vyššího vojenského soudu v 
Táboře, sp. zn. 2 Rtvo 60/91, eventuálně i dalších dostupných důkazů znovu 
projedná návrh obviněného J. P. na jeho soudní rehabilitaci podle zákona č. 
119/1990 Sb., ve znění pozdějších předpisů a rozhodne o něm, přičemž bude ve 
smyslu ustanovení § 270 odst. 4 tr. ř. vázán právním názorem, který v tomto 
rozsudku Nejvyšší soud vyslovil. 

P o u č e n í : Proti tomuto rozhodnutí není opravný prostředek přípustný. 

                                                    V Brně dne 3. srpna 2011 

Předseda senátu: 
JUDr. Jiří  H o r á k 
	



