Soud: Nejvyšší soud

Spisová značka: 28 Cdo 2373/2002

Datum rozhodnutí: 28.01.2004

Typ rozhodnutí: Rozsudek


Kategorie rozhodnutí: C


Podána ústavní stížnost.



28 Cdo 2373/2002

28 Cdo 2374/2002

ROZSUDEK

JMÉNEM REPUBLIKY

Nejvyšší  soud  České  republiky  rozhodl  v  senátě  složeném  z  předsedy 
JUDr. Josefa Rakovského a soudců JUDr. Oldřicha Jehličky, CSc., a JUDr. Ludvíka 
Davida, CSc., o dovolání I.  A. T., a 2. M. T., zastoupených advokátem, proti 
rozsudku Krajského soudu v Hradci Králové ze 6.10.1999,sp.zn. 17 Co 279/99, 
vydanému v právní věci vedené u Okresního soudu v Jičíně pod sp. zn. 4 C 246/93 
/žalobkyň A) A. B., a B) M. K., zastoupených  advokátem, proti žalovaným 1)  A. 
T. a 2) M. T., zastoupených  advokátem, o přechod vlastnického práva podle 
ustanovení § 8 odst. 1 zákona č. 229/1991 Sb./  a o dovolání 1.  A. T. a 2. M. 
T., zastoupených  advokátem, proti rozsudku Krajského soudu v Hradci Králové z 
30. 1. 2002, sp. zn. 21 Co 209/2000, vydanému rovněž v právní věci vedené u 
Okresního soudu v Jičíně pod sp. zn. 4 C 246/93, takto:

I. Dovolání dovolatelů proti rozsudku Krajského soudu v Hradci Králové ze 
6.10.1999, sp. zn. 17 Co 279/99, vydanému v právní věci Okresního soudu v 
Jičíně sp. zn. 4 C 246/93, se odmítají.

II. Dovolání dovolatelů proti rozsudku Krajského soudu v Hradci Králové z 
30.1.2002, sp. zn. 21 Co 209/2000, vydanému rovněž v právní věci 
vedené                   u Okresního soudu v Jičíně pod sp. zn. 4 C 246/93, se 
zamítají.

III. Žádný z účastníků řízení nemá právo na náhradu nákladů řízení o dovolání.

O d ů v o d n ě n í :

	O žalobě podané v této právní věci u soudu dne 15.4.1992 / v průběhu 
řízení upravované /  bylo rozhodnuto rozsudkem Okresního soudu v Jičíně z 10. 
2. 1999,  č. j. 4 C  246/93-515 /ve znění opravného usnesení z 10.2.1999, č. j. 
4 C 246/93-532/. Tímto rozsudkem soudu prvního stupně bylo rozhodnuto, že dnem 
právním moci tohoto rozsudku přecházejí ze žalovaných  A. T. a M. T. na 
žalobkyně A. B. a M. K. /na každou jednou nedělitelnou polovinou/ vlastnické 
právo k domu čp. 7 /s chlévy, záchodem, skládkem a špýcharem/, k pozemku č. 
kat. 62/2 /o výměře 418 m2 / - stavební parcele a dále k ideální polovině 
stodoly na pozemku č. kat. 62/3 – stavební parcele /s příslušenstvím a 
součástmi/, zapsaných na listu vlastnictví č. 25 pro obec L. a katastrální 
území V. u Katastrálního úřadu v J. Dalším výrokem téhož rozsudku byl zamítnut 
žalobní návrh žalobkyň A. B. a M. K. „ohledně přechodu vlastnického práva k 
pozemku parc. č. 559/1 /o výměře 335 m2/, zapsanému na listu vlastnictví č. 25 
pro obec L. a katastrální území V. u Katastrálního úřadu v J. Dalším výrokem 
téhož rozsudku bylo žalovaným uloženo zaplatit společně a nerozdílně žalobkyním 
na náhradu nákladů řízení 11.460 Kč, a to do 3 dnů od právní moci rozsudku. 
Také bylo žalovaným uloženo zaplatit společně a nerozdílně na účet Okresního 
soudu v Jičíně na náhradu zálohovaných nákladů řízení 15.135,80 Kč na účet 
Okresního soudu v Jičíně a také částku 1.000 Kč na účet tohoto soudu k úhradě 
soudního poplatku, vše do 3 dnů od právní moci rozsudku.

Z odůvodnění tohoto rozsudku vyplynulo, že podle názoru soudu prvního stupně 
jsou  v daném případě splněny předpoklady k vyhovění žalobě žalobkyň ve smyslu 
ustanovení § 8 odst. 1 zákona č. 229/1991 Sb., o úpravě vlastnických vztahů k 
půdě a jinému zemědělskému majetku. Žalobkyně jsou oprávněnými osobami /podle § 
4 odst. 1 zákona č. 229/1991 Sb./ a prokázaly, že jimi uváděné nemovitosti 
přešly na stát v důsledku výroku o propadnutí majetku v trestním řízení 
soudním /vedeném u bývalého Lidového soudu v Mnichově Hradišti pod sp. zn. T 
48/53/, avšak tento výrok byl později zrušen podle zákona č. 119/1990 Sb., o 
soudní rehabilitaci /v řízení u Okresního soudu  Jičíně pod sp. zn. Rt 764/90/. 
Žalovaní koupili dům čp. 7 ve V., okres J., s polovinou stodoly od Jednotného 
zemědělského družstva v S. v roce 1977 a 1983 /kupní smlouvy byly registrovány 
i bývalým Státním notářstvím v J. pod sp. zn. R I 339/77 a R I 553/83/. Soud 
prvního stupně byl toho názoru, že při této koupi byli žalovaní protiprávně 
zvýhodněni. Původním vlastníkům J. B. /již zemřelému 18.9.1981/ a A. B. nebylo 
umožněno získat tyto nemovitosti zpět ani po vydání zákona č. 82/1968 Sb., o 
soudní rehabilitaci, a byli takto vyloučeni z tehdejší soudní rehabilitace; 
soud prvního stupně k tomu dodával, že neuvěřil tvrzení žalovaných, že si 
neověřili a nemohli ověřit původ těchto koupených nemovitostí. Soud prvního 
stupně však neshledal, že by koupě nemovitostí byla uskutečněna za nižší cenu, 
než to odpovídalo tehdy platným cenovým předpisům, nebo že by nabytí 
vlastnictví nemovitostí žalovanými byla v rozporu s jinými tehdy platnými 
právními předpisy. Došlo tu však, podle názoru soudu prvního stupně, k již 
uváděnému protiprávnímu zvýhodnění. Soud prvního stupně byl i toho názoru, že 
také vlastnické právo k pozemku parc. č. 62/2 v katastrálním území V. může 
přejít na žalobkyně, neboť pozemek je zastaven domem, který přechází do 
vlastnictví žalobkyň /srov. § 1 odst. 1 písm. b) zákona č. 229/1991 Sb./. 
Naproti tomu byl však soud prvního stupně toho názoru, že nebylo možné vyhovět 
žalobě o přechod vlastnictví k zahradě parc. č. 559/1 v katastrálním území V. 
Soud prvního stupně poukazoval na to, že k tomuto pozemku svědčilo žalovaným 
právo osobního užívání pozemku /dohoda o zřízení práva osobního užívání pozemku 
byla registrována u bývalého Státního notářství v J. pod sp. zn. R II 155/77/ a 
toto právo užívání se změnilo na právo vlastnické podle novely občanského 
zákoníku z roku 1991.

O odvolání žalovaných i žalobkyň proti rozsudku Okresního soudu v Jičíně z 
10.2.1999, čj. 4 C 246/93-515 /ve spojení s opravným usnesením z 10.2.1999, 
čj.             4 C 246/93-532/  rozhodl Krajský soud v Hradci Králové 
rozsudkem ze 6.10.1999, sp. zn. 17 Co 279/99. Výrokem rozsudku odvolacího soudu 
/označeným I./ byl potvrzen výrok rozsudku soudu prvního stupně, kterým bylo 
rozhodnuto, že ze žalovaných přechází dnem právní moci rozsudku na každou ze 
žalujících jedna nedílná polovina vlastnického práva k domu čp. 7 /s chlívky, 
záchodem, skládkou a špýcharem/ a ke stavební parcele č. 62/2 /o výměře 418 m2/ 
v katastrálním území V. Dalším výrokem rozsudku odvolacího soudu bylo 
rozhodnuto, že se jinak rozsudek soudu prvního stupně zrušuje /ve zbytku výroku 
pod bodem I., stejně jako ve výrocích pod body II. a V./ a věc byla v tomto 
rozsahu vrácena soudu prvního stupně k dalšímu řízení. Odvolání žalovaných, 
směřující proti výroku rozsudku soudu prvního stupně o tom, že ze žalovaných 
přechází na žalobkyně polovina vlastnického práva k domu čp. 7 a pozemku parc. 
č. 62/2 ve V., bylo odmítnuto. Výrokem rozsudku odvolacího soudu bylo zamítnuto 
žalovanými navrhované připuštění dovolání proti rozsudku odvolacího soudu.

V odůvodnění rozsudku odvolacího soudu bylo uvedeno, že soud prvního stupně 
„správně podřadil rozhodovanou věc pod ustanovení zákona č. 229/1991 Sb.“. 
Odvolací soud sdílel také skutkové a z nich plynoucí i právní závěry soudu 
prvního stupně, týkající se včasnosti výzvy ze strany žalujících /i právního 
předchůdce žalobkyň/ vůči žalovaným, způsobu přechodu věcí na stát, charakteru 
oprávněných osob i podřadění uplatněného nároku pod ustanovení § 8 odst. 1 
zákona č. 229/1991 Sb., jakož i zjištění o tom, že žalovaní jsou na základě 
kupní smlouvy z 25.5.1977 vlastníky usedlosti č. 7 ve V. /s jejími součástmi a 
příslušenstvím/. Odvolací soud byl toho názoru, že v daném případě se vůči 
rodině žalujících uplatnila trestní perzekuce, došlo k odmítnutí vrácení 
majetku i možnosti vrácení původních vlastníků po trestním postihu do místa 
jejich bydliště; takto bylo vůči žalujícím postupováno i když v tehdejším 
právním řádu byla stanovena úcta k právům spoluobčanů a zachovávání pravidel 
soužití. Odvolací soud proto potvrdil výrok rozsudku soudu prvního stupně, 
kterým bylo rozhodnuto o přechodu vlastnického práva k usedlosti a pozemku 
parc. č. 62/2 ve V. na žalobkyně, a to jako věcně správný podle ustanovení § 
219 občanského soudního řádu.

Ve zbývajících výrocích byl však rozsudek soudu prvního stupně odvolacím soudem 
zrušen a v tomto rozsahu byla věc vrácena soudu prvního stupně k dalšímu 
řízení. Odvolací soud tu zaujal právní názor, že ustanovení zákona č. 229/1991 
Sb. nebrání tomu, že se dříve v občanském zákoníku upravené osobní užívání 
pozemku přeměnilo na vlastnické právo uživatelů přímo ze zákona dnem 1.1.1992 
/podle ustanovení § 872 odst. 1 občanského zákoníku ve znění zákona č. 509/1991 
Sb./; ustanovení § 11 odst. 1 písm. a) zákona č. 229/1991 Sb. pamatuje i na 
tuto skutečnost a ve vztahu k § 8 odst. 1 téhož zákona ji rozvíjí bez ohledu na 
současné vlastnické vztahy. Proto odvolací soud ukládal soudu prvního stupně, 
aby i v dalším průběhu řízení objasnil a posoudil, zda v daném případě bylo 
ohledně pozemku parc. č. 559/1 ve V. zřízeno za okolností uvedených v § 8 
odst.1 zákona č. 229/1991 Sb. právo osobního užívání pozemků a znovu pak 
rozhodne o žalobkyněmi uplatněném nároku s přihlížením i k tvrzením žalovaných 
o nabytí „vlastnického práva ke stodole jako celku včetně stavební parcely, 
která nikdy nebyla v užívání žalovaných“. Odvolací soud ukládal soudu prvního 
stupně, aby v rámci potřebného doplnění dokazování si vyžádal souvisící spis 
Pozemkového úřadu v J., dále výpis z katastru nemovitostí, jakož i spis o 
řízení o dědictví po původním vlastníku nemovitostí J. B., zemřelému 18.9.1998. 
Odvolací soud také ukládal soudu prvního stupně rozhodnout znovu o náhradě 
nákladů řízení v tomto sporu. Návrhu žalovaných na vyslovení přípustnosti 
dovolání proti rozsudku odvolacího soudu nebylo vyhověno s odůvodněním, že v 
tomto rozhodnutí odvolacího soudu nebyla řešena otázka zásadního právního 
významu, nýbrž otázka skutková.

V dalším průběhu řízení po částečném zrušení rozsudku soudu prvního stupně 
odvolacím soudem vynesl pak Okresní soud v Jičíně rozsudek ze 4.2.2000, 
čj.                   4 C 246/93-611. Tímto rozsudkem nebylo především 
připuštěno „rozšíření žaloby ohledně přechodu vlastnictví k polovině stodoly na 
stavební parcele č. 62/3, zapsané na listu vlastnictví č. 48 pro katastrální 
území V. u S., obec L.; řízení ohledně tohoto žalobního návrhu bylo zastaveno. 
Dalším výrokem uváděného rozsudku soudu prvního stupně bylo rozhodnuto, že 
„dnem právní moc tohoto rozsudku přechází ze žalovaných  A. T. a M. T. na 
žalobkyně A. B. a M. K. /na každou jednou ideální polovinou/ vlastnické právo k 
pozemkové parcele č. 559/1, zapsané na listu vlastnictví č. 48 pro obec L., 
katastrální území V. u S., u Katastrálního úřadu v J. „Žalovaným bylo uloženo 
nahradit M. K. na nákladech řízení částku 13.625 Kč do 3 dnů od právní moci 
rozsudku. Žalovaným bylo dále uloženo nahradit státu na účet Okresního soudu v 
Jičíně na nákladech řízení částku 15.135,80 Kč a zaplatit na tento účet i 
soudní poplatek 1.000 Kč, vše do 3 dnů od právní moci rozsudku.

V odůvodnění svého rozsudku soud prvního stupně uváděl, že má za prokázáno, že 
k pozemku parc.č. 559/1 ve V. /stejně jako k pozemku parc. č.  62/2 ve V./ bylo 
ve prospěch žalovaných zřízeno za úplatu 1.378 Kč právo osobního užívání 
pozemku dohodou z 25.5.1977, která byla registrována bývalým Státním notářstvím 
v J. dne 10.6.1977. Toto právo bylo tedy žalovaným zřízeno za cenu odpovídající 
tehdy platným cenovým předpisům /vyhlášce č. 43/1969 Sb./. Soud prvního stupně 
však dospěl k závěru, že tu bylo nutno přihlížet k tomu, že toto právo osobního 
užívání pozemku bylo zřizováno za stejných podmínek a ve stejný den jako při 
uzavírání kupní smlouvy mezi Jednotným zemědělským družstvem S. a žalovanými 
ohledně domu čp. 7 ve V., tedy za podmínek, které byly již soudem prvního 
stupně i odvolacím soudem posouzeny předchozími pravomocnými rozsudku jako 
nabytí nemovitostí na základě protiprávního zvýhodnění, takže pozemek parc. č. 
559/1 v katastrálním území V. byl nabyt rovněž na základě protiprávního 
zvýhodnění. Proto bylo soudem prvního stupně rozhodnuto k žalobnímu návrhu 
žalobkyň, že i tento pozemek přechází na žalobkyně ze žalovaných podle 
ustanovení § 8 odst. 1 zákona č. 229/1991 Sb. O náhradě nákladů řízení bylo 
rozhodnuto soudem prvního stupně s poukazem na ustanovení § 142 odst. 1 a § 
148  občanského soudního řádu a o úhradě soudního poplatku s poukazem na 
ustanovení § 2 odst. 3 i § 11 odst. 2 písm. i) zákona č. 549/1991 Sb., o 
soudních poplatcích.

O odvolání žalobkyň i žalovaných proti uvedenému rozsudku Okresního soudu v 
Jičíně ze 4.2.2000, čj. 4 C 246/93-611, rozhodl Krajský soud v Hradci Králové 
rozsudkem z 30.1.2002, sp. zn. 21 Co 209/2000 /ve znění opravného usnesení z 
12.2.2002, sp. zn. 21 Co 209/2000/. Tímto rozsudkem odvolacího soudu byl jednak 
zamítnut návrh žalobkyně na přerušení řízení a bylo také odmítnuto odvolání 
žalobkyň, pokud směřovalo proti výroku rozsudku soudu prvního stupně o 
nepřípustnosti rozšíření žaloby žalobkyň. Jinak byl rozsudek soudu prvního 
stupně potvrzen. Bylo také rozhodnuto, že žádný z účastníků nemá právo na 
náhradu nákladů odvolacího řízení.

V odůvodnění rozsudku odvolacího soudu bylo uvedeno, že nebylo možné vyhovět 
návrhu žalobkyň na přerušení řízení do doby, kdy v jiném sporu bude pravomocně 
rozhodnuto o určení vlastnictví ke stavbě /ke stodole/; v tomto řízení bylo 
totiž ohledně stodoly, jmenovitě její poloviny /která byla předmětem tohoto 
řízení/, vzata žaloby zpět a řízení v této části bylo zastaveno; proto už, 
podle názoru odvolacího soudu, nezáleží na tom, kdo bude v jiném řízení určen 
za vlastníka této stodoly, takže není tu dán důvod pro přerušení řízení podle 
ustanovení § 109 odst. 2 písm. c) občanského soudního řádu.

Dále odvolací soud odmítl odvolací žalobkyň proti rozhodnutí soudu prvního 
stupně o nepřipuštění rozšíření žaloby, protože podle ustanovení § 202 odst. 2 
písm. f) a § 218 odst. 1 písm. c) občanského soudního řádu není takové odvolání 
přípustné.

Také výrok rozsudku soudu prvního stupně, jímž bylo zastaveno řízení o přechod 
vlastnictví k polovině stodoly na pozemku parc. č. 62/3 ve V., byl odvolacím 
soudem shledán správným, když žalobkyně vzaly žalobu v této části zpět a 
žalovaní nesdělili žádné závažné důvody,  pro které by s tímto částečným 
zpětvzetím žaloby nesouhlasili /ostatně ani v řízení o opravu protokolu 
žalobkyně neuspěly/, takže soud prvního stupně neměl jinou možnost než 
postupovat podle ustanovení § 96 občanského soudního řádu.

Odvolání žalovaných ve věci samé neshledal odvolací soud důvodným. Shodně se 
soudem prvního stupně byl i odvolací soud toho názoru, že tu došlo k 
protiprávnímu zvýhodnění žalovaných při získání uvedeného pozemku parc. č. 
559/1 ve V., když původní vlastníci J. B. a A. B. se dostali do nerovnoprávného 
postavení, a to v důsledku vyjádření bývalého Jednotného zemědělského družstva 
L. k otázce přestěhování  se J. B. a A. B. zpět do vesnice a v důsledku 
stanoviska vesnické organizace Komunistické strany Československa, jež oba 
jmenované označila za osob, jejichž přítomnost v místě je z politických důvodů 
„nežádoucí“. Proto odvolací soud sdílel se soudem prvního stupně názor, že jsou 
v daném případě splněny podmínky podle ustanovení § 8 odst. 1 zákona č. 
229/1991 Sb. pro rozhodnutí, že spoluvlastnické právo žalovaných k pozemku 
parc. č. 559/1 ve V. přechází na žalobkyně. V tomto smyslu odvolací soud 
potvrdil rozsudek soudu prvního stupně jako věcně správný  podle ustanovení § 
219 občanského soudního řádu.

O nákladech odvolacího řízení rozhodl odvolací soud s poukazem na ustanovení § 
224 odst. 1 a § 142 odst. 2 občanského soudního řádu.

Rozsudek Krajského soudu v Hradci Králové ze 6.10.1999, sp.zn. 17 Co 279/99, 
proti němuž podali svá dovolání z 23.11.1999 žalovaní  A. T. a M. T., byl 
doručen advokátu, který žalované v řízení zastupoval, dne 27.10.1999 /stejně 
jako advokátovi zastupujícímu žalobkyně/ a uvedené dovolání ze strany 
žalovaných bylo předáno na poště k doručení Okresnímu soudu v Jičíně dne 
26.11.1999, tedy ve lhůtě stanovené v § 240 odst. 1 občanského soudního řádu.

Dovolatelé  A. T. a M. T. navrhovali, aby dovolací soud zrušil rozsudek 
Krajského soudu v Hradci Králové ze 6.10.1999, sp.zn.                     17 Co 
279/99, i rozsudek Okresního soudu v Jičíně z 10.2.1999, čj, 4 C 246/93-515 /ve 
znění opravného usnesení z 10.2.1999, čj. 4 C 246/93-532/ a aby věc byla 
vrácena k dalšímu řízení. Dovolatelé měli za to, že jejich dovolání je 
přípustné podle ustanovení § 239 odst. 2 občanského soudního řádu /ve znění 
před novelizací zákonem č. 30/2000 Sb./, neboť rozhodnutí odvolacího soudu má 
po právní stránce zásadní význam, zda totiž okolnosti prodeje nemovitostí 
žalovaným lze či nelze posoudit jako protiprávní zvýhodnění žalovaných ve 
smyslu ustanovení § 8 odst. 1 z. č. 229/1991 Sb. Dovolatelé měli i za to, že 
rozhodnutí odvolacího soudu, které je napadeno jejich dovoláním, je pro svoji 
obecnou povahu nepřezkoumatelné.

Ve svém dovolání dovolatelé zdůrazňovali, že se odvolací soud odpovídajícím 
způsobem nezabýval konkrétními okolnostmi daného případu a námitkami žalovaných 
uplatňovanými v odvolání. Zejména jsou dovolatelé toho názoru, že soudy v daném 
případě nezkoumaly vůbec otázku, zda byli žalovaní při získání nemovitostí 
protiprávně zvýhodněni, nýbrž zabývaly se otázkou, zda byli původní vlastníci 
nemovitostí minulým režimem perzekvování, popřípadě zda byli znevýhodněni, když 
nebylo vyhověno jejich žádosti o navrácení těchto nemovitostí a o možnosti 
nastěhovat se do nich zpět. Soudy obou stupňů se tedy zabývaly v této právní 
věci zkoumáním skutečností, které pro rozhodnutí o věci samé neměly význam, a 
zjištěné skutečnosti nesprávně hodnotily po právní stránce jako protiprávní 
zvýhodnění žalovaných ve smyslu ustanovení § 8 odst. 1 zákona č. 229/1991 Sb. 
Soudy obou stupňů se tedy vlastně nezabývaly tím, zda v daném případě byly 
splněny kumulativně podmínky uvedené v § 8 odst. 1 zákona č. 229/1991 Sb. 
/rozpor s tehdy platnými předpisy, nabytí nemovitostí za cenu nižší než cenu 
odpovídající tehdy platným cenovým předpisům nebo na základě protiprávního 
zvýhodnění nabyvatele/.

Dovolatelé zdůrazňovali také, že jim nebylo nic známo o tom, že by původní 
vlastníci /J. B. a A. B./ projevili zájem o vrácení nemovitostí, a ani jim 
nebylo nic známo o perzekuci, jíž byli tito původní vlastníci vystaveni; v 
době, kdy žalovaní požádali o odprodej nemovitostí, nebyli tu prokazatelně 
žádní jiní zájemci o koupi těchto nemovitostí; žalovaní získali nemovitosti v 
souladu s tehdy platnými předpisy a za cenu, která odpovídala cenovým 
předpisům. V průběhu řízení o této právní věci nebyla prokázána existence 
neodůvodněných výhod pro žalované; z výpovědí osob, které za zemědělské 
družstvo v S. se podíleli na prodeji nemovitosti žalovaným, vyplynulo, že za 
žalované při této koupi nikdo neintervenoval a že nebyli motivováni tím, že by 
jim žalovaný  A. T. mohl zajistit nějaké výhody jako pracovník tehdejšího 
Ústředního výboru Komunistické strany Československa, kde tehdy pracoval jen v 
nepolitické, ryze odborné funkci bez rozhodovací pravomoci; žalovanými získané 
nemovitosti byly ve velmi špatném technickém stavu a družstvo pro ně nemělo 
jiné využití; v období 1975 až 1976 nikdo kromě žalovaných neprojevil o získání 
těchto nemovitostí zájem.

Rozsudek Krajského soudu v Hradci Králové z 30.1.2002,sp.zn. 21 Co 209/2000 /ve 
znění opravného usnesení z 12.2.2002, sp. zn. 21 Co 209/2000/, proti němuž 
podali žalovaní  A. T. a M. T. svá dovolání z 21.3.2002, byl doručen advokátu, 
který žalované v řízení zastupoval, dne 21.2.2002 /advokátu, který v řízení 
zastupoval žalobkyně byl tento rozsudek doručen dne 25.2.2002/ a dovolání ze 
strany žalovaných bylo předáno na poště dne 21.3.2002 k doručení Okresnímu 
soudu v Jičíně, tedy ve lhůtě stanovení v § 240 odst. 1 občanského soudního 
řádu.

Ve svém dovolání z 21.3.2002 žalovaní navrhovali, aby dovolací soud zrušil 
rozsudek Krajského soudu v Hradci Králové z 30.1.2002, sp. zn. 21 Co 209/2000, 
i rozsudek Okresního soudu v Jičíně ze 4.2.2000, čj. 4 C 246/93-611, a aby věc 
byla vrácena k dalšímu řízení.

Dovolatelé  A. T. a M. T. měli za to, že toto jejich dovolání je přípustné 
podle ustanovení § 238 odst. 1 písm. b) občanského soudního řádu /ve znění před 
novelizací zákonem č. 30/2000 Sb./, protože směřuje proti rozsudku odvolacího 
soudu, jímž byl potvrzen ve věci samé rozsudek soudu prvního stupně, jímž tento 
soud rozhodl jinak než ve svém dřívějším rozhodnutí proto, že byl vázán právním 
názorem odvolacího soudu, který dřívější rozhodnutí soudu prvního stupně 
zrušil. Jako dovolací důvod dovolatelé uplatňovali, že rozhodnutí odvolacího 
soudu spočívá na nesprávném právním posouzení věci.

Dovolatelé ve svém dovolání zdůrazňovali, že v  řízení provedeným dokazováním 
nebylo prokázáno žádné protiprávní zvýhodnění žalovaných v roce 1983 při 
získání pozemku parc. č. 559/1 – zahrady v katastrálním území V. u S. do dříve 
v občanském zákoníku upraveného osobního  užívání pozemků. Žalovaní byli v době 
uplatnění zájmu o získání tohoto pozemku jedinými zájemci o něj, pozemek 
souvisel s domem čp. 7 a stavební parcelou č. 62/2 ve V., které žalovaní 
získali už v roce 1977 a dřívější vlastník /zemědělské družstvo/ považoval 
převod pozemku na žalované za jediné možné využití tohoto pozemku. Na straně 
žalobkyň /a před tím jejich manžela a otce J. B./ šlo o osoby, na které se 
nevztahovala ustanovení zákona č. 119/1990 Sb., o soudní rehabilitaci, nýbrž 
ustanovení zákona č. 82/1968 Sb., o soudní rehabilitaci, a žádost J. B. a A. B. 
o odškodnění za propadnutí majetku vrácením uvedených nemovitostí ve V. byla v 
roce 1972 Ministerstvem spravedlnosti zamítnuta aj. B. se dostalo jen 
finančního odškodnění za výkon trestu odnětí svobody, za uložený peněžitý trest 
a za propadnutí ideální poloviny obytné části zemědělské usedlosti. Za uvedené 
situace bylo posouzení této právní věci soudem podle ustanovení § 8 odst. 1 
zákona č. 229/1991 Sb. nesprávné, protože tímto ustanovením nebyl sledován 
záměr nápravy křivd, na které se vztahovala předešlá soudní rehabilitace /podle 
zákona č. 82/1968 Sb./, jež se měla týkat odnětí nemovitostí v katastrálním 
území V. původním vlastníkům J. B. a A. B., k němuž došlo v roce 1953.

Při posuzování obou uvedených dovolání dovolatelů  A. T. a M. T. vycházel 
dovolací soud z ustanovení dvanácté části, hlavy první, bodu 17 zákona č. 
30/2000 Sb., podle něhož dovolání proti rozhodnutí odvolacího soudu, vydaným 
přede dnem nabytí účinnosti tohoto zákona /tj. před 1.1.2001/ nebo vydaným po 
řízení provedeném podle dosavadních předpisů, se projednají a rozhodne o nich 
podle dosavadních právních předpisů /tj. zejména podle ustanovení občanského 
soudního řádu/ zákona č. 99/1963 Sb. /ve znění před novelizací zákonem č. 
30/2000 Sb./

Také v bodu 15 uváděných přechodných ustanovení zákona č. 30/2000 Sb. je 
uloženo odvolacím soudům projednat odvolání proti rozsudkům soudů prvního 
stupně, vydaným před nabytím účinnosti zákona č. 30/2000 Sb. /tj. před 
1.1.2001/, jako tomu bylo i v daném případě, a rozhodnout o těchto odvoláních 
podle dosavadních předpisů.

Přípustnost dovolání dovolatelů   A. T. a M. T. proti rozsudku Krajského soudu 
v Hradci Králové ze 6.10.1999, sp. zn. 17 Co 279/99, bylo nutno posoudit podle 
ustanovení § 239 odst. 2 občanského soudního řádu /ve znění před novelizací 
zákonem č. 30/2000 Sb./, podle něhož nevyhověl-li odvolací soud návrhu 
účastníka řízení na vyslovení přípustnosti dovolání, který byl učiněn 
nejpozději před vyhlášením potvrzujícího rozsudku odvolacího soudu, je dovolání 
podané tímto účastníkem řízení přípustné, jestliže dovolací soud dospěje k 
závěru, že dovoláním napadené rozhodnutí odvolacího soudu má po právní stránce 
zásadní význam.

V usnesení Ústavního soudu ČR z 23.8.1995, III. ÚS 181/95, uveřejněném ve 
svazku 4, pod č. 19 /usnesení/ Sbírky nálezů a usnesení Ústavního soudu ČR, byl 
zaujat právní názor, že za rozhodnutí po právní stránce zásadního významu je 
nutno považovat zejména ta rozhodnutí, která se odchylují od ustálené 
judikatury nebo přinášejí judikaturu novou, a to s možným dopadem na 
rozhodování soudů v obdobných případech.

Podle ustanovení § 8 odst. 1 zákona č. 229/1991 Sb. soud na návrh oprávněné 
osoby rozhodne, že na ni přechází vlastnické právo k nemovitosti ve vlastnictví 
fyzické osoby, na kterou by se vztahovalo právo na vydání věci podle tohoto 
zákona, a to v případech, kdy fyzická osoba nabyla nemovitost buď v rozporu s 
tehdy platnými předpisy nebo za cenu nižší než cenu odpovídající tehdy platným 
cenovým předpisům nebo na základě protiprávního zvýhodnění nabyvatele, dále i 
osoby blízké této fyzické osobě, pokud na ně přešlo nebo bylo převedeno 
vlastnictví nebo osobní užívání k těmto nemovitostem.

Zvláštním způsobem upravené právo domáhat se podle ustanovení § 8 odst. 1 
zákona č. 229/1991 Sb., aby soud rozhodl, že na oprávněnou osobu přechází 
vlastnické právo k nemovitosti, jež je ve vlastnictví fyzické osoby, přichází v 
úvahu jen v těch případech, v nichž je splněn zákonný předpoklad předchozího 
přechodu nemovitosti na stát nebo na jinou právnickou osobu podle ustanovení § 
6 odst. 1 zákona č. 229/1991 Sb. Pokud by návrh podle ustanovení § 8 odst. 1, 
věta první, zákona č. 229/1991 Sb. uplatnila jen některá /některé/ z dalších 
osob oprávněných, mohl by soud rozhodnout pouze o tom, že na tuto navrhující 
další oprávněnou osobu přechází jen jí připadající podíl na nemovitosti, nikoli 
vlastnické právo k celé nemovitosti; ustanovení § 21 zákona č. 229/1991 Sb. tu 
nedopadá /viz stanovisko uveřejněné pod č. 16/1996 Sbírky soudních rozhodnutí a 
stanovisek, str. 49 (127)/.

V ustanovení § 8 zákona č. 229/1991 Sb. je míněna jen nemovitost, která je 
vedena v ustanovení § 1 odst. 1 písm. a), b) a c) tohoto zákona /viz stanovisko 
uveřejněné pod č. 16/1996 Sbírky soudních rozhodnutí a stanovisek, str. 50 
(128)/; jde tedy i o zahrady /srov. k tomu i str. 46 (124) téhož stanoviska 
uveřejněného ve Sbírce soudních rozhodnutí a stanovisek/.

Vlastník nemovitosti, proti němuž je uplatňován nárok podle ustanovení § 8 
odst. 1 zákona č. 229/1991 Sb., není povinnou osobou ve smyslu ustanovení § 5 
zákona č. 229/1991 Sb. /viz stanovisko uveřejněné pod č.16/1996 Sbírky soudních 
rozhodnutí a stanovisek, str. 49 (127)/.

Podle ustanovení § 6 odst. 1 písm. r) zákona č. 229/1991 Sb. budou vydány 
nemovitosti, které přešly na stát nebo na jinou právnickou osobu v důsledku 
výroku o propadnutí majetku, propadnutí věci nebo zabrání věci v trestním 
řízení, jestliže výrok byl zrušen podle zvláštních předpisů. Podle ustanovení § 
6 odst. 1 písm. r) zákona č. 229/1991 Sb. budou vydány nemovitosti, které 
přešly na stát nebo na jinou právnickou osobu v důsledku politické perzekuce 
nebo postupu porušujícího obecně uznávaná lidská práva a svobody.

Otázkou politické perzekuce nebo postupu porušujícího obecně uznávaná lidská 
práva a svobody není třeba /ale není to vyloučeno/  zabývat se v těch 
případech, v nichž je prokazatelně doložen některý ze způsobů, jimiž přešly 
nemovitosti na stát nebo na jinou právnickou osobu, jak jsou tyto případy 
uvedeny v ustanovení § 6 odst. 1 zákona č. 229/1991 Sb. pod jinými písmeny než 
pod písmenem r) /srov. k tomu č. 16/1996 Sbírky soudních rozhodnutí a 
stanovisek, str. 48 (126)/.

Ve stanovisku uveřejněném pod č. 16/1996 Sbírky soudních rozhodnutí a 
stanovisek /na str. 52 (110)/ bylo k výkladu ustanovení § 11 odst. 1 písm. a), 
§ 8 a § 6 zákona č. 229/1991 Sb. v souvislosti s ustanovením § 872 občanského 
zákoníku zaujat právní názor, že je třeba mít na zřeteli jako výjimku pozemky, 
jež byly získány do osobního užívání pozemků za okolností uvedených v 8 zákona 
č. 229/1991 Sb. /tedy např. na základě protiprávního zvýhodnění nabyvatelů/.

Ve srovnání s těmito závěry z uveřejněné judikatury soudů nelze právní závěry, 
k nimž dospěl odvolací soud ve svém rozhodnutí ze 6.10.1999 (sp. zn. 17 Co 
279/99 Krajského soudu v Hradci Králové), napadeného dovoláním dovolatelů  A. 
T. a M. T., přesvědčivě označit jako právní závěry odchylující se od ustálené 
judikatury soudů nebo přinášející judikaturu novou, jak to mělo na zřeteli 
shora již uváděné usnesení Ústavního soudu ČR z 23.8.1995, III. ÚS 181/95.

Neshledal proto dovolací soud u dovolání dovolatelů Ing. A. T. a M. T. proti 
rozsudku Krajského soudu v Hradci Králové ze 6.10.1999, sp. zn. 11 Co 279/99, 
splněny zákonné předpoklady přípustnosti dovolání podle ustanovení § 239 odst. 
2 občanského soudního řádu /ve znění před novelizací zákonem č. 30/2000 Sb./.

Nešlo-li tedy o dovolání přípustné bylo třeba toto dovolání odmítnout podle 
ustanovení § 243b odst. 4 a § 218 odst. 1 písm. c) občanského soudního řádu /ve 
znění před novelizací zákonem č. 30/2000 Sb./ pro nepřípustnost dovolání.

Pokud šlo o dovolání dovolatelů  A. T. a M. T. proti rozsudku Krajského soudu v 
Hradci Králové z 30.1.2002, sp. zn. 21 Co 209/2000, posuzoval dovolací soud 
přípustnost tohoto dovolání podle ustanovení § 238 odst. 1 písm. b) občanského 
soudního řádu /ve znění před novelizací zákonem č. 30/2000 Sb./ podle něhož je 
dovolání přípustné i proti rozsudku odvolacího soudu, jímž byl potvrzen 
rozsudek prvního stupně, kterým soud prvního stupně rozhodl jinak než ve svém 
dřívějším rozsudku proto, že byl vázán právním názorem odvolacího soudu, který 
toto dřívější rozhodnutí zrušil. I v daném případě šlo o potvrzení /odvolacím 
soudem/ rozsudku Okresního soudu v Jičíně ze 4.2.2000, čj. 4 C 246/93-611, jímž 
bylo rozhodnuto, že dnem právní moci rozsudku přechází ze žalovaných . A. T. a 
M. T. na žalobkyně A. B. a M. K. vlastnictví k pozemkové parcele č. 559/1 v 
katastrálním území V. u S., tedy rozsudku, jímž uvedený soud prvního stupně 
rozhodl jinak než ve svém dřívějším rozsudku z 10.2.1999, čj. 4 C 246/93-515 
/kterým byl žalobní návrh týkající se přechodu vlastnictví k pozemku parc. č. 
559/1 ve V. zamítnut/, protože soud prvního stupně byl tu vázán právním názorem 
odvolacího soudu, který svým rozsudkem ze 6.10.1999, sp. zn. 17 Co 279/99, 
dřívější rozhodnutí soudu prvního stupně zrušil a věc mu vrátil k dalšímu 
řízení.

Na základě tohoto přípustného dovolání dovolatelů  A. T. a M. T. proti rozsudku 
Krajského soudu v Hradci Králové z 30.1.2002, sp. zn. 21 Co 209/2000, musel 
tedy dovolací soud posoudit i důvodnost tohoto dovolání, pokud šlo o potvrzení 
citovaného výroku rozsudku soudu prvního stupně, týkajícího se přechodu 
vlastnictví pozemku parc. č. 559/1 v katastrálním území V. ze žalovaných na 
žalobkyně ve smyslu ustanovení § 8 odst. 1 zákona č. 229/1991 Sb. Ale i v této 
otázce důvodnosti dovolání dovolatele proti rozsudku odvolacího soudu dospěl 
dovolací soud k závěru, že odvolací soud ve svém rozsudku z 30.1.2002, proti 
němuž směřovalo i druhé dovolání uvedených dovolatelů v téže právní věci, při 
aplikaci a výkladu ustanovení § 8 odst. 1 zákona č. 229/1991 Sb. vycházel 
správně ze slovního znění tohoto ustanovení i z právních závěrů shora již 
citované judikatury soudů, zejména ze Sbírky soudních rozhodnutí a stanovisek, 
vydávané Nejvyšším soudem. Dovolací soud proto nemohl přisvědčit názoru 
dovolatelů, že tu v daném případě nešlo o případ nabytí pozemku parc. č. 559/1 
v katastrálním území V. na základě protiprávního zvýhodnění žalovaných, jak 
tuto otázku nabytí nemovitosti zjistil, objasnil a zdůvodnil odvolací soud ve 
svém rozsudku z 30.1.2002 /sp. zn. 21 Co 209/2000 Krajského soudu v Hradci 
Králové/, napadeném dovoláním dovolatelů  A. T. a M. T. Přistoupil proto 
dovolací soud k zamítnutí tohoto dovolání dovolatelů podle ustanovení § 243b 
odst. 1 občanského soudního řádu /ve znění před novelizací zákonem č. 30/2000 
Sb./, protože rozhodnutí odvolacího soudu neposoudil jako rozhodnutí nesprávné.

Rozhodl tedy dovolací soud jednak o odmítnutí dovolání dovolatelů  A. T. a M. 
T. proti rozsudku Krajského soudu v Hradci Králové ze 6.10.1999, sp. zn. 17 Co 
279/99, a jednak o zamítnutí jejich dovolání proti rozsudku Krajského soudu v 
Hradci Králové z 30.1.2002, sp. zn. 21 Co 209/2000.

Dovolatelé nebyli v řízení o dovolání úspěšní a ohledně nákladů vynaložených 
žalobkyněmi na vyjádření k dovolání žalovaných proti rozsudku Krajského soudu v 
Hradci Králové z 30.1.2002, sp. zn. 21 Co 209/2000, použil dovolací soud ve 
smyslu ustanovení § 243b odst. 4 a § 224 odst. 1 občanského soudního řádu /ve 
znění před novelizací zákonem č. 30/2000 Sb./ ustanovení § 150 téhož právního 
předpisu, umožňujícího nepřiznání náhrady nákladů řízení i v řízení úspěšnému 
účastníku řízení; dovolací soud tu vycházel z toho, že přihlížel k povaze 
projednávané právní věci a k obsahu zmíněného vyjádření k dovolání dovolatelů 
ze strany žalobkyň, rekapitulujícího v podstatě procesní stanovisko žalobkyň, 
přednesené již v řízení před soudy obou stupňů.

Proti tomuto rozsudku není přípustný opravný prostředek podle občanského 
soudního řádu.

V Brně 28.  ledna 2004

JUDr. Josef Rakovský, v.r.

předseda senátu


