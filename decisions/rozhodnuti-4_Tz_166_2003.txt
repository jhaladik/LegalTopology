Soud: Nejvyšší soud

Spisová značka: 4 Tz 166/2003

Datum rozhodnutí: 26.11.2003

Typ rozhodnutí: Rozsudek




4 Tz 166/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 26. listopadu 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného  A. D., t. 
č. ve výkonu trestu odnětí svobody ve Věznici P., proti rozsudku Obvodního 
soudu pro Prahu 7 ze dne 10. 12. 2001, sp. zn. 25 T 110/2001,  a podle § 268 
odst. 2 a § 269 odst. 2 tr. ř. rozhodl   t a k t o :

Rozsudkem Obvodního soudu pro Prahu 7 ze dne 10. 12. 2001, sp. zn. 25 T 
110/2001, a to ve výroku o uložení trestu zákazu pobytu, a v řízení, jež mu 
předcházelo,  b y l  p o r u š e n   z á k o n    v ustanovení § 57a odst. 1   
tr. zák. a § 2 odst. 5, 6 tr. ř. v neprospěch obviněného A. D.

Napadený rozsudek  se  ve výroku o trestu zákazu pobytu   z r u š u j e .

Zrušují se též všechna další rozhodnutí, na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Rozsudkem Obvodního soudu pro Prahu 7 ze dne 10. 12. 2001, sp. zn. 25 T 
110/2001, byl obviněný A. D. uznán vinným trestným činem krádeže podle § 247 
odst. 1  písm. b), e) odst. 2 tr. zák., jehož se dopustil tím, že dne 30. 7. 
2001 ve večerních hodinách v P., ze skladu prodejny nábytku firmy P. H., kam 
vnikl za použití zřejmě odcizených klíčů, odcizil 4 židle zn. Kamila v celkové 
ceně  3 960,- Kč, stůl zn. Standard v ceně 2 990,- Kč, houpací křeslo v ceně 3 
180,- Kč, koupelnovou skříňku zn. KP 03 v ceně 730,- Kč, konferenční stolek  
zn. Baroko v ceně 4 990,- Kč, koupelnové zrcadlo v ceně 1 200,- Kč, 2 stoličky 
zn. Disco v celkové ceně 2 200,- Kč, vše ke škodě P. H. v celkové hodnotě 19 
270,- Kč. (Ve skutkové větě není citováno rozhodnutí, z něhož je dovozován 
závěr, že obviněný byl za takové jednání v posledních třech letech potrestán). 
Za to mu byl uložen nepodmíněný trest odnětí svobody v trvání  osmnácti měsíců, 
pro jehož výkon byl podle § 39a odst. 2 písm. c) tr. zák. zařazen do věznice s 
ostrahou. Podle § 57a odst. 1 tr. zák. byl obviněnému uložen trest zákazu 
pobytu na území hlavního města P. na dobu tří let.

Rozsudek nabyl právní moci dne 10. 12. 2001.

Proti citovanému rozhodnutí podal ministr spravedlnosti stížnost pro porušení 
zákona ve prospěch obviněného A. D. a namítá, že zákon byl v neprospěch tohoto 
obviněného porušen v ustanovení § 57a odst. 1 tr. zák. a § 2 odst. 5 tr. ř.

Obvodní soud pro Prahu 7 zakázal obviněnému pobyt v P., vycházeje ze závěru, že 
obviněný má trvalé bydliště v Ch., avšak v době rozhodování tohoto soudu již 
měl obviněný trvalé bydliště v P. Existence trvalého pobytu v P. pak byla 
překážkou pro uložení trestu zákazu pobytu, tento trest byl uložen v rozporu se 
zákonem a zákon tak byl porušen v neprospěch obviněného.

Ministr spravedlnosti navrhl, aby Nejvyšší soud vyslovil, že napadeným 
rozsudkem došlo k porušení zákona v namítaném rozsahu, a aby podle § 269 odst. 
2 tr. ř. rozsudek ve výroku o uložení trestu zákazu pobytu zrušil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a zjistil, že zákon byl porušen.

Podle ustanovení § 2 odst. 5 tr. ř. jsou orgány činné v trestním řízení povinny 
v trestním řízení postupovat v souladu se svými právy a povinnostmi, jež jsou 
uvedeny v tomto zákoně, a za součinnosti stran tak, aby byl zjištěn skutkový 
stav věci, o němž nejsou důvodné pochybnosti.

Povinnost orgánů činných v trestním řízení hodnotit důkazy vyplývá z ustanovení 
§ 2 odst. 6 tr. ř., přičemž důkazy musí být hodnoceny podle vnitřního 
přesvědčení založeného na pečlivém uvážení všech okolností případu jednotlivě i 
v jejich souhrnu.

Nejvyšší soud konstatuje, že uvedenými zákonnými ustanoveními se Obvodní soud 
pro Prahu 7 důsledně neřídil.

K tomuto soudu byla dne 23. 8. 2001 podána státním zástupcem obžaloba pro shora 
uvedenou trestnou činnost. Samosoudce vydal dne 27. 8. 2001 trestní příkaz, 
jímž obviněného uznal vinným ve smyslu podané obžaloby a uložil nepodmíněný 
trest odnětí svobody v trvání jednoho roku, pro jehož výkon obviněného zařadil 
do věznice s ostrahou. Proti tomuto trestnímu příkazu podala státní zástupkyně 
odpor, když jeho podáním nastaly procesní důsledky uvedené v ustanovení § 314g 
odst. 2 tr. ř., tj., trestní příkaz byl zrušen a samosoudce ve věci nařídil 
hlavní líčení.

Obviněný byl k nařízenému hlavnímu líčení na den 15. 10. 2001 předvoláván z 
adresy Ch., avšak tato obsílka byla soudu dne 12. 9. 2001 vrácena jako 
nedoručená s poznámkou, že se obviněný z této adresy odstěhoval. Vzhledem k 
tomu, že se obviněného nepodařilo včas a řádně o konání hlavního líčení 
uvědomit, bylo hlavní líčení odročeno na neurčito s tím, že samosoudce zvažoval 
vydání příkazu k zatčení. Ze záznamu, který byl s obviněným sepsán dne 16. 10. 
2001 v budově Obvodního soudu pro Prahu 7, je patrno, že se obviněný bez 
předvolání osobně dostavil do soudní kanceláře, jeho totožnost byla zjištěna z 
občanského průkazu, v němž měl uvedenu novou adresu bydliště a to P. – B., 
přičemž obviněný nadto uvedl, že se na této adrese také zdržuje. Na tuto adresu 
také bylo doručeno obviněnému předvolání k hlavnímu líčení, jež se konalo dne  
19. 11. 2001. Obviněný znovu u tohoto jednání výslovně  uvedl, že má trvalé 
bydliště v P., jak je zřejmé z protokolu o hlavním líčení, který je založen na 
č. l. 49 spisu. 

Podle ustanovení § 57a odst. 1 tr. zák. může soud uložit trest zákazu pobytu na 
jeden rok až pět let za úmyslný trestný čin, vyžaduje-li to se zřetelem na 
dosavadní způsob života pachatele a místo  spáchání činu ochrana veřejného 
pořádku, rodiny, zdraví, mravnosti nebo majetku; trest zákazu pobytu se nemůže 
vztahovat na místo, v němž má pachatel trvalý pobyt.

Z věty za středníkem výše citovaného zákonného ustanovení jednoznačně vyplývá 
zákaz uložit tento druh trestu v místě nebo obvodu, kde má  pachatel trvalý 
pobyt. Trvalým pobytem se rozumí adresa pobytu občana v České republice, kterou 
si zvolí zpravidla v místě, kde má rodinu, rodiče, byt nebo zaměstnání (§ 10 
odst. 1 zákona č. 133/2000 Sb., o evidenci obyvatel a rodných číslech a o změně 
některých zákonů). Podle stejného zákonného ustanovení může mít občan jen jedno 
místo trvalého pobytu, a to v objektu, který je podle zvláštního právního 
předpisu označen číslem popisným nebo evidenčním nebo orientačním a který je 
určen pro bydlení nebo ubytování nebo individuální rekreaci. V posuzované 
trestní věci obviněný nejen dostál svým povinnostem, které mu vyplývají z 
citovaného zákona v souvislosti se změnou místa trvalého pobytu a ohlášení této 
změny (§ 10 odst. 5, 6 zákona   č. 133/2000 Sb.), ale i fakticky se  na uvedené 
adrese zdržuje a přebírá poštovní zásilky. Obviněný rovněž v souladu se 
zákonnými požadavky si nechal změnu bydliště vyznačit v občanském průkazu, 
přičemž nelze  z ničeho dovodit, že změna trvalého pobytu by měla mít pouze 
formální charakter.

Pod pojem spolehlivého zjištění skutkového stavu nutno zahrnout i objasnění 
okolností, které mají vzhledem k osobě pachatele význam z hlediska stanovení 
adekvátního druhu trestu a jeho výměry. V posuzované trestní věci pak 
samosoudce nerespektoval povinnost, která mu z ustanovení § 2 odst. 5 tr. ř. v 
této souvislosti vyplývala a nedostatečná skutková  zjištění v tomto směru měla 
svůj dopad i z pohledu vadné aplikace § 2 odst. 6 tr. ř. Konečným důsledkem 
tohoto vadného procesního postupu bylo uložení i jednoho z trestů, jehož 
uložení je zákonem vyloučeno.

Nejvyšší soud ze všech těchto důvodů vyslovil podle § 268 odst. 2 tr. ř., že 
rozsudkem Obvodního soudu pro Prahu 7 ze dne 10. 12. 2001, sp. zn. 25 T 
110/2001, a to ve výroku o uložení trestu zákazu pobytu, byl porušen zákon v 
ustanovení § 57a odst. 1 tr. zák.,  a v řízení, které mu předcházelo, v 
ustanovení § 2 odst. 5, 6 tr. ř. v neprospěch obviněného A. D. Podle § 269 
odst. 2 tr. ř. byl-li zákon porušen v neprospěch obviněného, zruší Nejvyšší 
soud napadené rozhodnutí nebo jeho část, popřípadě též vadné řízení mu 
předcházející, je-li nezákonný jen některý výrok napadeného rozhodnutí, a 
lze-li jej oddělit od  ostatních zruší Nejvyšší soud jen tento výrok. V 
posuzované trestní věci existují vedle sebe trest odnětí svobody v trvání 
osmnácti měsíců, pro jehož výkon byl obviněný zařazen do věznice s ostrahou, a 
trest zákazu pobytu. V situaci, kdy o zákonnosti trestu odnětí svobody a 
způsobu jeho výkonu pochybnosti nejsou, a nezákonný je shledáván pouze výrok o 
trestu zákazu pobytu, pokládá Nejvyšší soud takovýto výrok za oddělitelný,  a 
proto v napadeném rozsudku trest zákazu pobytu na území hlavního města P. na 
dobu tří let zrušil, aniž shledal důvody k tomu, aby o celém výroku o trestu 
bylo soudem prvního stupně znovu rozhodováno.

P o u č e n í :  Proti tomuto rozhodnutí není opravný prostředek přípustný.

V Brně dne 26. listopadu 2003

                                                                                
 Předsedkyně senátu:

JUDr. Danuše   N o v o t n á    
