Soud: Nejvyšší soud

Spisová značka: 4 Tz 87/2004

Datum rozhodnutí: 09.06.2004

Typ rozhodnutí: Rozsudek




4 Tz  87/2004

U S N E S E N Í

	

Nejvyšší soud České republiky projednal ve veřejném zasedání konaném dne  9. 
června 2004 stížnost pro porušení zákona, kterou podal ministr spravedlnosti 
České republiky ve  prospěch  obviněného  P. D., proti trestnímu příkazu 
Okresního soudu v Táboře ze dne 23. 10. 2002, sp. zn.  1 T 84/2002,  a   
rozhodl  t a k t o :

Podle § 268 odst. 1 písm. c) tr. ř. se stížnost pro porušení zákona   z a m í t 
á   jako nedůvodná.

 	

O d ů v o d n ě n í : 

Obviněný P. D.  byl trestním příkazem  Okresního soudu v Táboře ze dne 23. 10. 
2002, sp. zn. 1 T 84/2002, uznán vinným trestným činem úvěrového podvodu podle 
§ 250b odst. 1 tr. zák., ve znění účinném od 1. 1. 2002, jehož se dopustil tím, 
že dne 22. 11. 2000 předložil k uzavření smlouvy  se společností H. C. F., a. 
s. B., v prodejně B., v. o. s. T., falešné potvrzení o zaměstnání, které mu na 
požádání  dne 20. 11. 2000 vědomě nepravdivě vystavila účetní firmy J. C., s. 
r. o. T., obviněná J. N. a na základě tohoto falešného potvrzení s ním byla 
uzavřena úvěrová smlouva o spotřebitelském úvěru znějící na částku 14.490,- Kč, 
na základě níž týž den odebral v uvedené prodejně automatickou pračku značky 
BOSCH WFB 1205 v hodnotě 14.490,- Kč s tím, že po zaplacení první splátky ve 
výši 500,- Kč se zavázal splácet měsíčně částku 864,- Kč, přičemž tyto měsíční 
splátky uhradil pouze v měsíci únoru a dubnu 2001.

Za tento trestný čin byl odsouzen podle § 250b odst. 1 tr. zák. za použití § 35 
odst. 2 tr. zák. k souhrnnému trestu odnětí svobody v trvání dvanácti měsíců. 
Podle § 58 odst. 1 písm. a) tr. zák. a § 59 odst. 1 tr. zák. byl výkon tohoto 
trestu podmíněně odložen na zkušební dobu v trvání třiceti měsíců. Současně byl 
zrušen výrok o trestu z trestního příkazu Okresního soudu v Pelhřimově ze dne 
19. 5. 2000, sp. zn. 2 T 90/2000, jakož         i všechna rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. 

Trestní příkaz nabyl právní moci  dne 30. 12. 2002.

Podle § 266 odst. 1, 2 tr. ř. podal ministr spravedlnosti proti tomuto 
trestnímu příkazu stížnost pro porušení zákona ve prospěch obviněného P. D. 
Podle názoru ministra spravedlnosti jím byl porušen zákon v neprospěch 
obviněného v ustanoveních § 2 odst. 6, § 11 odst. 1 písm. f), § 314e odst. 4 
písm. d) tr. ř.                  a v ustanovení   § 35 odst. 2 tr. zák.   

Stěžovatel poukázal na skutečnost, že obviněný P. D. byl  odsouzen rozsudkem 
Okresního soudu v Táboře ze dne 10. 4. 2002, sp. zn.  2 T 14/2002, pro trestný 
čin zpronevěry podle § 248 odst. 1, 2 tr. zák., kterého se dopustil v období 
od    23. 6. do 8. 7. 1997, a v přesně nezjištěný den kolem 21. 7. 1997, a za 
toto jednání mu byl spolu se sbíhajícím se trestným činem zpronevěry podle § 
248 odst. 1 tr. zák., jímž byl shledán vinným trestním příkazem  Okresního 
soudu v Pelhřimově ze dne 19. 5. 2000, sp. zn. 2 T 90/2000, uložen za použití § 
35 odst. 2 tr. zák. souhrnný trest odnětí svobody v trvání patnácti měsíců, 
jehož výkon byl podmíněně odložen na zkušební dobu v trvání tří let. Současně 
byl  zrušen trestní příkaz Okresního soudu v Pelhřimově ze dne 19. 5. 2000, sp. 
zn. 2 T 90/2000 ve výroku o trestu. Tento rozsudek  nabyl právní moci dne 10. 
4. 2002.

Podle stěžovatele je nepochybné, že trestná činnost, za kterou je obviněný 
odsouzen napadeným trestním příkazem byla spáchána dříve než byl vyhlášen 
rozsudek ve věci Okresního soudu v Táboře, sp. zn. 2 T 14/2002, a to i před 
tím, než byl dne 6. 4. 2001 doručen obhájci obviněného trestní příkaz Okresního 
soudu v Pelhřimově, sp. zn. 2 T 90/2000, když v této trestní věci  bylo konáno 
řízení proti uprchlému podle § 302  a násl. tr. ř. , který byl nadto tímto 
rozsudkem v rámci ukládání souhrnného trestu zrušen. Přicházelo tedy v úvahu 
uložení souhrnného trestu ve vztahu k celému výroku  o trestu  z rozsudku 
Okresního soudu v Táboře sp. zn. 2 T 14/2000.

Z uvedeného tedy vyplývá, že obviněný byl za trestnou činnost z rozsudku 
Okresního soudu v Pelhřimově  sp. zn. 2 T 90/2000, odsouzen dvěma souhrnnými 
tresty. K tomuto porušení zákona pak došlo proto, že si samosoudce Okresního 
soudu v Táboře nevyžádal  spis Okresního soudu v Pelhřimově sp. zn. 2 T 
90/2000, o jehož existenci věděl, a z něhož by  zjistil, že ve věci po 
dlouhodobém pátrání po obviněném bylo vedeno řízení proti uprchlému a obhájci 
obviněného, který mu byl pro toto řízení ustanoven, byl trestní příkaz doručen 
až 6. 4. 2001.

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 1 tr. ř. (správně měl být citován odst. 2 
uvedeného zákonného ustanovení) vyslovil, že výrokem o trestu  trestního 
příkazu Okresního soudu v Táboře ze dne 23. 10. 2002, sp. zn. 1 T 84/2002, byl 
porušen zákon v neprospěch obviněného P. D. v namítaném rozsahu,  aby  podle § 
269 odst. 2 tr. ř.  napadené rozhodnutí zrušil včetně všech na něj obsahově 
navazujících rozhodnutí, pokud vzhledem ke změně, k níž došlo zrušením pozbyla 
podkladu,  a dále aby postupoval podle § 270 odst. 1 tr. ř., tj. vrátil věc 
soudu prvního stupně, aby ji v potřebném rozsahu znovu projednal a rozhodl,  
případně aby  podle § 271 tr. ř. rozhodl ve věci sám.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu   a z důvodů v ní uvedených, jakož i  řízení napadené části rozhodnutí 
předcházející,  a dospěl k následujícím závěrům.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin. Spolu s uložením souhrnného trestu zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením pozbyla 
podkladu.

Z obsahu přezkoumávaného spisu Nejvyšší soud zjistil, že Okresní soud v Táboře 
ve věci sp. zn. 1 T 84/2002 postupoval v souladu s tímto zákonným ustanovením.

V citované trestní věci posuzoval trestnou činnost, jíž se obviněný dopustil 
dne 22. 11. 2000. V rámci úvah o souhrnném trestu správně vyhodnotil 
skutečnost, že Okresní soud v Pelhřimově vydal dne 19. 5. 2000 v trestní věci 
pod sp. zn. 2 T 90/2000 trestní příkaz proti témuž obviněnému, jímž ho uznal 
vinným trestným činem zpronevěry, jehož se obviněný dopustil tím, že v době od 
4. 11. do11. 11. 1998, kdy pracoval jako řidič zaměstnaný u I. B. C., a. s. se 
sídlem ve V. na provozovně v P., okres P., si pro svou potřebu ponechal jemu 
poskytnutou peněžní částku ve výši 2.000,- Kč určenou na náhradu výdajů při 
cestě a následně pak za použití jemu svěřené platební karty   vydané I. a p. 
b., a. s. k účtu I. B. C., a. s. ve dvou případech vybral z bankomatů vždy 
částku ve výši  2. 000,- Kč a tyto peníze použil pro svou potřebu. Za to mu byl 
uložen trest odnětí svobody v trvání šesti měsíců, jehož výkon byl podmíněně 
odložen na zkušební dobu v trvání jednoho roku a šesti měsíců.

Vzhledem k tomu, že v této trestní věci bylo posléze vedeno řízení proti 
uprchlému podle § 302 a násl. tr. ř., byl obviněnému ustanoven obhájce JUDr. K. 
Z. z Advokátní kanceláře v P., jemuž byl trestní příkaz doručen dne 6. 4. 2001. 
Zmíněné datum je důležité z pohledu ustanovení § 314e odst. 5 tr. ř., z něhož 
vyplývá, že trestní příkaz má povahu odsuzujícího rozsudku. Účinky spojené s 
vyhlášením rozsudku nastávají doručením trestního příkazu obviněnému. Tyto 
účinky doručení se v posuzované trestní věci spojují vzhledem k ustanovení § 
306 odst. 1 tr. ř. s doručením trestního příkazu obhájci, který dle  § 304 tr. 
ř. má v takovémto řízení stejná práva jako obviněný.

Okresní soud v Táboře vědom si skutečnosti, že ve věci sp. zn. 1 T 84/2002 
posuzuje trestnou činnost, jíž se obviněný dopustil před doručením trestního 
příkazu Okresního soudu v Pelhřimově sp. zn. 2 T 90/2000, z uvedených důvodů 
zcela správně k tomuto trestnímu příkazu ukládal souhrnný trest, neboť pro 
takovýto postup byly vytvořeny zákonné předpoklady předvídané výše citovaným 
ustanovením § 35 odst. 2 tr. zák.

V této souvislosti považuje Nejvyšší soud za nezbytné konstatovat, že za  
nezákonný je třeba považovat postup Okresního soudu v Táboře ve věci sp. 
zn.               2 T 14/2002, pokud jím uložil souhrnný trest k trestnímu 
příkazu Okresního soudu v Pelhřimově sp. zn. 2 T 90/2000, a nezákonné by v této 
souvislosti bylo i akceptování názoru ministra spravedlnosti, obsaženého ve 
stížnosti pro porušení zákona, že totiž Okresní soud v Táboře měl v trestní 
věci sp. zn. 1 T 84/2002, ukládat souhrnný trest k souhrnnému trestu.

Z obsahu trestního spisu Okresního soudu v Táboře sp. zn. 2 T 14/2002, je 
patrno, že dne 10. 4. 2002 vyhlásil rozsudek, jímž obviněného P. D. uznal 
vinným trestným činem zpronevěry podle § 248 odst. 1, odst. 2 tr. zák., jehož 
se dopustil tím, že – 1) v období od 23. 6 do 8. 7. 1997 v L., okres T., 
převzal od svého zaměstnavatele AP T. s. r. o., nyní se sídlem P. n. L., S. 
jako zálohu na provoz svěřeného mu vozidla částku celkem 11.789,70 Kč a 5.000,- 
Sk v hodnotě 4.762,- Kč, a tyto si ponechal nejpozději dne 14. 7. 1997 pro svou 
potřebu, - 2) v přesně nezjištěný den kolem 21. 7. 1997 v T. si jako řidič 
firmy L. – a. K. D. ponechal částku 9.324,20 Kč svěřenou mu zaměstnavatelem na 
nákup pohonných hmot a tuto užil pro vlastní potřebu. Za to mu byl uložen v 
sazbě § 248 odst. 2 tr. zák. za použití § 35 odst. 2 tr. zák. souhrnný trest 
odnětí svobody v trvání patnácti měsíců, jehož výkon byl podmíněně odložen na 
zkušební dobu v trvání tří roků. Současně byl zrušen výrok o trestu z trestního 
příkazu Okresního soudu v Pelhřimově ze dne 19. 5. 2000, sp. zn. 2 T 90/2000, 
včetně všech na tento výrok obsahově navazujících rozhodnutí, pokud vzhledem ke 
změně, k níž došlo zrušením, pozbyla podkladu.

V této trestní věci však souhrnný trest rozhodně ukládán být neměl a nemohl. 
Uvedený trestní spis, jak je patrno nejen z jeho obsahu, ale již i z označení 
na obalu spisu, byl původně veden pod sp. zn. 2 T 366/97. Obžaloba na 
obviněného byla státním zástupcem Okresního státního zastupitelství v Táboře 
podána dne 4. 9. 1997 pro trestný čin zpronevěry podle § 248 odst. 1 tr. zák., 
přičemž byl obviněný stíhán za skutek ze dne 21. 7. 1997, který je podrobně 
popsán výše. Okresní soud v Táboře ve věci  vydal dne 4. 9. 1997 trestní 
příkaz, jímž byl obviněný žalovaným trestným činem při nezměněném popisu skutku 
uznán vinným a byl mu uložen trest obecně prospěšných prací ve výměře 200 
hodin. Tento trestní příkaz nabyl právní moci dne 1. 10. 1997. Z tohoto 
trestního spisu je dále zřejmé, že k návrhu státního zástupce  ze dne 31. 3. 
1999 povolil Okresní soud v Táboře usnesením ze dne 9. 7. 2001, sp. zn. 2 Nt 
791/99 podle  § 278 odst. 1, odst. 2 tr. ř. obnovu tohoto trestního řízení, 
přičemž podle § 284 odst. 1  tr. ř. zrušil výše označený trestní příkaz ze dne 
4. 9. 1997 sp. zn. 2 T 366/97, jakož  i všechna obsahově navazující 
rozhodnutí.Věc byla podle § 284 odst. 2 tr. ř. vrácena státnímu zástupci k 
došetření, neboť to bylo potřebné k objasnění věci. Okresní soud v Táboře toto 
usnesení odůvodnil zjištěním, že později vyšly najevo okolnosti soudu v době 
rozhodování neznámé, totiž, že obviněný spáchal ještě jeden útok z již 
odsouzeného skutku, přičemž na místě by bylo užití přísnější právní kvalifikace 
činu podle § 248 odst. 1, odst. 2 tr. zák. Poté byla podána dne 8. 2. 2002 nová 
obžaloba pro skutek, který je podrobně výše již specifikován a řízení bylo 
vedeno pod sp. zn. 2 T 14/2002. 

Pokud Okresní soud v Táboře v této věci považoval za předchozí odsuzující 
rozsudek  trestní příkaz Okresního soudu v Pelhřimově ze dne 19. 5. 2000, byla 
tato úvaha vadná. Odsuzujícím rozsudkem soudu prvního stupně za jiný trestný 
čin se rozumí prvý odsuzující rozsudek o jiném trestném činu bez ohledu na to, 
že v řádném nebo mimořádném opravném řízení byl tento rozsudek zrušen, pokud 
toto opravné řízení skončilo pravomocným odsouzením pachatele. Jestliže 
obviněný spáchal další trestný čin po právní moci prvého odsuzujícího rozsudku 
soudu prvého stupně, třebas tento rozsudek byl v pozdějším řízení zrušen a v 
téže věci byl vyhlášen nový rozsudek, kterému spáchání dalšího trestného činu 
tehdy předcházelo, nejde o souběh trestných činů, ale o recidivu (srov. R 
41/1968, R 34/1965, R 52/1971). Okresní soud v Táboře vzhledem k této zásadě 
nemohl ukládat ve věci sp. zn. 2 T 14/2002 trest souhrnný, ale trest samostatný.

Pokud naopak Okresní soud v Táboře ve věci, jež je napadena stížností pro 
porušení zákona ukládal trest souhrnný, činil tak v souladu se zákonem. Je 
třeba konstatovat, že byť v posuzované trestní věci sp. zn. 1 T 84/2002, bylo 
pochybeno tím, že v době, kdy dle zákonných zásad § 35 odst. 2 tr. zák. Okresní 
soud v Táboře souhrnný trest k trestnímu příkazu Okresního soudu v Pelhřimově 
sp. zn. 2 T 90/2002, ukládal, tento trest fakticky v důsledku nezákonného 
postupu jiného senátu Okresního soudu v Táboře neexistoval, nemohl Nejvyšší 
soud vyslovit porušení zákona v namítaném rozsahu z důvodů, jež jsou podrobně 
rozvedeny výše. Vyslovení porušení zákona v rozsahu, jehož se domáhal ministr 
spravedlnosti ve svém mimořádném opravném prostředku, by nejenže nevedlo ke 
konvalidování nezákonného stavu, ale ve svých důsledcích by nutilo Okresní soud 
v Táboře ve věci sp. zn. 1 T 84/2002, k akceptování nezákonného rozhodnutí a 
vršení dalšího nezákonného postupu. Mimořádný opravný prostředek byl v 
posuzovaném případě podán proti nepravému rozhodnutí, když je zjevné z důvodů, 
které Nejvyšší soud podrobně rozvedl, že stížnost pro porušení zákona naopak 
měla být podána proti  rozsudku Okresního soudu v Táboře ze dne 10. 4. 2002, 
sp. zn. 2 T 14/2002. 

Za tohoto stavu věci rozhodl Nejvyšší soud výrokem učiněným podle § 268    
odst. 1 písm. c) tr. ř. tak, že podanou stížnost pro porušení zákona zamítl, 
neboť ji neshledal důvodnou.

P o u č e n í : Proti tomuto rozhodnutí není opravný prostředek přípustný.

V Brně dne 9. června 2004 

                                                                                
     Předsedkyně senátu:

                                                                                
     JUDr. Danuše   N o v o t n á   

UDr. F

	

	
