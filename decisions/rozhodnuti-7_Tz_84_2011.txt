Soud: Nejvyšší soud

Spisová značka: 7 Tz 84/2011

Datum rozhodnutí: 05.10.2011

Typ rozhodnutí: ROZSUDEK


Heslo: Porušování domovní svobody

Dotčené předpisy: § 238 odst. 1, 2 tr. zák.

Kategorie rozhodnutí: C




7 Tz 84/2011-23

ČESKÁ REPUBLIKA 

ROZSUDEK

JMÉNEM REPUBLIKY




Nejvyšší soud v senátě složeném z předsedy JUDr. Petra Hrachovce a soudců JUDr. 
Michala Mikláše a JUDr. Jindřicha Urbánka projednal ve veřejném zasedání dne 5. 
10. 2011 stížnost pro porušení zákona podanou ministrem spravedlnosti ve 
prospěch obviněného M.  H. ,  proti pravomocnému rozsudku Okresního soudu v 
Kolíně ze dne 22. 12. 2010, sp. zn. 3 T 162/2009, a podle § 268 odst. 2 tr. ř., 
§ 269 odst. 2 tr. ř., § 270 odst. l tr. ř. rozhodl  takto :


Pravomocným rozsudkem Okresního soudu v Kolíně ze dne 22. 12. 2010, sp. zn. 3 T 
162/2009,


byl  porušen  zákon


v ustanovení § 16 odst. 2 tr. zák. (zákon č. 140/1961 Sb., trestní zákon, ve 
znění pozdějších předpisů) v neprospěch obviněného M.  H. 

Tento rozsudek Okresního soudu v Kolíně se  z r u š u j e  ve výroku o uložení 
souhrnného trestu obecně prospěšných prací ve výměře 400 hodin.

Zrušují se také další rozhodnutí na zrušenou část rozsudku obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Kolíně se  p ř i k a z u j e , aby věc v potřebném rozsahu 
znovu projednal a rozhodl.


O d ů v o d n ě n í


Rozsudkem Okresního soudu v Kolíně ze dne 22. 12. 2010, sp. zn.  3 T 162/2009, 
byl obviněný M.  H.  uznán vinným dvěma trestnými činy zanedbání povinné výživy 
podle § 213 odst. 2 tr. zák. (body 1, 3 výroku o vině) a trestným činem 
zanedbání povinné výživy podle § 213 odst. 2, 3 tr. zák. (bod 2 výroku o vině). 
Za trestný čin zanedbání povinné výživy podle § 213 odst. 2, 3 tr. zák. uvedený 
v bodě 2 výroku o vině a za trestný čin porušování domovní svobody podle § 238 
odst. 1, 2 tr. zák., jímž byl uznán vinným trestním příkazem Okresního soudu v 
Kolíně ze dne 5. 6. 2007, sp. zn. 4 T 76/2007, byl obviněný odsouzen podle § 
213 odst. 3 tr. zák., § 35 odst. 2 tr. zák., § 45 odst. 1, 2 tr. zák., § 45a 
odst. l tr. zák. k souhrnnému trestu obecně prospěšných prací ve výměře 400 
hodin s tím, že mu bylo podle § 45a odst. l tr. zák. uloženo, aby během výkonu 
trestu podle svých sil uhradil dluh na výživném a řádně platil běžné výživné, 
přičemž podle § 35 odst. 2 tr. zák. byl zrušen výrok o trestu v citovaném 
trestním příkaze a další obsahově navazující rozhodnutí. Za trestné činy 
zanedbání povinné výživy podle § 231 odst. 2 tr. zák. uvedené v bodech 1, 3 
výroku o vině byl obviněný odsouzen podle § 213 odst. 2 tr. zák., § 35 odst. l 
tr. zák. k úhrnnému trestu odnětí svobody na jeden rok s tím, že výkon trestu 
byl podle § 58 odst. l tr. zák., § 60a odst. 1, 2 tr. zák. podmíněně odložen na 
zkušební dobu čtyř let při současném vyslovení dohledu nad obviněným a 
obviněnému bylo podle § 60a odst. 3 tr. zák. uloženo, aby během zkušební doby 
podle svých sil uhradil dluh na výživném a řádně hradil běžné výživné.

Rozsudek nabyl právní moci v řízení před Okresním soudem v Kolíně jako soudem 
prvního stupně.

Ministr spravedlnosti podal dne 13. 9. 2011 ve prospěch obviněného stížnost pro 
porušení zákona proti rozsudku Okresního soudu v Kolíně. Napadl výrok o uložení 
souhrnného trestu obecně prospěšných prací ve výměře 400 hodin. Vytkl, že tímto 
výrokem byl porušen zákon v ustanoveních § 45a odst. l tr. zák., § 3 odst. l 
tr. zákoníku účinného od 1. 1. 2010 v neprospěch obviněného. Namítl, že pokud 
Okresní soud v Kolíně rozhodoval v době, kdy tu byl trestní zákoník účinný od 
1. 1. 2010, měl respektovat to, že nejvyšší přípustná výměra trestu obecně 
prospěšných prací podle trestního zákoníku je 300 hodin. Ministr spravedlnosti 
navrhl, aby Nejvyšší soud vyslovil vytýkané porušení zákona, ke kterému došlo v 
neprospěch obviněného, aby v rozsudku Okresního soudu v Kolíně zrušil napadený 
výrok o uložení trestu obecně prospěšných prací a aby dále postupoval podle § 
270 odst. l tr. ř. nebo podle § 271 odst. l tr. ř., tj. aby přikázal nové 
projednání a rozhodnutí věci nebo sám ve věci meritorně nově rozhodl.

Nejvyšší soud přezkoumal podle § 267 odst. 3 tr. ř. napadený rozsudek i 
předcházející řízení a shledal, že zákon byl porušen.

Obviněný byl v bodě 2 výroku o vině uznán vinným trestným činem zanedbání 
povinné výživy podle § 213 odst. 2, 3 tr. zák., který spáchal v době od 19. 7. 
2001 do 21. 6. 2006, tedy za účinnosti zákona č. 140/1961 Sb., trestní zákon, 
ve znění pozdějších předpisů. Okresní soud v Kolíně rozhodl rozsudkem ze dne 
22. 12. 2010, tedy za účinnosti zákona č. 40/2009 Sb., trestní zákoník, ve 
znění zákona č. 306/2009 Sb., a posoudil trestnost činu podle zákona účinného v 
době jeho spáchání. Pokud jde o trest obecně prospěšných prací, trestní zákon 
účinný v době spáchání činu připouštěl jeho uložení ve výměře od 50 do 400 
hodin (§ 45a odst. l tr. zák.), zatímco trestní zákoník účinný v době 
rozhodování připouští jeho uložení ve výměře od 50 do 300 hodin (§ 63 odst. l 
tr. zákoníku).

Samosoudce Okresního soud v Kolíně vyhotovil zjednodušený písemný rozsudek, 
který neobsahuje odůvodnění (§ 314d odst. 3 tr. ř.), takže nelze zjistit, zda 
zaznamenal zmíněný rozdíl v horní hranici sazby trestu obecně prospěšných prací 
a proč obviněnému uložil tento druh trestu ve výměře, která v době jeho 
rozhodování již nebyla možná.

Za situace, kdy tu byl výrok o vině, v němž byl –  jinak správně –  aplikován 
dřívější trestní zákon, nepřicházelo v úvahu, aby trest byl uložen podle 
pozdějšího trestního zákoníku. V tomto ohledu Okresní soud v Kolíně postupoval 
v souladu s ustanovením § 16 odst. l tr. zák. o časové působnosti trestních 
zákonů. Lze jen odkázat na obsahově totožné ustanovení § 2 odst. l tr. 
zákoníku. Podle těchto ustanovení se trestnost činu posuzuje podle zákona 
účinného v době, kdy byl čin spáchán, a podle pozdějšího zákona se posuzuje jen 
tehdy, jestliže je to pro pachatele příznivější.

Okresní soud v Kolíně však měl respektovat to, že zmíněná zásada je 
modifikována nutným zřetelem k zákonu účinnému v době rozhodování, a sice v tom 
směru, že lze uložit vždy pouze takový druh trestu, který dovoluje uložit zákon 
účinný v době, kdy se o trestném činu rozhoduje. To je vyjádřeno v ustanovení § 
16 odst. 2 tr. zák. a v obsahově totožném ustanovení § 3 odst. l tr. zákoníku. 
Jestliže jako nejvyšší přípustnou výměru trestu obecně prospěšných prací zákon 
účinný v době rozhodování stanoví 300 hodin, zatímco zákon účinný v době 
spáchání činu stanoví 400 hodin, pak z toho vyplývá, že zákon účinný v době 
rozhodování vůbec nedovoluje uložení trestu obecně prospěšných prací nad 300 
hodin. Takový trest je z hlediska zákona účinného v době rozhodování 
nepřípustný již jako druh trestu. Nad rámec, v němž uložení trestu obecně 
prospěšných prací dovoluje zákon účinný v době rozhodování, je vyloučeno uložit 
tento trest i tehdy, kdyby to jinak bylo možné podle dřívějšího zákona, podle 
kterého se posuzuje trestnost činu. Pokud zákon účinný v době rozhodování 
limituje druh trestu jeho nejvyšší přípustnou výměrou, která je nižší než 
nejvyšší přípustná výměra tohoto druhu trestu podle dřívějšího zákona, podle 
něhož se posuzuje trestnost činu, pak tím zákon účinný v době rozhodování 
zároveň vytyčuje meze přípustnosti tohoto druhu trestu ve vztahu k aplikaci 
dřívějšího zákona. Překročení těchto mezí činí uložený trest nepřípustným již 
co do druhu trestu, a nikoli jen co do výměry.

Aplikují-li se uvedené zásady na posuzovaný případ, je zřejmé, že Okresní soud 
v Kolíně napadeným výrokem uložil obviněnému takový druh trestu, který je v 
zřejmém rozporu s účelem trestu, jak to předvídá ustanovení § 266 odst. 2 tr. ř.

Nejvyšší soud proto vyslovil zjištěné porušení zákona, ke kterému došlo v 
neprospěch obviněného, a to v ustanovení § 16 odst. 2 tr. zák. Okresní soud v 
Kolíně aplikoval trestní zákon účinný do 31. 12. 2009, takže porušil ustanovení 
tohoto zákona, a nikoli ustanovení trestního zákoníku účinného od 1. 1. 2010, 
podle něhož trestnost činu neposuzoval. Okresní soud v Kolíně neporušil 
ustanovení § 45a odst. l  tr. zák., podle něhož rozhodoval, ale při jeho 
aplikaci nedbal ustanovení § 16 odst. 2 tr. zák.

V návaznosti na výrok, jímž vyslovil porušení zákona, Nejvyšší soud zrušil 
napadenou část rozsudku Okresního soudu v Kolíně, tj. výrok o uložení 
souhrnného trestu obecně prospěšných prací ve výměře 400 hodin. Současně 
Nejvyšší soud zrušil také všechna další obsahově navazující rozhodnutí, která 
tím ztratila podklad. Nedotčen zůstal výrok o uložení úhrnného podmíněného 
trestu odnětí svobody za trestné činy zanedbání povinné výživy podle § 213 
odst. 2 tr. zák. uvedené v bodech 1, 3 výroku o vině.

Nakonec Nejvyšší soud přikázal Okresnímu soudu v Kolíně, aby věc v potřebném 
rozsahu znovu projednal a rozhodl. Okresní soud v Kolíně rozhodne o trestu za 
trestný čin zanedbání povinné výživy podle § 213 odst. 2, 3 tr. zák. uvedený v 
bodě 2 výroku o vině.


 
P o u č e n í : Proti tomuto rozsudku není opravný prostředek přípustný. 


V Brně dne 5. října 2011


                                                                                
                                                                   Předseda 
senátu:
                                                                                
                                                                                
                                                                             
JUDr. Petr Hrachovec 

