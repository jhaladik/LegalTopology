Soud: Nejvyšší soud

Spisová značka: 4 Tz 8/2003

Datum rozhodnutí: 18.03.2003

Typ rozhodnutí: Rozsudek




4 Tz 8/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             18. března 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného T. Z.,  proti rozsudku Okresního soudu v Olomouci ze dne 2. 
2. 1998, sp. zn. 7 T 215/97 a podle § 268 odst. 2, § 269 odst. 2 a § 270 odst. 
1 tr. ř. rozhodl   t a k t o :

Pravomocným rozsudkem Okresního soudu v Olomouci ze dne 2. 2. 1998, sp. 
zn.         7 T 215/97, byl ve výroku o trestu v části týkající se obviněného 
T. Z.  

p o r u š e n   z á k o n  v ustanoveních § 35 odst. 2 a  § 238 odst. 2 tr. 
zák. v neprospěch tohoto obviněného.

Napadený rozsudek  s e   z r u š u j e   ve výroku o trestu ohledně obviněného 
T. Z., a to včetně všech dalších rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Olomouci  s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Olomouci ze dne 2. 2. 1998, sp. zn. 7 T 215/97, byl 
obviněný T. Z. uznán vinným trestným činem krádeže podle § 247 odst. 1 písm. 
d), odst. 2 tr. zák., jehož se dopustil ve spolupachatelství podle § 9 odst. 2 
tr. zák. se spoluobviněným Z. K. tím, že po předchozí domluvě dne 15. 12. 1994 
kolem 13.30 hod. v O., čekali až ponese Z. S., zaměstnanec firmy S., denní 
tržbu na poštu a když kolem nich prošel, Z. K. mu vytrhl z ruky igelitovou 
tašku s písemnostmi v hodnotě nejméně 269,10 Kč a finanční částku ve výši 29 
000,- Kč, se kterou utíkal pryč; když jej poškozený po chvíli dobíhal, předal 
tašku i s obsahem T. Z., rozdělili se a poškozenému utekli.

Obviněnému T. Z. byl podle § 238 odst. 2 tr. zák. za použití  § 35 odst. 2 tr. 
zák. uložen souhrnný nepodmíněný trest odnětí svobody v trvání tří let a dvou 
měsíců, při současném zrušení výroku o trestu z rozsudku Okresního soudu v 
Olomouci ze dne 15. 1. 1997, sp. zn. 3 T 239/96, ve spojení s rozsudkem 
Krajského soudu v Ostravě, pobočka v Olomouci ze dne 21. 4. 1997, sp. zn. 2 To 
114/97, jakož i všech dalších rozhodnutí na tento výrok obsahově navazujících, 
pokud vzhledem ke změně k níž došlo zrušením, pozbyla podkladu. Podle § 39a 
odst. 2 písm c) tr. zák. byl obviněný T. Z. pro výkon trestu odnětí svobody 
zařazen do věznice s ostrahou. Zároveň bylo rozhodnuto o vznesených nárocích 
poškozených na náhradu škody podle § 228 odst. 1 event. podle § 229 odst. 1 tr. 
ř.

Rozsudek Okresního soudu v Olomouci ze dne 2. 2. 1998, sp. zn. 7 T 215/97, 
nabyl ve vztahu k obviněnému T. Z.  právní  moci dne 17. 3. 1998.

Z rozsudku Okresního soudu v Olomouci ze dne 15. 1. 1997, sp. zn. 3 T 239/96, 
ve spojení s rozsudkem Krajského soudu v Ostravě, pobočka v Olomouci ze dne 21. 
4. 1997, sp. zn. 2 To 114/97, vyplývá, že obviněný T. Z. byl těmito uznán 
vinným spácháním trestných činů vydírání podle § 235 odst. 1, porušování 
domovní svobody podle § 238 odst. 1, 2 a krádeže podle § 247 odst. 1, 2 tr. 
zák., za což mu byl podle § 238 odst. 2  tr. zák. za použití § 35 odst. 1 tr. 
zák. uložen úhrnný nepodmíněný trest odnětí svobody v trvání dva a půl roku, 
pro jehož výkon byl podle § 39a odst. 2 písm. c) tr. zák. zařazen do věznice s 
ostrahou. Dále byly vysloveny související výroky podle §§ 228 odst. 1 a 229 
odst. 2 tr. ř.

Proti rozsudku Okresního soudu v Olomouci ze dne 2. 2. 1998, sp. zn. 7 T 
215/97, podal ministr spravedlnosti podle § 266 odst. 2 tr. ř. ve prospěch 
obviněného T. Z. stížnost pro porušení zákona, která směřuje výhradně vůči 
výroku o trestu odnětí svobody. Je toho názoru, že napadeným rozsudkem byl 
porušen zákon v ustanoveních §§ 238 odst. 2 a 35 odst. 2 tr. zák. v neprospěch 
obviněného, když jej okresní soud odsoudil k souhrnnému trestu odnětí svobody 
přesahujícímu horní hranici zákonné trestní sazby o dva měsíce.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vytýkané porušení zákona vyslovil, 
podle § 269 odst. 2 tr. ř. napadený rozsudek zrušil ve výroku o trestu týkající 
se obviněného T. Z. a poté aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející. K vadám výroků, které nebyly stížností pro porušení zákona 
napadeny, Nejvyšší soud přihlíží, jen pokud by mohly mít vliv na správnost 
výroků, proti nimž byla podána stížnost pro porušení zákona.

Z obsahu rozsudku Okresního soudu v Olomouci ze dne 2. 2. 1998, sp. zn. 7 T 
215/97, je patrné, že tímto byl obviněnému T. Z. ukládán souhrnný trest odnětí 
svobody za souběh trestných činů krádeže podle § 247 odst. 1 písm. d), odst. 2, 
vydírání podle § 235 odst. 1, porušování domovní svobody podle § 238 odst. 1, 2 
a krádeže podle § 247 odst. 1, 2 tr. zák. Při ukládání souhrnného trestu podle 
§ 35 odst. 2 tr. zák. se postupuje podle zásad uvedených v odstavci 1 téhož 
ustanovení zákona, tedy jako při ukládání trestu úhrnného. To znamená, že 
odsuzuje-li soud pachatele za dva nebo více  trestných činů v tomto případě k 
trestu souhrnnému, uloží tento trest podle toho zákonného ustanovení, které se 
vztahuje na trestný čin z nich nejpřísněji trestný. Takovým trestným činem byl 
v souladu se zněním ustanovení § 35 odst. 1 tr. zák.  trestný čin porušování 
domovní svobody podle § 238 odst. 1, 2 tr. zák., podle nějž lze pachatele 
tohoto trestného činu postihnout trestem odnětí svobody od šesti měsíců do tří 
let, když jiný druh trestu není v daném ustanovení uveden. To jinými slovy 
znamená, že obviněnému T. Z. bylo přípustné uložit souhrnný trest odnětí 
svobody nanejvýš v trvání tří roků. Pokud Okresní soud v Olomouci napadeným 
rozsudkem jmenovanému obviněnému uložil trest odnětí v délce tří roků a dvou 
měsíců, porušil tím zákon v ustanovení § 35 odst. 2 a § 238 odst. 2 tr. zák. v 
neprospěch T. Z .

Vzhledem k tomu, že obviněnému byl uložen trest ve výměře nad horní hranicí 
trestní sazby, není pochyb o tom, že takový trest je ve zřejmém nepoměru k 
stupni nebezpečnosti spáchaných činů pro společnost a byly tak splněny i 
podmínky ustanovení § 266 odst. 2 tr. ř. pro podání stížnosti pro porušení 
zákona výhradně proti výroku o trestu.

Nejvyšší soud z výše uvedených důvodů podle § 268 odst. 2 tr. ř. předmětné 
porušení zákona vyslovil, podle § 269 odst. 2 tr. ř. napadený rozsudek 
okresního soudu zrušil ve výroku o trestu ohledně obviněného T. Z. a podle § 
270 odst. 1 tr. ř. věc přikázal Okresnímu soudu v Olomouci, aby ji v potřebném 
rozsahu znovu projednal a rozhodl. To znamená, že tento soud v novém hlavním 
líčení rozhodne o uložení souhrnného trestu obviněnému T. Z. v rámci zákonné 
trestní sazby a při zohlednění všech ustanovení zákona, které je třeba při 
ukládání trestu brát v úvahu. Jiných vad, a to ani ve výrocích, které nebyly 
stížností pro porušení zákona napadeny a mohly by mít vliv na správnost výroku 
o trestu Nejvyšší soud neshledal. Podle § 270 odst. 4 tr. ř. je okresní soud 
povinen provést nařízené procesní úkony a je i vázán právním názorem, který 
vyslovil Nejvyšší soud. Podle § 273 tr. ř. v novém řízení nemůže dojít ke změně 
rozhodnutí v neprospěch obviněného.

Poučení: Proti tomuto rozhodnutí není opravný prostředek přípustný.

V Brně dne 18. března 2003

Předseda senátu:

JUDr. František Hrabec   

	

	
