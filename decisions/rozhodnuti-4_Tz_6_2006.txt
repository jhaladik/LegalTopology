Soud: Nejvyšší soud

Spisová značka: 4 Tz 6/2006

Datum rozhodnutí: 22.03.2006

Typ rozhodnutí: Rozsudek




4 Tz 6/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 22. 
března 

2006 v senátě složeném z předsedy senátu JUDr. Františka Hrabce a soudců JUDr. 
Jana Engelmanna a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obhájkyně JUDr. V.  B., 
v trestní věci obviněného F. S.,  vedené  Okresním soudem Plzeň – město pod sp. 
zn. 9 T 72/2004 proti usnesení Krajského soudu v Plzni ze dne 13. 10. 2005, sp. 
zn. 7 To 329/2005, a rozhodl podle § 268 odst. 2 tr. ř.   t a k t o :

Usnesením Krajského soudu v Plzni ze dne 13. 10. 2005, sp. zn. 7 To 329/2005,  
b y l p o r u š e n   z á k o n  v ustanoveních  § 147 odst. 1 a  § 148 odst. 1 
písm. c) tr. ř. a v řízení, které mu předcházelo, v ustanovení § 151 odst. 2 
tr. ř. v neprospěch obhájkyně JUDr. V. B.     

O d ů v o d n ě n í : 

Opatřením soudce Okresního soudu Plzeň – město ze dne 16. 1. 2004, sp. zn. 5 Nt 
634/2004, byla obviněnému F. S., stíhanému pro trestný čin  vydírání podle § 
235 odst. 1, 2 písm. c)  tr. zák. ustanovena na dobu, po kterou budou trvat 
důvody nutné obhajoby, obhájkyně JUDr. V. B.    

Trestní stíhání obviněného F. S. bylo pravomocným usnesením Okresního soudu 
Plzeň – město ze dne 26. 5. 2005, sp. zn. 9 T 72/2004, jako nepřípustné 
zastaveno.  

Podáním ze dne 19. 7. 2005 navrhla obhájkyně JUDr. V. B. ve věci obviněného F. 
S.  Okresnímu soudu Plzeň – město vydání rozhodnutí podle § 151 odst. 3 tr. ř. 
o přiznání odměny a náhrady hotových výdajů ustanoveného obhájce v celkové výši 
25 079, 25 Kč včetně DPH. 

Usnesením  Okresního soudu Plzeň – město ze dne 9. 9. 2005, sp. zn. 9 T 
72/2004, byla podle § 151 odst. 2, 3 tr. ř. určena obhájkyni JUDr. V. B. 
odměna  a náhrada hotových výdajů v celkové výši 22 158,- Kč s tím, že částka 
odpovídající dani z přidané hodnoty (DPH) ve výši 19 % byla obhájkyni přiznána 
pouze za úkony provedené po datu 1. 5. 2004, tedy v částce 1 083,-  Kč. Ohledně 
částky 2 921,25 Kč byl návrh obhájkyně zamítnut.    

Proti tomuto usnesení podala JUDr. V. B. stížnost, o níž rozhodoval Krajský 
soud v Plzni, který ji usnesením ze dne 13. 10. 2005, sp. zn. 7 To 329/2005, 
jako nedůvodnou podle § 148 odst. 1 písm. c) tr. ř. zamítl. 

Toto usnesení Krajského soudu v Plzni  ze dne 13. 10. 2005, sp. zn.  7 To 
329/2005, napadl ministr spravedlnosti podle § 266 odst. 1 tr. ř. stížností pro 
porušení zákona, podané ve prospěch obhájkyně JUDr. V. B. Citovaným usnesením 
byl podle jeho názoru porušen zákon v ustanoveních § 147 odst. 1 písm. a), b),  
§ 148 odst. 1 písm. c) tr. ř. a v řízení, které mu předcházelo, též v 
ustanovení § 2 odst. 6 tr. ř. ve vztahu k ustanovení  § 151 odst. 2 tr. ř. a  k 
ustanovení § 21 odst. 1, 6 písm. a) zákona č. 235/2004 Sb., o dani z přidané 
hodnoty, v neprospěch jmenované obhájkyně.

V odůvodnění stížnosti pro porušení zákona ministr spravedlnosti uvedl, že 
pokud  Krajský soud v Plzni i Okresní soud Plzeň – město zaujaly právní názor, 
že ustanovené obhájkyni náleží DPH pouze za úkony provedené po 1. 5. 2004, 
nelze tomuto názoru přisvědčit. Obhájkyně JUDr. V. B. totiž v trestní věci 
obviněnému F. S.  poskytla právní službu pro účely daně z přidané hodnoty ke 
dni 26. 5. 2005 a doložila osvědčení, že je plátcem DPH. Tento názor stěžovatel 
opírá o stanovisko Ministerstva financí České republiky, odboru č. 18 – Daně z 
přidané hodnoty ze dne 7. 10. 2004,  čj. 18/104 358/2004 – 181, jež se týká 
problematiky dne uskutečnění zdanitelného plnění u právní služby – nutné 
obhajoby. Podle názoru stěžovatele i podle názoru zaujatého v citovaném 
stanovisku je dnem poskytnutí právní služby, jak podle zákona o dani z 
přidaného hodnoty účinného do  30. 4. 2004, tak i podle nového zákona o dani z 
přidané hodnoty č. 235/2004 Sb. účinného od 1. 5. 2005, den poskytnutí 
posledního úkonu právní pomoci advokátem v dané věci, kterým byla v konkrétním 
případě účast obhájkyně na hlavním líčení, kde bylo vyhlášeno usnesení o 
zastavení trestního stíhání.  

Pokud tedy obhájkyně  pro účely daně z přidané hodnoty poskytla právní službu 
ke dni 26. 5. 2005, kdy bylo trestní stíhání obviněného pravomocně zastaveno,  
tj. za účinnosti novelizovaného ustanovení § 151 odst. 2 tr. ř. a za účinnosti 
zákona č. 235/2004 Sb., o DPH, pak měla nárok i na částku odpovídající DPH z 
celkové odměny a náhrady hotových výdajů spojených s poskytnutím právní služby 
za obhajobu obviněného F. S.

Pro úplnost ministr spravedlnosti podotkl, že obhajobu provedenou v rámci 
trestního stíhání a následného trestního řízení je třeba posuzovat z hlediska 
zákona o dani z přidané hodnoty, jako množinu jednotlivých úkonů obhájce, když 
teprve pravomocné rozhodnutí ve věci samé, respektive rozhodnutí v příslušném 
trestním řízení, je spojeno se zánikem obhajoby, tj. s ukončením poskytování 
právní služby.    

Vzhledem k tomu, že uvedené pochybení soudu prvního stupně nebylo stížnostním 
soudem napraveno a správné rozhodování o nákladech řízení má velký význam pro 
usměrnění  praxe, navrhl ministr spravedlnosti v závěru podané stížnosti pro 
porušení zákona, aby  Nejvyšší soud podle § 268 odst. 2 tr. ř. vyslovil, že 
usnesením  Krajského soudu v Plzni ze dne 13. 10. 2005, sp. zn. 7 To 329/2005, 
byl porušen zákon v neprospěch obhájkyně  JUDr. V. B. v ustanoveních § 147 
odst. 1,  § 148 odst. 1 písm. c) tr. ř.  a v řízení, které mu předcházelo, též 
v ustanovení § 2 odst. 6 tr. ř. ve vztahu k ustanovení  § 151 odst. 2 tr. ř. a  
k ustanovení § 21 odst. 1, 6 písm. a) zákona č. 235/2004 Sb., o dani z přidané 
hodnoty.                      

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.  

Podle § 151 odst. 2 tr. ř. účinného od 1. 5. 2004 obhájce, který byl obviněnému 
ustanoven, má vůči státu nárok na odměnu a náhradu hotových výdajů podle 
zvláštního předpisu. Nárok je třeba uplatnit do jednoho roku ode dne, kdy se 
obhájce dozvěděl, že povinnost obhajovat skončila, jinak nárok zaniká; tento 
nárok obhájce, je-li plátcem daně z přidané hodnoty, se zvyšuje o částku 
odpovídající této dani, kterou je obhájce povinen z odměny za zastupování a z 
náhrad hotových výdajů odvést podle zvláštního právního předpisu. 

Z odůvodnění usnesení  Okresního soudu Plzeň – město ze dne 9. 9. 2005, sp. zn. 
9 T 72/2004, Nejvyšší soud zjistil, že okresní soud přezkoumal jednotlivé 
položky uplatňované obhájkyní, přičemž vycházel z platného advokátního tarifu – 
vyhl. MS ČR  č. 177/1996 Sb. Obhájkyně ve věci vykonala 8 úkonů právních 
služeb, za které jí náležela odměna po  1 350,- Kč, dále 1 úkon právní služby, 
za který jí byla přiznána odměna  ve výši  2 700,- Kč a dále 10 úkonů právních 
služeb, za něž jí náležela odměna ve výši &#189; sazby, tj. po 675,- Kč. 
Paušální náhrada hotových výdajů byla obhájkyni přiznána podle § 13 odst. 3 
citované  vyhlášky, když obhájkyně žádala přiznání 11 režijních paušálů po 75,- 
Kč, tj. 825,- Kč. Obhájkyně požadovala rovněž přiznání 19% DPH z částky 21 
075,- Kč. Ohledně tohoto požadavku obhájkyně bylo soudem postupováno v souladu 
s právním názorem Krajského soudu v Plzni prezentovaného v rozhodnutí  ze dne 
8. 11. 2004, sp. zn. 50 To 313/2004. Podle něho je možné zvýšit přiznanou 
částku za obhajobu o DPH pouze  u těch úkonů právních služeb, které byly 
poskytnuty po účinnosti novely trestního řádu č. 237/2004 Sb. v souvislosti se 
zákonem č.  235/2004 Sb., jenž nabyl účinnosti od 1. 5. 2004. Vzhledem k tomu, 
že obhájkyně učinila 16 úkonů právních služeb před 1. 5. 2005,  byl návrh na 
přiznání částky odpovídající DPH z těchto úkonů zamítnut a částka  odpovídající 
DPH byla přiznána pouze za úkony právních služeb provedené po 1. 5. 2004. 
Celkem byla obhájkyni přiznána částka odpovídající DPH ve výši 19% z částky 5 
700,- Kč, což činí 1 083,- Kč. Celkem byla tedy obhájkyni přiznána odměna ve 
výši 22 158,- Kč, přičemž v částce 2 921,25 Kč byl  její návrh zamítnut.     

Proti usnesení Okresního soudu Plzeň – město si podala obhájkyně stížnost, v 
níž poukázala na znění zákonného ustanovení § 151 odst. 2  tr. ř. ve znění 
účinném od 1. 5. 2004. Podle tohoto ustanovení má ustanovený obhájce právo na 
odměnu a náhradu hotových výdajů podle zvláštních předpisů s tím, že je-li 
obhájce plátcem DPH, zvyšuje se uvedený nárok  o částku odpovídající této dani, 
kterou je obhájce povinen odvést podle zákona č. 235/2004 Sb., o dani z přidané 
hodnoty. Obhájce může ze zákona uplatnit nárok na odměnu až po pravomocném 
skončení trestního stíhání, ke kterému v dané věci došlo nabytím právní moci 
usnesení o zastavení trestního stíhání, tedy dnem 26. 5. 2005  již za účinnosti 
novelizovaného trestního řádu. Podle ustanovení § 21 odst. 1  zák. č. 235/2004 
Sb.,  o DPH je plátce povinen přiznat daň na výstupu ke dni uskutečnění 
zdanitelného plnění nebo ke dni přijetí platby, a to k tomu dni, který nastal 
dříve. Podle § 21 odst. 4 písm. a) téhož zákona se při poskytnutí služby 
zdanitelné plnění považuje za uskutečněné dnem jejího poskytnutí nebo dnem 
vystavení daňového dokladu, a to tím dnem, který nastal dříve. Dnem poskytnutí 
právní služby je pro účely uplatnění DPH den poskytnutí posledního úkonu 
advokáta v dané věci, kterým je v daném případě účast obhájkyně na hlavním 
líčení dne 26. 5. 2005, kdy bylo ve věci vydáno konečné rozhodnutí. Podle 
obhájkyně není pro přiznání DPH rozhodné, zda  provedla některé úkony před 
nabytím účinnosti zákona č. 237/2004 Sb. Shodný názor na danou problematiku 
totiž zastává i Ministerstvo financí České republiky, Vrchní soud v Praze ve 
svém rozhodnutí ze dne 2. 11. 2004, sp. zn. 7 To 134/2004, i Krajský soud v 
Plzni v usnesení ze dne 2. 6. 2005, sp. zn. 9 To 292/2005. S ohledem na výše 
uvedené skutečnosti je podle obhájkyně nepochybné, že předmětná právní služba 
byla poskytnuta v době účinnosti zákona č. 235/2004 Sb. o DPH a soud měl tedy 
ve svém rozhodnutí částku odpovídající DPH v zákonné výši z částky 21 075,- Kč  
obhájkyni přiznat.     

Krajský soud v Plzni odůvodnil své rozhodnutí, kterým zamítl stížnost obhájkyně 
proti usnesení o přiznání odměny a náhrady hotových výdajů tak, že okresní soud 
rozhodl správně, pokud obhájkyni přiznal  částku odpovídající DPH pouze z úkonů 
provedených po 1. 5. 2004. To proto, že zákonem č. 237/2004 Sb. bylo 
novelizováno ustanovení § 151 odst. 2 tr. ř. tak, že v něm byla doplněna slova 
„tento nárok obhájce, je-li plátcem DPH, se zvyšuje o částku odpovídající této 
dani, kterou  je obhájce povinen z odměny za zastupování a z náhrad hotových 
výdajů odvést podle zvláštního právního předpisu“. Tímto zvláštním předpisem se 
rozumí zákon č. 235/2004 Sb. o DPH. Novela trestního řádu, která nabyla 
účinnosti dnem 1. 5. 2004,  pak  neobsahuje žádné intertemporální ustanovení, z 
něhož by bylo možné dovodit, zda se právní vztahy vzniklé před její účinností 
řídí novou právní normou či nikoliv, tedy zda se nárok obhájkyně na odměnu a 
náhradu hotových výdajů za úkony právní pomoci fakticky  provedené před její 
účinností zvyšuje rovněž o částku odpovídající 19% DPH. V takovém případě je 
nutno podle názoru rozhodujícího senátu krajského soudu při výkladu a aplikaci 
zákona vycházet zejména z požadavků právní jistoty, z nepřípustnosti 
retroaktivity zákona a z toho, že uskutečněná zdanitelná plnění lze rozlišit na 
ta, která byla obhájkyní poskytnuta před účinností novely trestního řádu a na 
ta, které obhájkyně poskytla po její účinnosti. Tyto zásady měl na mysli zřejmě 
i zákonodárce  při vydání nového zákona o DPH č. 235/2004 Sb., když z 
přechodných ustanovení konkrétně § 111 bodu 1 vyplývá, že pro uplatnění DPH za 
období přede dnem nabytí účinnosti tohoto zákona, jakož i pro uplatnění práv s 
tím souvisejících  platí dosavadní právní předpisy. Podle zákona o DPH  se při 
poskytování služby považuje zdanitelné plnění za uskutečněné dnem jejího 
poskytnutí nebo dnem vystavení daňového dokladu z výjimkou splátkového nebo 
platebního kalendáře, a to tím dnem, který nastal dříve (viz ustanovení § 21 
odst. 4 písm. a) zák. o DPH). Otázku, kdy je služba poskytnuta,  však zákon 
neřeší.

Krajský soud v Plzni pak podotknul, že před rozhodnutím mu bylo známo 
stanovisko Ministerstva financí České republiky k uplatnění zákona o DPH ze dne 
7. 10. 2004, které řeší problematiku dne uskutečnění zdanitelného plnění u 
právní služby, stejně jako některá rozhodnutí Vrchního soudu v Praze i 
Krajského soudu v Plzni, jež se touto problematikou rovněž zabývají. 
Rozhodovací praxe jednotlivých senátů jmenovaných  soudů však není v této 
otázce jednotná a žádné z jejich rozhodnutí ani stanovisko ministerstva financí 
není pramenem práva. Senát Krajského soudu v Plzni 7 To zastává ohledně 
předmětného  problému  názor, který vyjádřil ve svém 
rozhodnutí.                     

Nejvyšší soud po přezkoumání příslušných rozhodnutí považuje za nutné nejprve 
zdůraznit, že trestní řád je ryze procesním předpisem a byl s účinností od 1. 
5. 2004 novelizován zákonem č. 237/2004 Sb., jenž byl přijat v souvislosti s 
novým zákonem o dani z přidané hodnoty č. 235/2004 Sb. Od 1. 5. 2004 mohou tedy 
orgány činné v trestním řízení postupovat výlučně podle trestního řádu č. 
141/1961 Sb. ve znění zákona č. 237/2004 Sb. Tento princip pramení z obecné 
zásady procesního práva lex fori. To jinými slovy znamená, že procesní úkon, 
tedy úkon činěný podle trestního řádu, musí být zásadně prováděn podle 
procesního práva účinného v době, kdy se koná. Proto musí být postupováno podle 
trestního řádu účinného v době rozhodování vždy, i když skutečnost rozhodná pro 
rozhodování podle trestního řádu nastala před účinností příslušné novely 
trestního řádu. Výjimku z tohoto pravidla o časové působnosti mohou založit 
pouze přechodná a závěrečná ustanovení trestního řádu, popř. pozdější zákony, 
které trestní řád mění či doplňují, pokud  samy obsahují  zvláštní ustanovení o 
časové působnosti trestního řádu. Pokud nejsou žádná taková pravidla  o 
zvláštní časové působnosti trestního řádu obsažena ani v zákonech, kterými je 
trestní řád měněn či doplňován,  je nutno vždy postupovat podle trestního řádu 
účinného v době, kdy je úkon  či rozhodnutí činěno.   

 Krajský soud odůvodnil svůj právní názor tím, že podle novelizovaného 
ustanovení § 151 odst. 2 tr. ř. se nárok obhájce na odměnu a náhradu hotových 
výdajů, je-li obhájce  plátcem daně z přidané hodnoty, zvyšuje o částku 
odpovídající této dani, kterou je obhájce povinen z odměny za zastupování a z 
náhrad hotových výdajů odvést podle zvláštního právního předpisu. Toto 
novelizované ustanovení se  však podle krajského soudu vztahuje pouze na ty 
úkony právní pomoci obhájce, které byly provedeny po datu 1. 5. 2004, kdy 
vstoupil v účinnost zákon č. 237/2004 Sb., jenž v souvislosti s novým zákonem o 
DPH novelizoval trestní řád. Uvedený názor opřel krajský soud o přechodné 
ustanovení k zákonu č. 235/2004 Sb., o dani z přidané hodnoty,  přesněji o bod 
č. 1 z ustanovení § 111 citovaného zákona. Podle tohoto bodu hmotně právního 
ustanovení § 111  zák. o DPH platí pro uplatnění daně z přidané hodnoty za 
období přede dnem nabytí účinnosti tohoto zákona, jakož i pro uplatnění práv s 
tím souvisejících, dosavadní právní předpisy.  

Pokud pak krajský soud na základě ustanovení § 111 bodu 1 zák. č. 235/2004 Sb. 
dospěl k závěru, že obhájkyni nelze v řízení o nákladech trestního řízení 
přiznat částku odpovídající DPH z odměny a náhrad hotových výdajů ustanoveného 
obhájce z úkonů právní pomoci provedených před 1. 5. 2004, pokládá  Nejvyšší 
soud zmíněnou argumentaci za nepřípadnou. Je tomu tak z toho důvodu, že 
ustanovení § 111 odst. 1 bod 1 upravuje problematiku uplatnění daně z přidané 
hodnoty v souvislosti s přechodem na novou  právní úpravu tak, že pokud došlo k 
plnění podléhajícímu DPH v období před účinností nového zákona a ke skutečnému 
uplatnění této daně dojde až za účinnosti nového zákona o DPH, postupuje se v 
takovém případě z hlediska hmotného práva podle starého zákona o DPH stejně 
jako při zpětném posuzování práv a povinností vzniklých podle starého zákona o 
DPH. Zmíněné hmotně právní ustanovení tak zabraňuje retroaktivitě nového zákona 
o DPH bez jakéhokoliv vztahu k trestnímu řádu a v žádném případě nic neříká o 
tom, že by obhájce – plátce DPH neměl podle starého zákona o DPH povinnost z 
odměny za zastupování a z náhrad hotových výdajů odvést DPH. Novelizované  ryze 
procesní ustanovení § 151 odst. 2 tr. ř. pak s účinností od 1. 5. 2004 stanoví, 
že nárok ustanoveného obhájce na odměnu a náhradu hotových výdajů se vůči státu 
u obhájců – plátců DPH navyšuje o částku odpovídající této dani, kterou je 
obhájce povinen podle zákonných předpisů o DPH odvést státu. Smyslem tohoto 
ustanovení trestního řádu je pak to, aby nebyli z hlediska konečné výše odměny 
a náhrad za obhajobu diskriminování advokáti - plátci DPH oproti advokátům -  
neplátcům DPH.     

Jestliže měl krajský soud zato, že obhájkyni přísluší částka odpovídající DPH 
pouze za úkony obhajoby provedené po 1. 5. 2004, a dospěl tak k závěru, že 
jednotlivé úkony právní pomoci poskytnuté ustanovenou obhájkyní v rámci nutné 
obhajoby jsou samostatnými zdanitelnými plněními, není tento právní názor v 
souladu se stanoviskem Ministerstva financí České republiky, odboru daně z 
přidané hodnoty, ze dne 7. 10. 2004, čj. 18/104 358/2004 – 181, jenž jako 
ústřední orgán státní správy na úseku daní zastává názor, že v případě 
poskytování právních služeb se pro účely daně z přidané hodnoty za den 
poskytnutí právní služby, tedy za den uskutečnění zdanitelného plnění, považuje 
den poskytnutí posledního  úkonu advokáta v dané věci, kterým je ukončena 
činnost advokáta. I když uvedené stanovisko ministerstva financí není všeobecně 
závazným výkladem zákona, bezesporu reflektuje přístup, jakým je otázka určení 
dne uskutečnění zdanitelného plnění u právních služeb (viz ustanovení § 21 
zákona č. 235/2004 Sb., o dani z přidané hodnoty) posuzována územními 
finančními orgány. 

V této souvislosti je nutno především zdůraznit, že posuzování otázky, kdy u 
právní služby poskytnuté ustanoveným obhájcem nastane či nastal den uskutečnění 
zdanitelného plnění, nepřísluší soudu rozhodujícímu o nákladech řízení v 
souvislosti s ukončením povinnosti ustanoveného obhájce obhajovat. Soud je v 
uvedeném trestním řízení podle zásady lex fori především povinen respektovat  
ustanovení  § 151 odst. 2 poslední věty tr. ř. účinného od 1. 5. 2004. Je tomu 
tak proto, že zákon č. 237/2004 Sb., který novelizoval trestní řád, neobsahuje 
žádná intertemporální ustanovení. Soud rozhodující ode dne 1. 5. 2004 o určení 
odměny a náhradě hotových výdajů ustanoveného obhájce je tudíž povinen určit  
ustanovenému obhájci na základě jeho uplatněného nároku odměnu a náhradu 
hotových výdajů  podle  zvláštního  právního předpisu, jenž se u obhájce - 
plátce daně z přidané hodnoty - zvyšuje o částku, která odpovídá této dani, jíž 
je obhájce povinen z odměny za zastupování a z náhrad hotových výdajů odvést 
podle zvláštních právní předpisů státu, a to bez ohledu na to, kdy byly 
jednotlivé úkony právní služby provedeny.                   

Nejvyšší soud proto podle § 268 odst. 2 tr. ř. vyslovil, že usnesením Krajského 
soudu v Plzni ze dne 13. 10. 2005, sp. zn. 7 To 329/2005,  byl porušen zákon v 
ustanoveních § 147 odst. 1 a  § 148 odst. 1 písm. c) tr. ř. a v řízení, které 
mu předcházelo, v ustanovení § 151  odst. 2 tr. ř., účinného od 1. 5. 2004, v 
neprospěch obhájkyně JUDr. V. B. Nejvyšší soud se ve svém rozhodování musel 
omezit toliko na akademický výrok, neboť v řízení o stížnosti pro porušení 
zákona lze podle § 269 odst. 2 tr. ř. zrušit pouze ta nezákonná rozhodnutí, 
jimiž byl porušen zákon v neprospěch obviněného. V daném případě však  JUDr. V. 
B., v jejíž neprospěch byl zákon porušen, procesní postavení obviněné nemá a na 
postavení obviněného napadené rozhodnutí žádný vliv nemělo. Proto nebylo možné 
postupovat podle § 269 odst. 2 a násl. tr. ř.     

P o u č e n í :   Proti tomuto rozhodnutí není opravný prostředek přípustný. 

V  Brně dne  22. března 
2006                                                         

Předseda senátu: 

                                                                                
    JUDr. František  H r a b e c   

	

	

	

	
