Soud: Nejvyšší soud

Spisová značka: 4 Tz 39/2008

Datum rozhodnutí: 16.07.2008

Typ rozhodnutí: ROZSUDEK




4 Tz 39/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  16. 
července 2008 v senátu složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného  L.   
M., proti trestnímu příkazu Obvodního soudu pro Prahu 7 ze dne 21. 3. 2005 sp. 
zn. 39 T 21/2005 a  podle § 268 odst. 2, § 269  odst. 2 a § 270 odst. 1 tr. ř. 
rozhodl       t a k t o :

Pravomocným trestním příkazem Obvodního soudu pro Prahu 7 ze dne 21. 3. 
2005        sp. zn. 39 T 21/2005 a v řízení předcházejícím   b y l   p o r u š 
e n   z á k o n   v ustanoveních § 2 odst. 5, 6, § 314e odst. 1 tr. ř., § 201 
písm. b) tr. zák. (ve znění účinném do 30. 6. 2006) a § 37 zák. č. 6/2002 Sb., 
o soudech a soudcích, v neprospěch obviněného L. M.

Napadený trestní příkaz  s e   z r u š u j e . 

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 2   s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Trestním příkazem Obvodního soudu pro Prahu 7 ze dne 21. 3. 2005 sp. zn. 39 T 
21/2005 byl obviněný L. M. uznán vinným trestným činem ohrožení pod vlivem 
návykové látky podle § 201 písm. b) tr. zák.

Trestné činnosti se dopustil tím, že ačkoliv byl rozhodnutím Městského úřadu v 
Černošicích, odborem dopravy pod č. j. D-76/2003-So pravomocně dne 25. 2. 2003 
potrestán za řízení motorového vozidla na pozemní komunikaci v obci M. pod 
vlivem alkoholu, tak dne 25. 2. 2005 v 02.00 hodin byl zadržen v P., na mostě 
B., při řízení osobního automobilu  a orientační dechovou zkouškou na přístroji 
Dräger bylo opakovaně zjištěno předchozí požití alkoholu, neboť byly naměřeny 
hodnoty nejprve 0,2 promile alkoholu a později 0,15 promile alkoholu v jeho 
dechu. 

Za to mu byl uložen podle § 201 tr. zák. s použitím § 314a odst. 2 tr. ř. a § 
45 odst. 1, 2 a § 45a odst. 1, 3 tr. zák. trest obecně prospěšných prací ve 
výměře 200 hodin. Podle § 49 odst. 1 a § 50 odst. 1 tr. zák. mu byl uložen 
trest zákazu činnosti spočívající v zákazu řízení všech druhů motorových 
vozidel na dobu tří let. Odpor proti tomuto trestnímu příkazu nebyl podán a 
trestní příkaz nabyl právní moci dne 4. 10. 2005.

Proti citovanému trestnímu příkazu Obvodního soudu pro Prahu 7 podal ministr 
spravedlnosti podle § 266 odst. 1 tr. ř. k Nejvyššímu soudu stížnost pro 
porušení zákona ve prospěch obviněného L. M.

V jejím odůvodnění poukazuje na podnět obviněného vypracovaný 
advokátem           JUDr. V. K., který směřuje proti soudci Obvodního soudu pro 
Prahu 7, který trestní příkaz vydal, neboť jím byla porušena Listina základních 
práv a svobod v čl. 38, když byl obviněný odňat svému zákonnému soudci. V této 
věci podle § 37 zák. č. 6/2002 Sb., o soudech a soudcích, je určen soudce z 
Obvodního soudu pro Prahu 2. Samosoudkyně Obvodního soudu pro Prahu 7 ale po 
doručení obžaloby (správně návrhu na potrestání) věc z hlediska příslušnosti ve 
smyslu § 181 odst. 1 tr. ř. nepřezkoumala, a proto nedošlo k postupu podle § 
186 písm. a) a f) tr. ř. Podle § 314e odst. 1 tr. ř. pak vydala dne 21. 3. 2005 
pod sp. zn. 39 T 21/2005 trestní příkaz a protože obviněný L. M. ani státní 
zástupce proti němu nepodali odpor, nabyl právní moci dne 4. 10. 2005.

Ve stížnosti pro porušení zákona se dále konstatuje, že naplnění znaků skutkové 
podstaty trestného činu ohrožení pod vlivem návykové látky podle § 201 tr. zák. 
ve zkráceném řízení nebylo prokázáno. Dechovou zkouškou provedenou dne 25. 2. 
2005 v 1.37 hod. bylo naměřeno 0,20 promile alkoholu v dechu. Provedená 
lékařská vyšetření neprokázala požití alkoholu. První bylo provedeno dne 25. 2. 
2005 ve 2.45 hod., avšak obviněný L. M. odmítl jak lékařské vyšetření, tak i 
odběr krve a moči, a druhé vyšetření z téhož dne v 5.45 hod. již žádný projev 
ovlivnění nevykazuje.

Stav vylučující způsobilost obviněného L. M. byl dovozován výlučně z provedení 
dechové zkoušky, která je doložena na č. l. 11 a dále úředním záznamem 
zakročujících policistů (č. l. 2), v němž se uvádí, že z vozidla byl cítit 
alkohol a řidič uvedl, že vypil jedno pivo. Z těchto důkazů ovšem rozhodně 
nelze dovodit naplnění zákonného znaku stavu vylučujícího způsobilost. V 
jednání obviněného L. M. proto byla naplněna pouze skutková podstata přestupku 
podle § 30 odst. 1 písm. g), příp. h) zák. č. 200/1990 Sb. o přestupcích, v 
platném znění a nikoliv trestného činu.

Z uvedeného je podle stěžovatele patrno, že ke spáchání trestného činu ohrožení 
pod vlivem návykové látky podle § 201 písm. b) tr. zák. nedošlo a shromážděné 
důkazy nebyly hodnoceny podle § 2 odst. 6 tr. ř. Navíc trestní příkaz byl vydán 
nepříslušným soudcem a tím došlo k porušení zákona v neprospěch obviněného L. M.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že trestním příkazem 
Obvodního soudu pro Prahu 7 ze dne 21. 3. 2005 sp. zn. 39 T 21/2005 byl porušen 
zákon v ustanoveních § 2 odst. 6 a § 18 odst. 1 tr. ř. ve spojení s § 37 zák. 
č. 6/2002 Sb., o soudech a soudcích, ve vztahu k ustanovení § 201 písm. b) tr. 
zák. v neprospěch obviněného L. M. Podle § 269 odst. 2 tr. ř. pak aby byl 
napadený trestní příkaz zrušen, a to včetně všech dalších rozhodnutí na něj 
obsahově navazujících, pokud touto změnou pozbydou svého podkladu. Poté pak, 
aby Nejvyšší soud postupoval podle § 270 odst. 1, příp. podle § 271 odst. 1 tr. 
ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

V prvé řadě pokud jde o námitku, že obviněný byl odňat svému zákonnému soudci, 
lze prohlásit, že v konkrétním případě Obvodní soud pro Prahu 7 skutečně nebyl 
soudem příslušným k projednání předmětného návrhu na potrestání. Tento návrh 
byl pod sp. zn. 1 Zk 15/2005 dne 9. 3. 2005 podán státní zástupkyní Obvodního 
státního zastupitelství pro Prahu 7 u obvodního soudu tamtéž.

Podle § 18  odst. 1 tr. ř. sice obecně platí, že řízení koná soud, v jehož 
obvodu byl trestný čin spáchán, ale pro území hlavního města Prahy činí zák. č. 
6/2002 Sb., o soudech a soudcích, ve svém ustanovení § 37 výjimku. Z jeho znění 
vyplývá, že k řízení v trestních věcech proti pachatelům trestných činů 
spáchaných porušením právních předpisů silničního, železničního, leteckého a 
plavebního provozu a provozu podzemní dráhy, včetně trestného činu ohrožení pod 
vlivem návykové látky podle § 201 trestního zákona, v nichž by jinak byly 
příslušné podle zákona o trestním řízení soudním obvodní soudy v hlavním městě 
Praze, je příslušný Obvodní soud pro Prahu 2.

Samosoudkyně Obvodního soudu pro Prahu 7 tudíž po podání návrhu na potrestání 
ve věci obviněného L. M. měla bez dalšího postupovat podle § 314c odst. 1 písm. 
a)  tr. ř. a v souladu s ustanovením § 188 odst. 1 písm. a) tr. ř. rozhodnout o 
předložení věci k rozhodnutí o příslušnosti Městskému soudu v Praze, s ohledem 
na to, že příslušným by měl být Obvodní soud pro Prahu 2 a nikoli Obvodní soud 
pro Prahu 7. 

Protože tak samosoudkyně Obvodního soudu pro Prahu 7 neučinila a namísto toho 
ve věci vydala meritorní rozhodnutí (trestní příkaz), které nabylo právní moci, 
lze dát stěžovateli za pravdu, že věc rozhodoval místně nepříslušný soud 
(soudce) a obviněný tak byl ve svém důsledku odňat svému zákonnému soudci (viz 
čl. 38 odst. 1 Listiny základních práv a svobod).

Současně je ale třeba zdůraznit, že pouze tento důvod by Nejvyšší soud nevedl 
ke zrušení napadeného trestního příkazu. Důvodem k takovému postupu se stalo až 
další pochybení, kterého se Obvodní soud pro Prahu 7 dopustil a na něž rovněž 
poukázala podaná stížnost pro porušení zákona.

Obviněný L. M. byl odsouzen za trestný čin ohrožení pod vlivem návykové látky 
podle  § 201 písm. b) tr. zák. (ve znění účinném do 30. 6. 2006). Podle tohoto 
zákonného ustanovení mohl  být uznán vinným ten, kdo vykonává ve stavu 
vylučujícím způsobilost, který si přivodil vlivem návykové látky, zaměstnání 
nebo jinou činnost, při kterých by mohl ohrozit život nebo zdraví lidí nebo 
způsobit značnou škodu na majetku, ačkoliv byl za obdobný čin spáchaný pod 
vlivem návykové látky v posledních dvou letech postižen.

Stěžejní námitkou stěžovatele je, že v případě obviněného L. M. nebylo 
opatřenými důkazy dostatečně prokázáno naplnění zákonného znaku trestného činu, 
a to stavu vylučujícího způsobilost.

S takto prezentovanou námitkou se Nejvyšší soud musel ztotožnit. Z obsahu 
předloženého spisu totiž vyplývá pouze to, že dne 25. 2. 2005 v 01.30 hod. 
prováděla hlídka policie (bližší složení viz úřední záznam na č. l. 2) 
hlídkovou činnost. Přitom si povšimla vozidla Ford Fiesta, které odjíždělo od 
klubu C. a po spatření služebního vozidla policie řidič vozidla Ford toto 
vozidlo okamžitě otočil a ujížděl k ulici A. Hlídka se za vozidlem Ford vydala 
a zastavila jej  na mostě B. Vzápětí řidiče, v němž byl zjištěn L. M., vyzvala 
k orientační dechové zkoušce na alkohol. Přístrojem Dräger byla naměřena 
hodnota 0,20 promile alkoholu v dechu řidiče. Tento údaj koresponduje záznamu  
o dechové zkoušce z 25. 2. 2005; 01,37 hod. (viz č. l. 11 spisu). Řidič s 
naměřenou hodnotou souhlasil s tím, že před jízdou v klubu C. vypil jedno pivo. 
Řidič po převezení na lékařské vyšetření spojené s odběrem krve (moči) toto 
odmítl. V úředním záznamu se pak ještě uvádí, že na protialkoholní stanici byla 
znovu provedena dechová zkouška na přístroji Dräger  a naměřená hodnota byla 
0,15 promile. Tento údaj již nebyl žádným dalším důkazem potvrzován, stejně 
jako prohlášení řidiče, že před jízdou vypil jedno pivo, jelikož se jej na to  
při výslechu (viz protokol na č. l. 8 – 10 spisu) nikdo z přítomných policistů 
ani nezeptal. Z protokolů o lékařském vyšetření při ovlivnění alkoholem 
vyplněných dne 25. 2. 2005 v 02.45 hod. a poté v 05.45 hod. na Protialkoholní 
záchytné stanici F. N. B., P. lze zjistit, že v prvém případě se L. M. 
vyšetření odmítl podrobit, ve druhém případě pak známky požití alkoholu nejevil.

Na tomto místě je třeba zdůraznit, že stav vylučující způsobilost (v daném 
případě k řízení motorového vozidla) je třeba vždy zjišťovat a dokazovat. Podle 
poznatků lékařské vědy není žádný, tedy ani nadprůměrně disponovaný řidič 
motorového vozidla, schopen bezpečně řídit motorové vozidlo, dosáhne-li hladina 
alkoholu v jeho krvi nejméně 1,00 g/kg (1 promile). Není však vyloučeno, aby 
reálná možnost vzniku poruchy zájmů chráněných § 201 tr. zák. nastala i tehdy, 
kdy hladina alkoholu v krvi řidiče je nižší než 1,00 g/kg. V takových případech 
je však vždy nutno prokázat, že jeho schopnost k řízení byla skutečně snížena v 
rozsahu, jaký citované zákonné ustanovení předpokládá. Důkazem o míře ovlivnění 
obviněného alkoholem a o snížení jeho řidičských schopností mohou být např. 
svědecké výpovědi spolujezdců, příslušníků policie a lékařů, kteří prováděli 
klinické vyšetření, jakož           i svědecké výpovědi o chování obviněného i 
způsobu jeho jízdy.

Jak bylo již výše naznačeno, z žádného z opatřených důkazů není zřejmé, že by 
se obviněný L. M. v době řízení motorového vozidla nacházel ve stavu, který by 
vylučoval jeho způsobilost k této činnosti. Je sice zřejmé, že předmětné 
motorové vozidlo řídil po požití alkoholických nápojů, ale bezprostředně po 
zastavení hlídkou policie v rámci prováděné kontroly při dechové zkoušce 
dosáhla hladina alkoholu v jeho dechu 0,2 promile. Při absenci jiných důkazů, 
které by nasvědčovaly, že i při takto nízké hladině alkoholu obviněný např. 
způsobem své jízdy, případně svým následným chováním, dostatečně prokazoval 
svoji nezpůsobilost řídit motorové vozidlo bezpečně a s jistotou, nebylo 
souladné se zákonem učinit závěr o jeho vině předmětným trestným činem podle § 
201 písm. b) tr. zák. Na tom nemohlo nic změnit ani potvrzené zjištění, že 
obviněný byl v posledních dvou letech za obdobné jednání postižen v 
přestupkovém řízení, neboť oba zmíněné formální znaky trestného činu musely být 
naplněny současně. Pokud tomu tak nebylo, zvolený postup byl v rozporu se 
zásadou nullum crimen sine lege.

Zároveň je třeba konstatovat, že Obvodní soud pro Prahu 7 též při svém postupu 
nerespektoval ustanovení § 2 odst. 5, 6 a § 314e odst. 1 tr. ř., když opatřené 
důkazy a jejich zhodnocení neumožňovaly jednak učinit předmětná skutková 
zjištění a současně tím vylučovaly vydání trestního příkazu bez projednání věci 
v hlavním líčení.

Na základě výše uvedených zjištění Nejvyšší soud podle § 268 odst. 2 tr. ř. 
vyslovil, že pravomocným trestním příkazem Obvodního soudu pro Prahu 7 ze dne 
21. 3. 2005 sp. zn. 39 T 21/2005 a v řízení předcházejícím byl v neprospěch 
obviněného L. M. porušen zákon v ustanoveních § 2 odst. 5, 6; § 314e odst. 1 
tr. ř., § 201 písm. b) tr. zák. (ve znění účinném do 30. 6. 2006) a § 37 zák. 
č. 6/2002 Sb., o soudech a soudcích. Podle § 269 odst. 2 tr. ř. napadený 
trestní příkaz zrušil včetně všech obsahově navazujících rozhodnutí, pokud 
vzhledem ke změně, k níž došlo zrušením, pozbyla podkladu. Poté podle § 270 
odst. 1 tr. ř. věc přikázal příslušnému Obvodnímu soudu pro Prahu 2, aby ji v 
potřebném rozsahu znovu projednal a rozhodl. Tento soud sám zváží, zda je třeba 
ve věci nařídit hlavní líčení a provést potřebné důkazy ke zjištění, zda se 
obviněný dopustil trestného činu ohrožení pod vlivem návykové látky podle § 201 
písm. b) tr. zák. (ve znění účinném do 30. 6. 2006), nebo pouhého přestupku na 
úseku ochrany před alkoholismem a jinými toxikomaniemi podle § 30 odst. 1 písm. 
g), případně h) zák. č. 200/1990 Sb., o přestupcích, v platném znění, či zda 
shromážděné důkazy bez dalšího umožňují vyslovit závěr, že se o uvedený tresný 
čin nejedná a trestní síthání obviněného pro předmětný skutek zastaví ve smyslu 
§ 314c odst. 1 písm. a) tr. ř. a na něj navazujících ustanovení § 188 odst. 1 
písm. c) a § 172 odst. 1 písm. b) tr. ř., když postoupení věci k projednání 
případného přestupku je pro jeho promlčení vyloučeno (viz § 20 zákona o 
přestupcích).

Obvodní soud pro Prahu 2 musí mít zároveň na paměti, že podle § 273 tr. ř. v 
novém řízení nemůže dojít ke změně rozhodnutí v neprospěch obviněného, neboť 
Nejvyšší soud vyslovil, že zákon byl porušen  v jeho neprospěch. Podle § 270 
odst. 4 tr. ř. je pak obvodní soud vázán právním názorem Nejvyššího soudu a je 
povinen provést nařízené procesní úkony.

Poučení: Proti tomuto rozhodnutí není opravný prostředek přípustný.

V Brně dne 16. července 2008

Předseda senátu:

JUDr. František Hrabec  

	
