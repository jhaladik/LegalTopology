Soud: Nejvyšší soud

Spisová značka: 4 Tz 8/2006

Datum rozhodnutí: 14.03.2006

Typ rozhodnutí: Rozsudek




4 Tz 8/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
března 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného Z.   B.,  proti pravomocnému rozsudku 
Okresního soudu Praha - východ ze dne 10. 8. 2004, sp. zn. 16 T 227/2004, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným rozsudkem Okresního soudu Praha - východ ze dne 10. 8. 2004, sp. 
zn. 16 T 227/2004,  b y l   p o r u š e n   z á k o n  v ustanovení § 171 odst. 
1 tr. zák. a v řízení předcházejícím v ustanovení § 2 odst. 5, odst. 6 tr. ř. v 
neprospěch obviněného Z. B.

Napadený rozsudek  s e  z r u š u j e  ve výroku o trestu.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu Praha - východ  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu Praha - východ ze dne 7. 5. 2004, sp. zn. 16 
T 208/2004, byl obviněný Z. B. uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., kterého se dopustil 
jednáním ze dne 23. 4. 2004, za což byl odsouzen podle § 171 odst. 1 tr. zák. s 
přihlédnutím k § 314e odst. 2 tr. ř. k trestu odnětí svobody v trvání 4 měsíců. 
Podle § 58 odst. 1 a § 59 odst. 1 tr. zák. byl výkon trestu podmíněně odložen 
na zkušební dobu v trvání 2 let. Podle § 49 odst. 1 tr. zák. byl obviněnému 
uložen trest zákazu činnosti spočívající v řízení všech druhů motorových 
vozidel v trvání 18 měsíců. Trestní příkaz byl obviněnému Z. B. doručen dne 2. 
6. 2004 a právní moci nabyl dne 11. 6. 2004. Porozsudková agenda včetně 
trestního listu byla v uvedené trestní věci vyhotovena až dne 6. 9. 2004.

Rozsudkem Okresního soudu Praha - východ ze dne 10. 8. 2004, sp. zn. 16 T 
227/2004, byl obviněný Z. B. uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák., kterého se dopustil jednáním 
ze dne 15. 3. 2004, přičemž tohoto jednání se dopustil přesto, že mu byl 
rozsudkem Okresního soudu v Kolíně ze dne 10. 8. 2000, sp. zn. 2 T 77/2000, 
který nabyl právní moci dne 19. 9. 2000, uložen mimo jiné trest zákazu činnosti 
spočívající v zákazu řízení všech motorových vozidel po dobu šesti let. Za výše 
uvedené jednání byl obviněnému Z. B. uložen podle § 171 odst. 1 tr. zák. trest 
odnětí svobody v trvání 6 měsíců. Podle § 58 odst. 1 a § 59 odst. 1 tr. zák. 
byl výkon trestu podmíněně odložen na zkušební dobu v trvání 20 měsíců. Podle § 
49 odst. 1 tr. zák. byl obviněnému uložen trest zákazu činnosti spočívající v 
řízení všech druhů motorových vozidel v trvání 16 měsíců. Rozsudek nabyl právní 
moci dne 10. 8. 2004, když jak obviněný, tak státní zástupce se vzdali práva 
odvolání. Pro úplnost zbývá dodat, že obviněný byl v dané trestní věci původně 
odsouzen trestním příkazem Okresního soudu Praha - východ ze dne 28. 5. 2004, 
sp. zn. 16 T 227/2004, v důsledku odporu podaného státním zástupcem bylo konáno 
hlavní líčení a bylo rozhodnuto shora citovaným rozsudkem.

Proti rozsudku Okresního soudu Praha - východ ze dne 10. 8. 2004, sp. zn. 16 T 
227/2004, podal ministr spravedlnosti České republiky stížnost pro porušení 
zákona ve prospěch obviněného Z. B. Vytkl v ní, že zákon byl porušen v 
ustanoveních § 35 odst. 2 tr. zák. a v řízení předcházejícím v ustanovení § 2 
odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
napadeným rozsudkem měl být správně uložen souhrnný trest podle § 35 odst. 2 
tr. zák. ve vztahu k trestnímu příkazu Okresního soudu Praha - východ ze dne 7. 
5. 2004, sp. zn. 16 T 208/2004, neboť mezi souzenými trestnými činy je dán znak 
souhrnnosti. Obviněnému Z. B. pak byl dvěma samostatnými tresty uložen trest v 
celkové výměře 10 měsíců odnětí svobody, tj. nad horní výměrou stanovenou v 
ustanovení § 171 odst. 1 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Okresního soudu 
Praha - východ ze dne 10. 8. 2004, sp. zn. 16 T 227/2004, byl porušen zákon v 
neprospěch obviněného Z. B. ve vytýkaném směru, aby podle § 269 odst. 2 tr. ř. 
zrušil napadený rozsudek a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
rozsudkem Okresního soudu Praha - východ ze dne 10. 8. 2004, sp. zn. 16 T 
227/2004, měl být uložen souhrnný trest ve vztahu k trestnímu příkazu Okresního 
soudu Praha - východ ze dne 7. 5. 2004, sp. zn. 16 T 208/2004.

Obviněný Z. B. byl trestním příkazem Okresního soudu Praha - východ ze dne 7. 
5. 2004, sp. zn. 16 T 208/2004, uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., kterého se dopustil 
jednáním ze dne 23. 4. 2004, a rozsudkem Okresního soudu Praha - východ ze dne 
10. 8. 2004, sp. zn.16 T 227/2004, byl obviněný Z. B. uznán vinným trestným 
činem maření výkonu úředního rozhodnutí podle § 171 odst. 1 písm. c) tr. zák., 
kterého se dopustil jednáním ze dne 15. 3. 2004. Z uvedeného je zřejmé, že 
uvedené trestné činy byly obviněným Z. B. spáchány dříve, než byl soudem 
prvního stupně vyhlášen odsuzující rozsudek či doručen trestní příkaz za jiný 
jeho trestný čin, a proto jsou tyto trestné činy ve vztahu souběhu.

Za této situace měl být obviněnému Z. B. rozhodnutím Okresního soudu Praha - 
východ ze dne 10. 8. 2004, sp. zn. 16 T 227/2004, správně uložen souhrnný trest 
za všechny uvedené trestné činy při současném zrušení výroku o trestu z 
trestního příkazu Okresního soudu Praha - východ ze dne 7. 5. 2004, sp. zn. 16 
T 208/2004, podle zásad uvedených v ustanovení § 35 odst. 2 tr. zák.

Pro úplnost zbývá dodat, že se Nejvyšší soud zabýval otázkou, zda skutky 
obviněného ze dne 15. 3. 2004 a 23. 4. 2004, posouzené jako trestné činy podle 
§ 171 odst 1 písm. c) tr. zák., nejsou dílčími útoky pokračujícího trestného 
činu. Dospěl k závěru, že tomu tak není, neboť nebyl prokázán jednotný záměr 
obviněného naplňovat dílčími útoky stejnou skutkovou podstatu trestného činu.

Je třeba přisvědčit také námitce uvedené ve stížnosti pro porušení zákona, že 
obviněnému Z. B. byl za sbíhající se trestné činy dvěma samostatnými tresty 
uložen trest v celkové výměře 10 měsíců odnětí svobody, tj. nad horní výměrou 
stanovenou v ustanovení § 171 odst. 1 tr. zák.

Podle § 171 odst. 1 písm. c) tr. zák. se trestného činu maření výkonu úředního 
rozhodnutí dopustí ten, kdo maří nebo podstatně ztěžuje výkon rozhodnutí soudu 
nebo jiného státního orgánu tím, že vykonává činnost, která mu byla zakázána. 
Pachatel může být potrestán odnětím svobody až na šest měsíců nebo peněžitým 
trestem.

Význam zákonných trestních sazeb spočívá především v tom, že určují, jakým 
trestem může být pachatel postižen. Horní a dolní hranice zákonných trestních 
sazeb může být překročena pouze u trestních sazeb odnětí svobody uvedených ve 
zvláštní části trestního zákona, a to pouze ve výjimečných případech popsaných 
v zákoně. Horní hranice trestní sazby odnětí svobody se zvyšuje pouze u zvláště 
nebezpečného recidivisty podle § 42 tr. zák. a u pachatele trestného činu 
spáchaného ve prospěch zločinného spolčení podle § 44 tr. zák.  V daném případě 
se jednalo o trestný čin maření výkonu úředního rozhodnutí podle § 171 odst. 1 
písm. c) tr. zák., u něhož horní hranice trestu odnětí svobody činí 6 měsíců.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného rozsudku. Podle § 266 odst. 2 tr. ř. lze proti 
výroku o trestu stížnost pro porušení zákona podat jen tehdy, jestliže trest je 
ve zřejmém nepoměru k stupni nebezpečnosti činu pro společnost nebo k poměrům 
pachatele nebo jestliže uložený druh trestu je v zřejmém rozporu s účelem 
trestu.

Podle názoru Nejvyššího soudu jde o zřejmý nepoměr ke stupni nebezpečnosti 
trestného činu pro společnost, neboť v rozporu se zákonem nebyl uložen souhrnný 
trest, ačkoli správně podle zákona uložen být měl. Obviněnému Z. B. tak byl za 
sbíhající se trestné činy dvěma samostatnými tresty uložen trest v celkové 
výměře 10 měsíců odnětí svobody, přestože horní výměra trestu odnětí svobody u 
trestného činu maření výkonu úředního rozhodnutí podle  § 171 odst. 1 písm. c) 
tr. zák. činí 6 měsíců.

Význam zákonných trestních sazeb spočívá mimo jiné také v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 

Z obsahu trestního spisu vedeného u Okresního soudu Praha - východ pod sp. zn. 
16 T 227/2004 dále vyplývá, že Okresní soud Praha - východ měl k dispozici opis 
z rejstříku trestů obviněného ze dne 19. 7. 2004, v němž ještě nebyl uveden 
záznam o odsouzení obviněného trestním příkazem Okresního soudu Praha - východ 
ze dne 7. 5. 2004, sp. zn. 16 T 208/2004. Podle § 153 odst. 2 Instrukce 
ministerstva spravedlnosti ze dne 3. 1. 2001, č.j. 505/2001-Org., ve znění 
pozdějších předpisů, kterou byl vydán vnitřní a kancelářský řád pro okresní, 
krajské a vrchní soudy, je povinností vedoucího soudní kanceláře u věcí 
zapisovaných do rejstříku T a Nt zjistit, zda je nebo bylo proti téže osobě 
vedeno trestní stíhání. Výsledek lustrace se vyznačí na obžalobě nebo návrhu na 
potrestání. Vyznačení se provede otiskem razítka, datem a podpisem vedoucího 
soudní kanceláře. Podle zjištění Nejvyššího soudu vedoucí soudní kanceláře 
Okresního soudu Praha – východ v případě lustrace v trestní věci vedené pod sp. 
zn. 16 T 227/2004 podle výše citovaného ustanovení nepostupoval a uložené 
povinnosti nedostál. Jinak by musel na obžalobě vyznačit také skutečnost, že u 
téhož soudu bylo proti témuž obviněnému vedeno další trestní řízení v trestní 
věci vedené pod sp. zn. 16 T 208/2004. V důsledku toho Okresní soud Praha - 
východ nezjistil skutkový stav věci v rozsahu, který byl nezbytný pro jeho 
rozhodnutí, důkazy chybně zhodnotil, v důsledku čehož byl napadeným trestním 
příkazem porušen zákon i v ustanovení  § 2 odst. 5, odst. 6 tr. ř. v neprospěch 
obviněného Z. B.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu Praha - východ ze dne 10. 8. 2004, sp. zn. 16 T 
227/2004, byl porušen zákon v ustanovení § 171 odst. 1 tr. zák. a v řízení 
předcházejícím v ustanovení § 2 odst. 5, odst. 6 tr. ř. v neprospěch obviněného 
Z. B., podle § 269 odst. 2 tr. ř. napadený rozsudek zrušil ve výroku o trestu, 
zrušil i všechna další rozhodnutí na zrušený výrok obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo Okresnímu soudu Praha - východ přikázáno, aby 
věc v potřebném rozsahu znovu projednal a rozhodl, přičemž aby při rozhodování 
o trestu obviněného Z. B. respektoval všechna zákonná ustanovení pro ukládání 
trestu, včetně ustanovení § 35 odst. 2 tr. zák. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného Z. B., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 14. března 2006

Předseda senátu:

JUDr. J. P.

	

	
