Soud: Nejvyšší soud

Spisová značka: 3 Tz 95/2001

Datum rozhodnutí: 17.07.2001

Typ rozhodnutí: ROZSUDEK




3 Tz 95/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 17. července 2001 ve 
veřejném zasedání v senátě složeném z předsedy Mgr. Josefa Hendrycha a soudců 
JUDr. Danuše Novotné a JUDr. Pavla Kučery stížnost pro porušení zákona, kterou 
podal ministr spravedlnosti ve prospěch i v neprospěch obžalovaného Z. S., 
proti rozsudku Krajského soudu v Brně ze dne 27. 11. 2000, sp. zn. 5 To 
601/2000, 

a rozhodl podle § 268 odst. 2, § 269 odst. 2 a § 270 odst. 1 tr. řádu za 
splnění podmínek § 272 odst. 1 tr. řádu t a k t o :

Pravomocným rozsudkem Krajského soudu v Brně ze dne 27. 11. 2000, sp. zn. 5 To 
601/2000 a v řízení, které mu předcházelo byl porušen zákon v ustanoveních § 2 
odst. 5, odst. 6, § 254 odst. 1 a § 259 odst. 3 tr. řádu ve prospěch i v 
neprospěch obžalovaného Z. S.

Citovaný rozsudek, jakož i předcházející rozsudek Městského soudu v Brně ze dne 
12. 9. 2000, sp. zn. 1T 186/2000 se zrušují. Současně se zrušují i všechna 
další rozhodnutí na zrušené rozsudky obsahově navazující, pokud vzhledem ke 
změně, k níž došlo zrušením, pozbyla podkladu.

Městskému soudu v Brně se přikazuje, aby věc v potřebném rozsahu znovu 
projednal a rozhodl.

O d ů v o d n ě n í :

	Rozsudkem Městského soud v Brně ze dne 12. 9. 2000, sp. zn. 1T 186/2000 
byl obžalovaný Z. S. uznán vinným trestným činem zpronevěry podle § 248 odst. 
1, odst. 2 tr. zákona, jehož se měl dopustit tím, že dne 10. 12. 1998 v B. v 
provozovně H., s. r. o., na ulici C. 4/6, uzavřel leasingovou smlouvu o 
pronájmu barevného televizního přijímače SONY v prodejní hodnotě 13 551,20 Kč, 
na místě uhradil akontaci, první a posléze uhradil i další splátku, přičemž 
následně v přesně nezjištěnou dobu v měsíci březnu 1999 televizor prodal v 
zastavárně, ač tak jednal v rozporu s podmínkami leasingové smlouvy, čímž 
způsobil firmě H. C., a. s. B., K. 39 škodu ve výši 13 000, - Kč. Za to byl 
odsouzen k nepodmíněnému trestu odnětí svobody v trvání deseti měsíců, pro 
jehož výkon byl podle § 39a odst. 3 tr. zákona zařazen do věznice s dozorem. 
Současně mu byla podle § 228 odst. 1 tr. řádu uložena povinnost nahradit 
poškozené společnosti H. C., a. s., B. škodu ve výši 12 702,- Kč.

	K odvolání obžalovaného Z. S. rozhodl Krajský soud v Brně rozsudkem ze 
dne 27. 11. 2000, sp. zn. 5 To 601/2000 tak, že podle § 258 odst. 1 písm. b), 
d) tr. řádu napadený rozsudek v celém rozsahu zrušil a podle § 259 odst. 3 tr. 
řádu sám ve věci rozhodl tak, že obžalovaného Z. S. uznal vinným trestným činem 
zpronevěry podle § 248 odst. 1 tr. zákona, přičemž žalovaný skutek upravil tak, 
že obžalovaný dne 10. 12. 1998 v Brně v provozovně H., s. r. o., na ulici C. 
4/6, uzavřel leasingovou smlouvu o pronájmu barevného televizního přijímače 
SONY v prodejní hodnotě 13 551,20 Kč, na místě uhradil akontaci, první splátku 
a posléze i další splátku, přičemž následně v přesně nezjištěnou dobu v březnu 
1999 televizor prodal v zastavárně, ač tak jednal v rozporu s podmínkami 
leasingové smlouvy, čímž způsobil firmě H. C., a. s. B., K. 39, škodu ve výši 9 
694,20 Kč. Za toto jednání mu uložil podle uvedeného zákonného ustanovení 
nepodmíněný trest odnětí svobody v trvání sedmi měsíců, pro jehož výkon jej 
zařadil do věznice s dozorem a podle § 228 odst. 1 tr. řádu mu uložil povinnost 
nahradit poškozené společnosti H. C., a. s., B. škodu ve výši 12 702,- Kč.

	Proti tomuto rozsudku krajského soudu podal ministr spravedlnosti v 
zákonné lhůtě stížnost pro porušení zákona ve prospěch i v neprospěch 
obžalovaného Z. S. V jejím písemném vyhotovení namítá, že jak soud prvního 
stupně, tak i soud odvolací učinily svá rozhodnutí na základě neúplných 
skutkových zjištění ve vztahu k výši způsobené škody, která je v projednávaném 
případě důležitá i z hlediska právního posouzení jednání obžalovaného. V této 
souvislosti poukazuje na skutečnost, že soud prvního stupně vzal ve shodě s 
údaji uvedenými v obžalobě za prokázané, že škodou je pouze tzv. časová hodnota 
televizního přijímače v době činu, stanovená znaleckým posudkem příslušného 
znalce ve výši 13 000,- Kč, aniž vzal v úvahu částku zaplacenou obžalovaným v 
podobě akontace a dvou leasingových splátek před jeho zpronevěřením. Krajský 
soud, jako soud odvolací, naproti tomu otázku ceny věci v době zpronevěry zcela 
pominul a vycházel z konstrukce, že škodou je částka odpovídající rozdílu mezi 
cenou svěřené věci v době uzavření leasingové smlouvy na jedné straně a úhrnem 
finančních částek zaplacených nájemcem v době před spácháním činu na straně 
druhé. Podle názoru krajského soudu je škodou v projednávaném případě pouze 
částka 9 694,20 Kč, která představuje rozdíl mezi 13 551,20 Kč a součtem 
akontace, zaplacené při uzavření leasingové smlouvy a dvou splátek zaplacených 
za prosinec 1998 a leden 1999. Tímto postupem odvolací soud podle názoru 
ministra spravedlnosti obžalovaného Z. S. zvýhodnil, když odečetl od původní 
ceny televizoru celé zaplacené leasingové splátky. Majetková újma vzniklá 
poškozenému se zaplacením leasingové splátky nezmenšila o celou výši splátky, 
ale pouze o určitou část této splátky, která v sobě nezahrnuje složky jako 
např. úroky z dlužné částky, náklady na pojištění předmětu leasingu, poplatky 
za zvláštní služby spojené s užíváním leasingu apod. 

Soud prvního stupně tak dle stížnosti pro porušení zákona rozhodl na podkladě 
neúplně zjištěného skutkového stavu věci v rozporu s ustanovením § 2 odst. 5, 6 
tr. řádu. Odvolací soud pak pochybil, pokud sám po zrušení rozsudku soudu 
prvního stupně za daného důkazního stavu bez jeho doplnění ve věci rozhodl. 
Porušil tak ustanovení § 254 odst. 1 a § 259 odst. 3 tr. řádu ve prospěch i v 
neprospěch obžalovaného Z. S.V závěru podané stížnosti pro porušení zákona 
proto ministr spravedlnosti navrhl, aby Nejvyšší soud České republiky podle § 
268 odst. 2 tr. řádu vyslovil porušení zákona v naznačeném směru, za splnění 
podmínek § 272 odst. 1 tr. řádu podle § 269 odst. 2 tr. řádu napadené 
rozhodnutí, včetně rozhodnutí na něj obsahově navazujících zrušil, a dále aby 
postupoval podle § 270 odst. 1 tr. řádu.

	Nejvyšší soud České republiky na podkladě podané stížnosti pro porušení 
zákona přezkoumal podle § 267 odst. 1 tr. řádu správnost všech výroků 
napadeného rozsudku, jakož i řízení, jež mu předcházelo, a zjistil, že zákon 
porušen byl ve prospěch i v neprospěch obžalovaného Z. S. a stížnost pro 
porušení zákona je důvodná.

	Z přiloženého spisového materiálu Nejvyšší soud zjistil, že obžalovaný 
Z. S. se skutečně dopustil jednání, pro které byl postaven před soud a jeho 
jednání bylo také správně po právní stránce kvalifikováno jako trestný čin 
zpronevěry podle § 248 tr. zákona. Zákonné znaky tohoto trestného činu lze 
spatřovat i v jednání pachatele, který cizí věc svěřenou mu na podkladě 
leasingové smlouvy po zaplacení příslušné akontace, popř. jedné či několika 
smluvně dohodnutých leasingových splátek, fakticky odejme z dispozice vlastníka 
(do zaplacení poslední splátky a zbytkové ceny - leasingové organizace) a věc 
prodá. 

Nejvyšší soud považuje za správné, pokud základem pro stanovení výše škody 
způsobené obžalovaným uvedeným trestným činem se stala prodejní cena 
pronajatého televizoru a nikoli částka, kterou by byl obžalovaný Z. S. povinen 
zaplatit souhrnem všech splátek za celou dobu nájmu. Jak již Nejvyšší soud 
publikoval, za škodu, která je znakem skutkové podstaty některých trestných 
činů proti majetku včetně trestného činu zpronevěry podle § 248 tr. zákona, je 
možno zpravidla považovat jen úbytek na cizím majetku odpovídající ceně věci, 
jež byla předmětem útoku, nikoli však i další škodlivé majetkové následky činu, 
které mohou mít význam pouze pro určení nebezpečnosti činu pro společnost ve 
smyslu ustanovení § 3 odst. 2 a 4 tr. zákona, nebo pro rozhodnutí o náhradě 
škody podle § 228 tr. řádu. 

Podle ustanovení § 89 odst. 12 tr. zákona se škodou rozumí cena, za kterou se 
věc, která byla předmětem útoku, v době a v místě činu obvykle prodává. 
Nelze-li takto výši škody zjistit, vychází se z účelně vynaložených nákladů na 
obstarání stejné nebo obdobné věci nebo uvedení v předešlý stav. Z odůvodnění 
rozhodnutí soudu prvního stupně se podává, že v projednávaném případě soud sice 
správně vycházel z ceny zpronevěřeného televizoru v době činu, (příslušným 
znaleckým posudkem byla stanovena ve výši 13 000,- Kč), nevzal však v úvahu 
částku 3 857,- Kč zaplacenou obžalovaným poškozenému ještě před tím, než 
televizor v zastavárně prodal. Jeho skutková zjištění, týkající se skutečné 
škody nelze proto akceptovat, zvláště pak za situace, kdy v projednávaném 
případě je konkrétní výše způsobené škody důležitým momentem pro posouzení, zda 
obžalovaný Z. S. svým jednáním způsobil škodu nikoli nepatrnou nebo škodu 
nikoli malou ve smyslu ustanovení § 248 odst.1 nebo odst. 2 tr. zákona. Jak je 
důvodně namítáno v podané stížnosti pro porušení zákona, soud prvního stupně 
měl v rámci dokazování v hlavním líčení od poškozeného zjistit, jaká část z 
částky 3 857,- Kč zaplacené obžalovaným ve formě akontace a dvou splátek, 
představuje čisté splátky na pořizovací cenu předmětného televizoru a jaká část 
tvoří složku představující úroky, náklady na pojištění předmětu leasingu, 
poplatky za zvláštní služby spojené s jeho užíváním apod. Takto zjištěnou 
částku měl soud odečíst od ceny televizoru v době spáchání činu, tedy od 
částky, objektivně zjištěné příslušným znalcem. Teprve poté mohl spolehlivě 
rozhodnout o vině obžalovaného podle mírnějšího či přísnějšího ustanovení § 248 
tr. zákona.

	Krajský soud jako soud odvolací otázku ceny televizoru v době jeho 
zpronevěry obžalovaným zcela pominul a obžalovaného Z. S. zvýhodnil tím, že 
vzal za prokázanou škodu ve výši 9 694,20 Kč, představující rozdíl mezi 13 
551,20 Kč (prodejní cenou televizoru) a 3 857,- Kč (součtem akontace a dvou 
leasingových splátek). K tomuto postupu je třeba dodat, že majetková újma 
poškozenému se zaplacením leasingové splátky nezmenšila o celou výši splátky, 
protože leasingová splátka není pouhou splátkou na pořizovací cenu věci, ale 
zahrnuje v sobě i další položky, jak je již výše uvedeno. 

	Vzhledem k těmto zjištěním Nejvyššímu soudu nezbývá než konstatovat, že 
již Městský soud v Brně nepostupoval tak, aby byl zjištěn skutkový stav věci, o 
němž nejsou důvodné pochybnosti a při stanovení skutečné výše škody, způsobené 
zažalovaným jednáním obžalovaného neprovedl všechny důkazy, které by vedly k 
její správné specifikaci. Tímto postupem porušil ustanovení § 2 odst. 5, odst. 
6 tr. řádu. Krajský soud v Brně, který ve věci rozhodoval jako soud odvolací, 
pokud za tohoto důkazního stavu sám ve věci rozsudkem rozhodl, aniž by soudem 
prvního stupně zjištěný skutkový stav důkazně doplnil, porušil zákon nejen v 
ustanovení § 259 odst. 3 tr. řádu, ale i v ustanovení § 254 odst. 1 tr. řádu, 
neboť nedostál své zákonné přezkumné povinnosti.

	Proto podle § 268 odst. 2 tr. řádu vyslovil, že rozsudkem Krajského 
soudu v Brně ze dne 27. 11. 2000, sp. zn. 5 To 601/2000 a v řízení, které mu 
předcházelo byl porušen zákon v ustanoveních § 2 odst. 5, 6, § 254 odst. 1 a § 
259 odst. 3 tr. řádu ve prospěch i v neprospěch obžalovaného. Jelikož byly 
splněny podmínky ustanovení § 272 odst. 1 tr. řádu, podle § 269 odst. 2 tr. 
řádu uvedený rozsudek, jakož i předcházející rozsudek Městského soudu v Brně ze 
dne 12. 9. 2000, sp. zn. 1T 186/2000 zrušil, přičemž zrušil i všechna další 
rozhodnutí na zrušené rozsudky obsahově navazující, pokud vzhledem ke změně, k 
níž došlo zrušením, pozbyla podkladu.

	Podle § 270 odst. 1 tr. řádu pak Městskému soudu v Brně přikázal, aby 
věc v potřebném rozsahu znovu projednal a rozhodl. Jeho úkolem bude doplnit 
dokazování o vyjádření poškozené organizace k otázce skladby leasingových 
splátek a ke zjištění, jaká částka ze zaplacené akontace a splátek představuje 
splácení pořizovací ceny předmětného televizoru. Teprve poté bude možno beze 
všech pochybností upřesnit výši škody, která je obžalovanému Z. S. kladena za 
vinu.

Poučení : Proti tomuto rozhodnutí není stížnost pro porušení zákona přípustná.

V Brně dne 17. července 2001

Předseda senátu:

Mgr. Josef H e n d r y c h 

