Soud: Nejvyšší soud

Důvod dovolání: § 2 odst. 1 tr. zákoníku

Spisová značka: 4 Tz 76/2010

Datum rozhodnutí: 16.02.2011

Typ rozhodnutí: ROZSUDEK


Heslo: Obecně prospěšné práce, Přeměna trestu

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 76/2010-22


ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud České republiky projednal ve veřejném zasedání konaném dne 16. 
února 2011 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného D.  S., 
proti usnesení Obvodního soudu pro Prahu 4 ze dne 15. 6. 2010 sp. zn. 37 T 
81/2008 a podle § 268 odst. 2, § 269 odst. 2 a § 270 odst. 1 tr. ř. rozhodl   t 
a k t o :

Pravomocným usnesením Obvodního soudu pro Prahu 4 ze dne 15. 6. 2010 sp. 
zn.           37 T 81/2008   b y l   p o r u š e n   z á k o n   v ustanoveních 
§ 65 odst. 2 a § 56 odst. 2  písm. b) tr. zákoníku (zák. č. 40/2009 Sb.) v 
neprospěch obviněného D. S.

Napadené usnesení  s e   z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 4   s e   p ř i k a z u j e , aby věc v potřebném 
rozsahu znovu projednal a rozhodl. 





Odůvodnění:

Trestním příkazem Obvodního soudu pro Prahu 4 ze dne 31. 10. 2008 sp. 
zn.               37 T 81/2008, který nabyl právní moci ohledně jeho osoby dne 
7. 12. 2008, byl D. S. uznán vinným skutkem spáchaným dne 3. 10. 2008, který 
byl právně posouzen jako trestný čin krádeže podle § 247 odst. 1 písm. b) tr. 
zák. ve stádiu pokusu podle § 8 odst. 1 tr. zák. spáchaný ve spolupachatelství 
podle § 9 odst. 2 tr. zák., za což byl odsouzen k trestu obecně prospěšných 
prací ve výměře 250 hodin. Současně bylo rozhodnuto o náhradě škody.

Obviněný trest obecně prospěšných prací nevykonal a současně nevedl řádný 
život.  Obvodní soud pro Prahu 4 proto usnesením ze dne 15. 6. 2010 sp. zn. 37 
T 81/2008 rozhodl podle § 65 odst. 2 tr. zákoníku o přeměně trestu obecně 
prospěšných prací ve výměře 250 hodin na trest odnětí svobody v trvání 250 dnů. 
Pro výkon trestu byl obviněný podle § 56          odst. 2 písm. b) tr. zákoníku 
zařazen do věznice s dozorem. Usnesení nabylo právní moci dne 24. 6. 2010. 
Použití nového trestního zákoníku účinného od 1. 1. 2010 zdůvodnil obvodní soud 
odkazem a citací rozhodnutí Nejvyššího soudu sp. zn. 4 Tz 17/2006, podle 
kterého „Při posuzování trestnosti činu ve smyslu § 16 odst. 1 tr. zák. se 
pozdější, pro pachatele příznivější právo uplatní, jen pokud ještě nebylo 
pravomocně rozhodnuto o  vině a trestu pachatele. Bylo-li již pravomocně 
rozhodnuto o vině i trestu, citované ustanovení o časové působnosti trestního 
zákona nelze použít. Stížnost obviněného Městský soud v Praze usnesením ze dne 
18. 8. 2010 sp. zn. Nt 554/2010 podle § 148 ost. 1 písm. b) tr. ř. zamítl, 
neboť byla podána osobou, která se jí výslovně vzdala.

Proti usnesení Obvodního soudu pro Prahu 4 ze dne 15. 6. 2010 sp. zn. 37 T 
81/2008 podal ministr spravedlnosti podle § 266 odst. 1 tr. ř. ve prospěch 
obviněného D. S. stížnost pro porušení zákona. V této zaujal názor, že tímto 
usnesením Obvodního soudu pro Prahu 4 byl porušen zákon v ustanovení § 2 odst. 
1 tr. zákoníku (do 31. 12. 2009    § 16 odst. 1 tr. zák.), a to v neprospěch 
obviněného. Dále pak stěžovatel poukázal na znění následujících zákonných 
ustanovení a vyvodil z nich níže uvedené závěry.

Podle § 2 odst. 1 tr. zákoníku (shodně též § 16 odst. 1 tr. zák. účinného do 
31. 12. 2009) se trestnost činu posuzuje podle zákona účinného v době, kdy byl 
čin spáchán; podle pozdějšího zákona se posuzuje jen tehdy, jestliže to je pro 
pachatele příznivější.

Jelikož Obvodní soud pro Prahu 4 rozhodoval o přeměně trestu obecně prospěšných 
prací v trest odnětí svobody za účinnosti nového zákona č. 40/2009 Sb., tr. 
zákoníku, bylo jeho povinností především zkoumat na základě ustanovení § 2 
odst. 1 tr. zákoníku, zda je použití nového práva pro obviněného příznivější. 
Bylo jeho povinností posuzovat použití nového práva jako celku. Pozdější 
úprava, jejíž použití je výjimkou, nastupuje pouze tehdy, je-li to pro 
pachatele jednoznačně příznivější.

Výkon trestu obecně prospěšných prací byl v trestním zákoně účinném do 31. 12. 
2009 upraven v ustanovení § 45a, v trestním zákoníku účinném od 1. 1. 2010 je 
pak upraven v ustanovení § 65.

Podle § 45a tr. zák., jestliže pachatel v době od odsouzení do skončení výkonu 
trestu obecně prospěšných prací nevedl řádný život, nebo zaviněně nevykonal ve 
stanovené době uložený trest, přemění soud trest obecně prospěšných prací nebo 
jeho zbytek v trest odnětí svobody a rozhodne zároveň o způsobu jeho výkonu; 
přitom každé i jen započaté dvě hodiny nevykonaného trestu obecně prospěšných 
prací se počítají za jeden den odnětí svobody.

Podle § 65 odst. 2 tr. zákoníku, jestliže pachatel v době od odsouzení do 
skončení výkonu trestu obecně prospěšných prací nevede řádný život, vyhýbá se 
nástupu výkonu trestu, bez závažného důvodu poruší sjednané podmínky výkonu 
trestu obecně prospěšných prací, jinak maří výkon tohoto trestu nebo zaviněně 
nevykonává ve stanovené době uložený trest, může soud přeměnit, a to i během 
doby stanovené pro jeho výkon, trest obecně prospěšných prací nebo jeho zbytek 
v trest odnětí svobody a rozhodnout zároveň o způsobu jeho výkonu; přitom každá 
i jen započatá jedna hodina nevykonaného trestu obecně prospěšných prací se 
počítá za jeden den odnětí svobody.

Z porovnání znění staré a nové zákonné úpravy výkonu trestu obecně prospěšných 
prací je podle stěžovatele zřejmé, že v daném stádiu řízení (v řízení 
vykonávacím), kdy nalézací soud rozhodoval, je použití trestního zákona 
účinného do 31. 12. 2009 příznivější, neboť nevykonaný trest obecně prospěšných 
prací ve výměře 250 hodin se přemění na 125 dní trestu odnětí svobody, oproti 
trestnímu zákoníku účinnému od 1. 1. 2010, kdy týž trest obecně prospěšných 
prací ve výměře 250 hodin se přemění na 250 dní trestu odnětí svobody, tj. na 
dvojnásobek.

Obvodní soud pro Prahu 4 tím, že rozhodl o přeměně trestu obecně prospěšných 
prací v trest odnětí svobody podle pozdějšího zákona, ač to je pro pachatele 
méně příznivé, porušil trestní zákoník v jeho neprospěch.

Ministr spravedlnosti proto v závěru podané stížnosti pro porušení zákona 
navrhl, aby Nejvyšší soud podle § 268 odst. 2 tr. ř. vyslovil, že usnesením 
Obvodního soudu pro Prahu 4 ze dne 15. 6. 2010 sp. zn. 37 T 81/2008 byl porušen 
zákon v ustanovení § 2 odst. 1                    tr. zákoníku v neprospěch 
obviněného D. S. Podle § 269 odst. 2 tr. ř. aby napadené usnesení zrušil a 
zrušil také další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu. Poté pak aby 
postupoval podle § 270 odst. 1 tr. ř. a Obvodnímu soudu pro Prahu 4 přikázal, 
aby věc v potřebném rozsahu znovu projednal a rozhodl, popř. aby postupoval 
podle § 271 odst. 1  tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Od 1. 1. 2010 je účinný nový trestní zákoník (zák. č. 40/2009 Sb. ve znění 
novely), který v § 2 stanoví podmínky trestnosti činu a dobu jeho spáchání a to 
obdobně, jako to upravoval trestní zákon (zák. č. 140/1961 Sb.) účinný do 31. 
12. 2009 ve svém ustanovení            § 16. Podle odstavce 1 obou zmíněných 
zákonných ustanovení se trestnost činu posuzuje podle zákona účinného v době, 
kdy byl čin spáchán. Podle pozdějšího jen tehdy, jestliže je to pro pachatele 
příznivější.

Trestností činu nutno rozumět možnost, že pachatel je pro určitý trestný čin 
odsouzen, tj. po zažalování činu bude pro tento trestný čin uznán vinným a 
uložen mu trest či jiná trestní sankce. Trestnost činu je tedy charakteristikou 
činu jako činu soudně trestného, jehož druh, povaha i sankce musí být popsána v 
trestním zákoně. Jsou to tedy všechny podmínky relevantní pro výrok o vině i 
trestu (srov. Šámal, Pavel a kol., Trestní zákoník I, Komentář, str. 39, 1. 
vydání 2009, C.H.Beck).

V případě přezkoumávaném Nejvyšším soudem je třeba si především uvědomit, 
že           o vině a trestu ve vztahu k obviněnému D. S. bylo (trestním 
příkazem Obvodního soudu pro Prahu 4) rozhodnuto podle v té době platných a 
účinných ustanovení trestního zákona (zák. č. 140/1961 Sb.). Byť výrok o 
případné přeměně trestu obecně prospěšných prací na trest odnětí svobody není 
součástí výroku o trestu odsuzujícího rozhodnutí, jako je tomu např. u trestu 
peněžitého, kdy soud musí spolu s peněžitým trestem zároveň stanovit i náhradní 
trest odnětí svobody, a to pro případ, že by peněžitý trest nebyl ve stanovené 
lhůtě vykonán, přesto je třeba i pro případ přeměny trestu obecně prospěšných 
prací na trest odnětí svobody vycházet ze zákona, podle něhož bylo ve věci 
rozhodnuto o vině  a trestu. Přepočet (poměr) z hodin obecně prospěšných prací 
na dny odnětí svobody je zakotven přímo v zákoně (ex lege), naproti tomu o 
náhradním trestu odnětí svobody v případě uložení peněžitého trestu musí 
rozhodnout soud bezprostředně v rámci výroku o trestu. Je tomu tak proto, aby 
obviněnému bylo zřejmé, jaká sankce mu hrozí pro případ, kdyby peněžitý trest 
ve stanovené lhůtě nezaplatil. Jak již bylo zmíněno, u trestu obecně 
prospěšných prací taková pohrůžka přeměny a současně i příslušný přepočet v 
trest odnětí svobody vyplývá pro obviněného přímo ze zákona. 

Jestliže tedy za účinnosti trestního zákona bylo v případě obviněného D. S. 
rozhodnuto o vině a trestu, tak nevykonaný trest obecně prospěšných prací bylo 
nutno přeměnit v nepodmíněný trest odnětí svobody podle ustanovení § 45a odst. 
4 tr. zák. (zák. č. 140/1961 Sb.), kdy platilo, že každé, i jen započaté dvě 
hodiny nevykonaného trestu obecně prospěšných prací, se počítají za jeden den 
odnětí svobody, a to i v době, kdy již byl v účinnosti nový trestní zákoník 
(zák. č. 40/2009 Sb.). Znamená to, že v konkrétním případě při správném použití 
trestního zákona měl být obviněnému přeměněn trest 250 hodin obecně prospěšných 
prací v trest odnětí svobody v trvání 125 dnů.

Nebylo tudíž opodstatněné postupovat podle ustanovení § 65 odst. 2 tr. zákoníku 
(zák. č. 40/2009 Sb.), v němž je takováto přeměna trestu obecně prospěšných 
prací na trest odnětí svobody s účinností od 1. 1. 2010 upravena. Podle 
citovaného ustanovení se každá i jen započatá jedna hodina nevykonaného trestu 
obecně prospěšných prací počítá za jeden den odnětí svobody. V konkrétním 
případě tak bylo dokonce zhoršeno postavení obviněného, kterému bylo přeměněno 
nevykonaných 250 hodin trestu obecně prospěšných prací v trest odnětí svobody v 
trvání 250 dnů. Tato okolnost ale nebyla při posuzování zákonnosti postupu a 
napadeného rozhodnutí obvodního soudu primární.

Jak již bylo shora uvedeno, přepočet trestu obecně prospěšných prací na trest 
odnětí svobody je daný zákonem a je tak nedílnou součástí institutu trestnosti 
činu. Tudíž poměr, v jakém bude případně třeba přepočítat nevykonaný trest 
obecně prospěšných prací na trest odnětí svobody, je zákonem stanoven již v 
okamžiku, kdy obviněnému byl soudem pravomocně uložen trest obecně prospěšných 
prací. Případné pozdější rozhodování o přeměně trestu obecně prospěšných prací 
na trest odnětí svobody proto již není posuzováním otázky trestnosti ohledně 
poměru, v jakém bude první z trestů přepočten v druhý, a proto bylo  v 
konkrétním případě nutné při takovém rozhodování aplikovat trestní zákon (zák. 
č. 140/1961 Sb.), a nikoli trestní zákoník (zák. č. 40/2009 Sb.)

Rovněž pak pokud k zařazení obviněného pro výkon trestu odnětí svobody do 
věznice s dozorem došlo podle ustanovení § 56 odst. 2 písm. b) tr. zákoníku, 
jde o postup a rozhodnutí nesprávné, neboť použito mělo být ustanovení § 39a 
odst. 2 písm. b) tr. zák.

Lze tak uzavřít, že v daném případě aplikace zákonných ustanovení trestního 
zákoníku obvodním soudem ve svém konečném důsledku vedla k porušení zákona v 
neprospěch obviněného.

Na tomto místě je ale třeba zároveň zdůraznit, že v případech, kdy trest obecně 
prospěšných prací byl uložen podle trestního zákona (zák. č. 140/1961 Sb.) a o 
jeho přeměně v trest odnětí svobody je rozhodováno za účinnosti trestního 
zákoníku (zák. č. 40/2009 Sb.), nemůže se obviněný domáhat ani aplikace jiných 
ustanovení trestního zákoníku, které mohou být i v jeho prospěch. Jde např. o 
výjimečné ponechání trestu obecně prospěšných prací v platnosti nebo o 
prodloužení doby výkonu tohoto trestu až o šest měsíců, za současného stanovení 
některé ze zde uvedených omezujících podmínek, což nově umožňuje 
ustanovení           § 65 odst. 3 tr. zákoníku.

Nezbytné je pak i dodat, že pokud Obvodní soud pro Prahu 4 svůj postup a 
rozhodnutí opíral o usnesení Nejvyššího soudu sp. zn. 4 Tz 17/2006, z něhož i 
citoval, nelze než konstatovat, že z jeho strany došlo k určitému nepochopení 
problematiky řešené v tomto usnesení a ke zcela nesprávné aplikaci v něm 
obsažených názorů na projednávaný případ.

Nejvyšší soud vzhledem ke všem těmto závěrům podle § 268 osdt. 2 tr. ř. 
vyslovil, že pravomocným usnesením Obvodního soudu pro Prahu 4 ze dne 15. 6. 
2010 sp. zn.                       37 T 81/2008 byl porušen zákon v 
ustanoveních § 65 odst. 2 a § 56 odst. 2 písm. b)                    tr. 
zákoníku v neprospěch obviněného D. S. Podle § 269 odst. 2 tr. ř. napadené 
usnesení zrušil, současně zrušil i všechna další rozhodnutí, na toto usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Věc pak podle § 270 odst. 1 tr. ř. přikázal Obvodnímu soudu pro Prahu 
4, aby ji znovu projednal  a rozhodl. 

Při rozhodování o přeměně trestu obecně prospěšných prací bude obvodní soud 
postupovat v intencích právního názoru, který v tomto rozsudku Nejvyšší soud 
vyslovil (viz   § 270 odst. 4 tr. ř.).

Poučení: Proti tomuto rozhodnutí není opravný prostředek přípustný.

V Brně dne 16. února 2011


    Předseda senátu:
     JUDr. František   H r a b e c   






	
	




 


	
	


