Soud: Nejvyšší soud

Spisová značka: 7 Tz 9/2025

Datum rozhodnutí: 25.03.2025

Typ rozhodnutí: ROZSUDEK


Heslo: Zásada volného hodnocení důkazů, Postoupení věci jinému orgánu, Stížnost pro porušení zákona

Dotčené předpisy: § 222 odst. 2 předpisu č. 141/1961 Sb., § 2 odst. 5,6 předpisu č. 141/1961 Sb., § 268 odst. 2 předpisu č. 141/1961 Sb.

Kategorie rozhodnutí: D




7 Tz 9/2025-267 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud v senátě složeném z předsedy JUDr. Josefa Mazáka a soudců 
JUDr. Radka Doležela a JUDr. Romana Vicherka, Ph.D., projednal v neveřejném 
zasedání dne 25. 3. 2025 stížnost pro porušení zákona podanou ministrem 
spravedlnosti v neprospěch obviněného P. Č. proti pravomocnému usnesení 
Okresního soudu v Břeclavi ze dne 12. 4. 2023, sp. zn. 3 T 153/2022, a rozhodl 
takto:


	Podle § 268 odst. 2 tr. ř. se vyslovuje, že pravomocným usnesením 
Okresního soudu v Břeclavi ze dne 12. 4. 2023, sp. zn. 3 T 153/2022, 

byl porušen zákon

v ustanoveních § 2 odst. 5, 6 tr. ř. a § 222 odst. 2 tr. ř. ve prospěch 
obviněného P. Č.


Odůvodnění:

1.	Státní zástupce Okresního státního zastupitelství v Břeclavi podal 
dne 25. 10. 2022 u Okresního soudu v Břeclavi obžalobu na obviněného P. Č. pro 
přečin ublížení na zdraví podle § 146 odst. 1 tr. zákoníku. Podle žalobního 
návrhu se obviněný P. Č. dopustil tohoto přečinu v podstatě tím, že dne 12. 9. 
2021 v XY, okres XY, v XY ulici na dvoře objektu společnosti XY, s. r. o., po 
sporu o křovinořez fyzicky napadl svou bývalou manželku K. Č., nar. XY, tím 
způsobem, že ji strkal, několikrát ji udeřil pěstí do hrudníku, kopal do ní, 
poté vzal dřevěnou lať o rozměrech 3x2x150 cm, kterou ji opakovaně udeřil, a 
tím poškozené, která se kryla rukama, způsobil bolestivost a otok pravé ruky s 
odlomením zadní trojhranné kosti bez dislokace, zlomeninu v dorso-laterální 
části druhého až pátého žebra bez dislokace vlevo a oděrky a hematomy na 
různých částech těla, přičemž poškozená vyhledala lékařské ošetření v Nemocnici 
Břeclav, byla ve stavu pracovní neschopnosti od 12. 9. 2021 do 7. 10. 2021 a v 
obvyklém způsobu života byla omezena 38 dnů.

2.	Usnesením Okresního soudu v Břeclavi ze dne 12. 4. 2023, č. j. 3 T 
153/2022-230, byla věc podle § 222 odst. 2 tr. ř. postoupena Obecnímu úřadu v 
XY, neboť skutek by mohl být posuzován jako přestupek podle zákona č. 200/1990 
Sb., o přestupcích, ve znění pozdějších předpisů. Okresní soud v Břeclavi 
odůvodnil postoupení věci tím, že zranění poškozené je sice nepochybné, je mezi 
ním a jednáním obviněného příčinná souvislost, avšak zranění poškozené „nemohla 
vzniknout tak, jak je popsáno ve výroku tohoto usnesení“. Uvedl dále, že „bylo 
jednoznačným způsobem prokázáno, že zejména co se týká přetahování o křovinořez 
mezi obviněným a poškozenou došlo pravděpodobně ke zranění poškozené, nikoliv 
však tak, jak je popsala ve své výpovědi a tak, jak je popsáno ve výroku tohoto 
usnesení.“ V této spojitosti poukázal na to, že poškozená trpí ranou fází 
osteoporózy, při které ke vzniku zranění nemusí být vyvinuta velká intenzita, 
míněno intenzita síly. Dodal, že pokud by se obviněný vůči poškozené skutečně 
dopustil takového jednání, jak ho popsala poškozená, musela by vzhledem k 
uvedené diagnóze utrpět mnohem závažnější a rozsáhlejší zranění. Poukázal také 
na to, že se jednalo o řešení sporů mezi bývalými partnery, a zmínil zásadu, že 
trestní řízení je až krajním prostředkem pro řešení případných sporů (ultima 
ratio). Jednání obviněného nebylo podle okresního soudu tak závažné a 
intenzivní, aby mohla být vyvozována trestní odpovědnost obviněného. Usnesení 
nabylo právní moci dne 12. 4. 2023 v řízení před Okresním soudem v Břeclavi 
jako soudem prvního stupně, neboť státní zástupce se po vyhlášení usnesení 
vzdal stížnosti.

3.	Ministr spravedlnosti podal dne 18. 2. 2025 u Nejvyššího soudu v 
neprospěch obviněného stížnost pro porušení zákona proti usnesení Okresního 
soudu v Břeclavi. Zmínil nepřesnou formulaci výroku napadeného usnesení, pokud 
v něm byl odkaz na zrušený zákon č. 200/1990 Sb., o přestupcích, a pokud v něm 
absentuje „výslovné uvedení zákonného předpokladu aplikace § 222 odst. 2 tr. 
ř.“ Poukázal na nedostatečné odůvodnění napadeného usnesení založené na 
spekulativních a nelogických závěrech ve vztahu ke skutkovým zjištěním 
týkajícím se způsobu a intenzity jednání obviněného a mechanismu vzniku zranění 
poškozené. Za nesprávné označil zjištění soudu, podle něhož příčinou vzniku 
zranění poškozené bylo pouhé přetahování o křovinořez. Zdůraznil, že podle 
znalkyně z oboru zdravotnictví, odvětví soudního lékařství, zlomeniny žeber 
mohly vzniknout úderem pevným předmětem či kopáním do poškozené, což je 
mechanismus, který konzistentně popsala poškozená ve svých výpovědích. 
Připomněl, že k části útoku obviněného na poškozenou (dřevěnou latí) došlo již 
za přítomnosti policistů na místě. Uvedl, že nijak nebyla prokázána věcná 
souvislost útoku obviněného na poškozenou s řešením sporů mezi bývalými 
partnery. Vyjádřil nesouhlas s tím, jaký význam soud přikládal zdravotnímu 
stavu poškozené, která trpí počínající fází osteoporózy. Odkázal na vyjádření 
znalkyně v tom smyslu, že osteopenie sice mohla mít vliv na vznik zranění 
poškozené, ale že podle zdravotní dokumentace předložené praktickým lékařem 
došlo u poškozené v posledních letech ke zlepšení. Kromě toho namítl, že 
obviněný si byl vědom zdravotního stavu poškozené, takže musel být srozuměn s 
tím, že jí může svým jednáním způsobit újmu na zdraví. Uzavřel, že jsou dány 
všechny znaky přečinu ublížení na zdraví podle § 146 odst. 1 tr. zákoníku. 
Vytkl nepřiléhavou aplikaci subsidiarity trestní represe podle § 12 odst. 2 tr. 
zákoníku, jejíž součástí je pojetí trestní represe jako krajního prostředku 
(ultima ratio). V této spojitosti konstatoval naopak vyšší stupeň společenské 
škodlivosti činu, což obsáhle odůvodnil zejména tím, že obviněný vedl útok 
proti poškozené se zbraní ve smyslu § 118 tr. zákoníku, zvyšoval jeho intenzitu 
od použití pěstí a kopů až k použití dřevěné latě, způsobil poškozené zranění, 
pro které byla omezena v obvyklém způsobu života po dobu 38 dnů, a byť šlo o 
bývalou partnerku, napadl fyzicky slabší ženu, která měla zjevně omezenou 
možnost obrany a kterou mohl důvodně považovat s ohledem na její zdravotní stav 
za zvlášť zranitelnou. Vznesené námitky uzavřel tím, že napadeným usnesením byl 
porušen zákon ve prospěch obviněného v ustanoveních § 12 odst. 2 tr. zákoníku, 
§ 2 odst. 5, 6 tr. ř., § 134 odst. 2 tr. ř., § 222 odst. 2 tr. ř. Ministr 
spravedlnosti proto navrhl, aby Nejvyšší soud podle § 268 odst. 2 tr. ř. 
vyslovil vytýkané porušení zákona, ke kterému došlo ve prospěch obviněného v 
citovaných ustanoveních.

4.	Státní zástupce Nejvyššího státního zastupitelství v písemném 
vyjádření ke stížnosti pro porušení zákona uvedl, že se s ní ztotožňuje. 
Připomněl formální vady napadeného usnesení, souhlasil s tím, že nejsou žádné 
pochybnosti o naplnění znaků přečinu ublížení na zdraví podle § 146 odst. 1 tr. 
zákoníku, a se stížností pro porušení zákona se ztotožnil i v tom, že čin 
obviněného vykazuje takový stupeň společenské škodlivosti, který vylučoval 
postoupení věci. Státní zástupce navrhl, aby Nejvyšší soud vyslovil porušení 
zákona, ke kterému došlo ve prospěch obviněného v ustanoveních uvedených ve 
stížnosti pro porušení zákona. 

5.	Obviněný se ke stížnosti pro porušení zákona písemně vyjádřil 
prostřednictvím obhájce. Se stížností pro porušení zákona nesouhlasil. Uvedl, 
že z obsahu napadeného usnesení je zřejmé, že soud věc postoupil do 
přestupkového řízení z důvodu, že celá událost se odehrála úplně jinak, než 
popsala poškozená a než bylo uvedeno v popisu skutku v obžalobě. O tom podle 
obviněného svědčí závěry znalkyně MUDr. Svatavy Duchaňové. Ty obviněný 
podrobněji interpretoval s tím, že vyvracejí výpověď poškozené. Zranění mohla 
vzniknout trhnutím křovinořezem samotnou poškozenou. Přetahování o předmět je 
činností vzájemnou, nikoli jednostranným útokem. Navíc byl prokázán velmi 
negativní až nenávistný vztah poškozené k obviněnému, což mohlo ovlivnit 
věrohodnost výpovědi poškozené. Obviněný znovu poukázal na souvislost skutku s 
dřívějšími spory mezi obviněným a poškozenou. Závěry okresního soudu považoval 
za logické a mající oporu v provedeném dokazování. Vyjádřil názor, že formální 
vada napadeného usnesení spočívající v nesprávném označení platného 
přestupkového zákona nezakládá nutnost vyslovení porušení zákona a že v 
posouzení dané věci nelze shledat judikatorní přínos, neboť řešení sporných 
otázek je zde vázáno na konkrétní okolnosti případu. Obviněný navrhl stížnost 
pro porušení zákona zamítnout jako nedůvodnou.

6.	Stejný návrh učinil obviněný i v doplnění vyjádření ze dne 23. 3. 
2025, v němž dále poukázal na zásadu ne bis in idem s tím, že v mezidobí bylo 
řízení o přestupku správním orgánem pravomocně zastaveno. Podle obviněného 
nelze za této situace vést řízení o stížnosti pro porušení zákona, které je 
rovněž trestním řízením, tj. řízením podle trestního řádu. Na tom podle 
obviněného nic nemění ani fakt, že v řízení o stížnosti pro porušení zákona 
podané v neprospěch obviněného může být vysloveno porušení zákona ve prospěch 
obviněného, ale nemůže dojít ke zrušení napadeného rozhodnutí. 

7.	Nejvyšší soud podle § 267 odst. 3 tr. ř. přezkoumal napadené usnesení 
i předcházející řízení a shledal, že zákon byl porušen.

8.	Výrok napadeného usnesení je zatížen vadným odkazem na zákon č. 
200/1990 Sb., o přestupcích, ve znění pozdějších předpisů. Tento zákon byl s 
účinností od 1. 7. 2017 zrušen zákonem č. 250/2016 Sb., o odpovědnosti za 
přestupky a řízení o nich. Pokud by jinak byly závěry Okresního soudu v 
Břeclavi akceptovatelné v tom směru, že skutek není trestným činem, ale mohl by 
být posouzen jako přestupek, pak by mohlo jít o přestupek proti občanskému 
soužití podle § 7 odst. 1 písm. b) zákona č. 251/2016 Sb., o některých 
přestupcích. 

9.	Zásadního pochybení se Okresní soud v Břeclavi dopustil tím, že 
ačkoli výslovně odmítl průběh skutku popsaný v žalobním návrhu, sám popsal 
zjištěný skutek ve výroku napadeného usnesení shodně, přičemž současně 
konstatoval, že takto se skutek neodehrál. Za situace, kdy se okresní soud ve 
svých skutkových závěrech zásadně odchýlil od obžaloby, měl však ve výroku 
rozhodnutí o postoupení věci popsat skutek tak, jak jej zjistil. 

10.	Naproti tomu není pochybením, že okresní soud ve výroku usnesení 
neuvedl slovní znění ustanovení § 222 odst. 2 tr. ř., tj. že skutek není 
trestným činem, mohl by však být jiným orgánem posouzen jako přestupek. Taková 
povinnost soudu nevyplývá ze zákona a neodpovídá ani ustálené soudní praxi. V § 
134 odst. 1 písm. a) – c) tr. ř. jsou uvedeny obsahové náležitosti výroku 
usnesení s tím, že samotný výrok musí obsahovat zákonná ustanovení, jichž bylo 
použito. Ve výroku o postoupení věci postačí uvést, že podle § 222 odst. 2 tr. 
ř. se věc postupuje jinému orgánu, a vymezit zjištěný skutek, jehož se 
postoupení týká. Slovní vyjádření podmínky aplikace ustanovení § 222 odst. 2 
tr. ř., tj. že nejde o trestný čin a že skutek by mohl být jiným orgánem 
posouzen jako přestupek nebo kárné provinění, není nutnou náležitostí výroku a 
postačí uvést to v odůvodnění. Uvádění důvodů rozhodnutí ve výroku usnesení 
ostatně neodpovídá naprosto převládající soudní praxi. Například ve výroku 
usnesení, jímž se podle § 256 tr. ř. zamítá odvolání, se rovněž zpravidla 
výslovně neuvádí, že odvolání není důvodné. Podobné zásady jsou zakotveny i v 
zákonné úpravě obsahových náležitostí rozsudku (§ 120 a násl. tr. ř.), z nichž 
vyplývá, že důvody rozhodnutí se uvádějí zpravidla v jeho odůvodnění. To platí 
zejména tam, kde ve výroku citované zákonné ustanovení nepřipouští dvě nebo 
více alternativ důvodu rozhodnutí. 

11.	Z toho, jak Okresní soud v Břeclavi odůvodnil napadené usnesení, je 
patrno, že za nepochybné považoval jednak zranění poškozené uvedené v obžalobě 
včetně délky její pracovní neschopnosti a jejího omezení v obvyklém způsobu 
života, jednak příčinnou souvislost zranění poškozené s jednáním obviněného. 
Vycházel však ze svého vlastního zjištění, podle něhož poškozená utrpěla 
zranění, když se ve sporu o křovinořez o něj přetahovala s obviněným. Jinou 
formu násilí obviněného proti poškozené, než sílu vynaloženou při přetahování 
považoval za neprokázanou, přičemž uzavřel, že s ohledem na diagnózu poškozené 
mohlo její zranění vzniknout, aniž by obviněný vyvinul větší intenzitu síly. 
Soud argumentoval tím, že poškozená trpí ranou fází osteoporózy, a že pokud by 
popis útoku obviněného, jak ho podala poškozená, odpovídal skutečnosti, musela 
by utrpět mnohem závažnější zranění. Svědeckou výpověď poškozené proto 
považoval za nevěrohodnou v části, v níž popsala další způsoby útoku obviněného 
nad rámec přetahování o křovinořez.

12.	Zmíněné skutkové závěry Okresního soudu v Břeclavi jsou zčásti 
pouhou spekulací, která nemá žádný podklad v důkazech, a zčásti jsou výsledkem 
zjevně vadného hodnocení provedených důkazů. 

13.	Při zjišťování skutkového stavu se Okresní soud v Břeclavi neřídil 
ustanovením § 2 odst. 5 tr. ř., podle něhož orgány činné v trestním řízení 
postupují v souladu se svými právy a povinnostmi uvedenými v trestním řádu a za 
součinnosti stran tak, aby byl zjištěn skutkový stav, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Při 
hodnocení důkazů se Okresní soud v Břeclavi neřídil ustanovením § 2 odst. 6 tr. 
ř., podle něhož orgány činné v trestním řízení hodnotí důkazy podle svého 
vnitřního přesvědčení založeného na pečlivém uvážení všech okolností případu 
jednotlivě i v jejich souhrnu.

14.	Poškozená ve své svědecké výpovědi podrobně, konkrétně, bez 
logických rozporů a celkově přesvědčivě popsala okolnosti, za nichž došlo ke 
konfliktu s obviněným, a dále i to, jak se tento konflikt vyvíjel, jak vyústil 
ve fyzický útok obviněného, jaká zranění při něm utrpěla a jak vyhledala 
lékařské ošetření. Stěžejní část svědecké výpovědi poškozené obsahuje popis 
útoku obviněného po předchozím přetahování o křovinořez. Podle této výpovědi 
obviněný napadal poškozenou údery pěstí, kopáním a údery dřevěnou latí do 
různých částí těla. Věrohodnost zmíněné výpovědi je podporována objektivním 
lékařským nálezem ohledně toho, jaká zranění a na jakých částech těla poškozená 
utrpěla. Na podporu svědecké výpovědi poškozené vyznělo i to, co uvedla 
znalkyně z oboru zdravotnictví, odvětví soudního lékařství, totiž že zranění 
poškozené mohla vzniknout způsobem, který poškozená popsala ve své svědecké 
výpovědi, a to i za situace, kdy poškozená jinak trpí osteopenií. Je tedy 
pouhou spekulací soudu úvaha, že při takovém útoku, jaký popsala, by poškozená 
musela utrpět mnohem závažnější zranění. Ve výsledcích provedeného dokazování 
nebyl žádný důvod k tomu, aby soud považoval svědeckou výpověď poškozené za 
nevěrohodnou v té části, ve které popsala další způsoby fyzického útoku, jimž 
byla vystavena ze strany obviněného v návaznosti na přetahování o křovinořez. 
Pokud soud označil tuto část svědecké výpovědi poškozené za nevěrohodnou a 
vyloučil ji jako důkazní podklad pro zjištění povahy, rozsahu, způsobu a 
intenzity útoku obviněného a pokud učinil zjištění, že incident spočíval v 
pouhém přetahování o křovinořez, dopustil se takového pochybení, jímž ve 
prospěch obviněného porušil zákon v ustanoveních § 2 odst. 5, 6 tr. ř.

15.	Další pochybení Okresního soudu v Břeclavi se vztahuje k právnímu 
posouzení skutku z toho hlediska, zda se jedná nebo nejedná o trestný čin. Na 
této otázce závisí rozhodnutí soudu podle § 222 odst. 2 tr. ř. Podle tohoto 
ustanovení soud postoupí věc jinému orgánu, jestliže shledá, že nejde o trestný 
čin, avšak zažalovaný skutek by mohl být jiným orgánem posouzen jako přestupek 
nebo kárné provinění, o nichž je tento orgán příslušný rozhodovat.

16.	Posuzovaný skutek evidentně vykazuje znaky přečinu ublížení na 
zdraví podle § 146 odst. 1 tr. zákoníku, jehož se dopustí ten, kdo jinému 
úmyslně ublíží na zdraví. 

17.	Z odůvodnění napadeného usnesení není jasné, z čeho Okresní soud v 
Břeclavi dovodil závěr, že nejde o trestný čin. Pokud měl na mysli, že skutek 
neměl znaky přečinu ublížení na zdraví uvedené v § 146 odst. 1 tr. zákoníku, 
neuvedl k takovému závěru žádné relevantní důvody. Uvedl k tomu pouze, že „pro 
případnou trestně právní odpovědnost je nutno naplnit subjektivní a objektivní 
stránku případného trestného činu, kdy v daném konkrétním případě bylo 
zjištěno, že nelze dovozovat trestně právní odpovědnost obviněného, neboť 
jednání, kterého se dopustil ve vztahu k poškozené, nebylo takové intenzity, 
aby trestně právní odpovědnost mohla být vyvozována.“ Vedle toho soud zmínil 
zásadu ultima ratio. Neuvedl, zda a které konkrétní znaky objektivní či 
subjektivní stránky skutkové podstaty trestného činu nebyly naplněny a proč. 
Lze souhlasit s ministrem spravedlnosti, že odůvodnění napadeného usnesení je 
nejasné, povrchní, nepřezkoumatelné a vnitřně rozporné. 

18.	Pokud okresní soud mínil, že skutek sice měl (formální) znaky 
přečinu ublížení na zdraví uvedené v § 146 odst. 1 tr. zákoníku, avšak neměl 
potřebný stupeň společenské škodlivosti, vycházel patrně z ustanovení § 12 
odst. 2 tr. zákoníku, i když to v odůvodnění napadeného usnesení výslovně 
neuvedl. Jestliže se opíral o zásadu subsidiarity trestní represe, je třeba 
uvést, že podle § 12 odst. 2 tr. zákoníku trestní odpovědnost pachatele a 
trestněprávní důsledky s ní spojené lze uplatňovat jen v případech společensky 
škodlivých, ve kterých nepostačuje uplatnění odpovědnosti podle jiného právního 
předpisu. Toto ustanovení vyjadřuje subsidiaritu trestní represe a pojetí 
trestní represe jako krajního prostředku ochrany dotčených zájmů (ultima 
ratio).

19.	Úsudek, že čin nemá potřebný stupeň společenské škodlivosti, lze 
zásadně založit jen na tom, že společenská škodlivost činu nedosahuje ani té 
nejnižší úrovně, která je obvyklá u běžně se vyskytujících trestných činů dané 
skutkové podstaty. Takový případ se zpravidla vyznačuje dominantní přítomností 
okolností, které svědčí ve prospěch pachatele a které významně snižují 
společenskou škodlivost činu. Typické je, že čin vykazuje širší okruh takových 
okolností a že zároveň nejsou přítomny žádné významnější okolnosti svědčící v 
neprospěch pachatele.

20.	Aplikují-li se uvedené zásady na posuzovaný případ, je zjevné, že 
závěr, podle něhož nejde o trestný čin pro nedostatek společenské škodlivosti, 
nemůže obstát vzhledem k dominantní přítomnosti okolností svědčících v 
neprospěch obviněného. 

21.	Z okolností činu lze uvést, že incident se odehrál mezi obviněným a 
poškozenou jako bývalými manžely, jejichž společné jmění nebylo vypořádáno a 
kteří měli trvalé bydliště na stejné adrese, byť se tam obviněný fakticky 
nezdržoval. Poškozená hodlala odstranit vysoký plevel na zahradě u domu, kde 
bylo jejich trvalé bydliště, za tím účelem vstoupila do přilehlého objektu 
společnosti, v níž působil obviněný, a chtěla si vzít křovinořez, s nímž by 
plevel posekala. Tomu se ale obviněný snažil zabránit, takže mezi nimi vznikla 
tahanice o křovinořez, která přerostla do poměrně razantního a stupňujícího se 
fyzického útoku obviněného proti poškozené. Důvod vzniku incidentu jasně 
ukazuje na to, že obviněný zahájil útok proti poškozené z malicherné příčiny. 
Ze strany obviněného nešlo jen o ojedinělý úder, ale o řadu úderů pěstí, 
kopanců a úderů dřevěnou latí do různých částí těla poškozené. Obviněný vedl 
útok proti fyzicky slabší ženě, která měla značně ztíženou možnost obrany 
spočívající v podstatě jen v tom, že se před údery obviněného kryla rukama a 
volala o pomoc. Napadání poškozené obviněný zanechal, teprve když se na místo 
dostavili policisté. Zranění poškozené byla rozsáhlá, bolestivá a citelně 
omezující její běžný život. Samotná pracovní neschopnost poškozené trvala 25 
dnů, ale poškozená byla fakticky omezena v obvyklém způsobu života po dobu 38 
dnů. O tom, že poškozená byla predisponována ke vzniku některých zranění tím, 
že trpí osteopenií jako předstupněm osteoporózy, obviněný věděl a napadl ji i 
přes její větší zranitelnost. Původní pouhou rozepři o křovinořez obviněný 
zbytečně vyhrotil hrubým fyzickým napadením poškozené. Fakt, že útok souvisí s 
„řešením sporů mezi bývalými partnery“, jak argumentoval okresní soud, o stupni 
škodlivosti činu nevypovídá nic ani obecně ani v tomto konkrétním případě. Se 
spory mezi bývalými partnery mohou souviset jak jednání společensky škodlivá 
jen nepatrně, tak i ty nejzávažnější zločiny proti životu a zdraví. Ve prospěch 
obviněného může být hodnocena nanejvýš jen jeho dosavadní bezúhonnost, nikoli 
však nějaký projev sebekritického vztahu k posuzovanému činu (lítost nad činem, 
omluva apod.). Skutek se vyznačuje výraznou převahou okolností zvyšujících jeho 
společenskou škodlivost, která tak evidentně dosahuje stupně odůvodňujícího 
uplatnění trestní odpovědnosti. Její neuplatnění nemohlo být odůvodněno zásadou 
subsidiarity trestní represe ani z ní vyplývajícím principem ultima ratio. Tím 
pádem bylo vyloučeno rozhodnout o skutku postoupením věci podle § 222 odst. 2 
tr. ř. 

22.	Vadné hodnocení důkazů ve spojení s nesprávně zjištěným skutkovým 
stavem v otázce způsobu, rozsahu a intenzity útoku obviněného znamená, že 
Okresní soud v Břeclavi napadeným usnesením porušil zákon v ustanoveních § 2 
odst. 5, 6 tr. ř. Nesprávný závěr v otázce, zda posuzovaný skutek je trestným 
činem a zda má být dovozena trestní odpovědnost obviněného, a z toho 
vyplývající nesprávnost výroku, jímž byla věc postoupena Obecnímu úřadu v XY, 
znamená, že Okresní soud v Břeclavi napadeným usnesením porušil zákon také v 
ustanovení § 222 odst. 2 tr. ř. V obou uvedených směrech šlo o porušení zákona 
ve prospěch obviněného. 

23.	Nelze se ztotožnit s výhradou obviněného, že by o porušení zákona 
nebylo možné v tomto případě rozhodnout z důvodu překážky ne bis in idem (tato 
zásada – zjednodušeně – znamená, že nelze v trestním řízení znovu rozhodnout o 
skutku, o němž již bylo pravomocně rozhodnuto v jiném řízení stejné nebo 
obdobné povahy). Obviněný nevzal v úvahu, že podle § 269 odst. 1 tr. ř. se 
výrok podle § 268 odst. 2 tr. ř. nedotýká právní moci rozhodnutí, o něž jde. To 
v souvislosti s ustanovením § 269 odst. 2 tr. ř. znamená, že byl-li zákon 
porušen ve prospěch obviněného, vysloví Nejvyšší soud pouze porušení zákona, 
aniž by došlo ke zrušení napadeného rozhodnutí. Samotný výrok podle § 268 odst. 
2 tr. ř. tudíž nemá vliv na průběh trestního stíhání a v tomto smyslu není 
rozhodnutím o skutku ve smyslu výše uvedeného. Netýká se totiž trestního 
stíhání, jímž se (na rozdíl od trestního řízení) podle § 12 odst. 11 tr. ř. 
rozumí úsek řízení od zahájení trestního stíhání až do právní moci rozsudku, 
případně jiného rozhodnutí orgánu činného v trestním řízení ve věci samé. Proto 
ani skutečnost, že o skutku již bylo pravomocně rozhodnuto v přestupkovém 
řízení, nebrání vyslovení porušení zákona ve prospěch obviněného podle § 268 
odst. 2 tr. ř. Odkaz obviněného v doplnění vyjádření na rozsudek Nejvyššího 
soudu ze dne 29. 5. 2019, sp. zn. 8 Tz 46/2019, není přiléhavý. Nejvyšší soud 
tehdy řešil případ, v němž okresní soud nesprávně rozhodl o vině obviněného 
skutkem, o němž již bylo rozhodnuto v přestupkovém řízení. To shledal Nejvyšší 
soud nepřípustným a jeho obecný závěr vyzněl mimo jiné tak, že pokud dřívější 
řízení pro týž skutek proti téže osobě skončilo pravomocným rozhodnutím o 
přestupku a dosud neuplynula lhůta pro zahájení přezkumného řízení podle § 100 
odst. 2, 3 zákona č. 250/2016 Sb., o odpovědnosti za přestupky a řízení o nich, 
ve znění pozdějších předpisů, nemůže soud trestní stíhání zastavit z důvodu 
uvedeného v § 11 odst. 1 písm. k) tr. ř., ale trestní stíhání přeruší z důvodu 
uvedeného v § 173 odst. 1 písm. e) tr. ř. Rozhodnutí se tedy týkalo jiných 
otázek a názor obviněného nijak nepotvrzuje, ba naopak. 

24.	Nejvyšší soud proto podle § 268 odst. 2 tr. ř. vyslovil zjištěné 
porušení zákona. Tento výrok se podle § 269 odst. 1 tr. ř. nedotýká právní moci 
napadeného usnesení, které tak zůstalo beze změny. Podle § 269 odst. 2 tr. ř. 
může Nejvyšší soud zrušit pravomocné rozhodnutí napadené stížností pro porušení 
zákona pouze tehdy, byl-li zákon porušen v neprospěch obviněného.

25.	Pro úplnost Nejvyšší soud dodává, že výrokem podle § 268 odst. 2 tr. 
ř. nevyslovil porušení § 12 odst. 2 tr. zákoníku. Toto ustanovení upravuje 
subsidiaritu trestní represe. Okresní soud v Břeclavi však toto ustanovení 
výslovně neaplikoval (ačkoliv jeho argumentace k tomu směřovala), a navíc 
rozpor postupu soudu s tímto ustanovením a nesprávnost závěru, že skutek není 
trestným činem, je zahrnut tou částí výroku podle § 268 odst. 2 tr. ř., v níž 
bylo vysloveno porušení zákona v ustanovení § 222 odst. 2 tr. ř. Nejvyšší soud 
nevyslovil porušení zákona ani v ustanovení § 134 odst. 2 tr. ř., byť nejasnost 
a nepřezkoumatelnost napadeného usnesení je značná a okresnímu soudu je třeba 
vytknout, že nerespektoval důsledně pravidlo, že v odůvodnění usnesení je třeba 
zejména uvést skutečnosti, které byly vzaty za prokázané, důkazy, o něž se 
skutková zjištění opírají, úvahy, jimiž se rozhodující orgán řídil při 
hodnocení provedených důkazů, jakož i právní úvahy, na jejichž podkladě 
posuzoval prokázané skutečnosti podle příslušných ustanovení zákona. Nicméně v 
tomto smyslu nejde o přímé porušení zákona, když z odůvodnění napadeného 
usnesení určité směry, jimiž se úvahy soudu ubíraly, vysledovat lze; zejména je 
z něho patrné, že okresní soud nepovažoval za prokázaný skutkový děj tak, jak 
je uveden v žalobním návrhu, a v jakém směru, z čehož dovozoval nenaplnění 
znaků trestného činu, a dále že s ohledem na princip ultima ratio nepovažoval 
za adekvátní dovození trestní odpovědnost obviněného. Na základě těchto 
nesprávných závěrů dospěl k nezákonnému rozhodnutí o postoupení věci podle § 
222 odst. 2 tr. ř. 


Poučení: Proti tomuto rozsudku není opravný prostředek přípustný.


V Brně dne 25. 3. 2025


	JUDr. Josef Mazák
	předseda senátu


