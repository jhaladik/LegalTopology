Soud: Nejvyšší soud

Spisová značka: 20 Cdo 647/99

Datum rozhodnutí: 31.10.2000

Typ rozhodnutí: Rozsudek


Kategorie rozhodnutí: C




20 Cdo 647/99

ČESKÁ REPUBLIKA 

ROZSUDEK

JMÉNEM REPUBLIKY

	Nejvyšší soud České republiky rozhodl v senátě složeném z předsedy 
JUDr. Vladimíra Mikuška a soudců JUDr. Vladimíra Kurky a JUDr. Pavla Krbka v 
právní věci žalobkyň         A) J. L., B) V. H., C) Z. B., zastoupených 
advokátem, proti žalované E., s.r.o., zastoupené advokátkou, o vyklizení 
nemovitosti, vedené u Okresního soudu v Hradci Králové pod sp. zn. 11 C 167/96, 
o dovolání žalované proti rozsudku Krajského soudu v Hradci Králové ze 
dne                        1. července 1998, č.j. 21 Co 32/98-36, takto:

I.  Dovolání se zamítá.

II.  Žádný z účastníků nemá právo na náhradu nákladů dovolacího řízení.

O d ů v o d n ě n í :

Okresní soud v Hradci Králové rozsudkem ze dne 22. září 1997, č.j. 11 C 
167/96-24, zamítl žalobu na vyklizení ve výroku určené „bytové jednotky\". K 
odvolání žalobkyň krajský soud v záhlaví označeným rozsudkem rozhodnutí 
okresního soudu změnil tak, že žalovanou k vyklizení předmětných prostor a k 
jejich předání žalobkyním do 3 dnů od právní moci rozsudku (jakož i k náhradě 
nákladů řízení před soudy obou stupňů) zavázal; své rozhodnutí odůvodnil 
závěrem, že smlouva ze dne 15. prosince 1992 (ve znění dodatků z téhož 
dne           a z 30. prosince stejného roku), účastníky označená jako smlouva 
o nájmu nebytových prostor, je jako odporující ustanovení § 3 odst. 2 zákona č. 
116/1990 Sb., o nájmu a podnájmu nebytových prostor, v tehdy účinném znění 
(dále jen „zákon č. 116/1990 Sb.\"), podle § 39 občanského zákoníku neplatná, 
jelikož soubor pronajatých místností - přestože byly od roku 1972 užívány jako 
kanceláře - není, jak dovodil soud prvního stupně, nebytovým prostorem, nýbrž 
(vzhledem ke kolaudačnímu rozhodnutí z roku 1934) 
bytem.                                                                    

                                                                                
                                                                                
                                                                                
                                                Pravomocný rozsudek odvolacího 
soudu napadla žalovaná, zastoupena advokátem, včasným dovoláním, jímž namítá, 
že rozhodnutí odvolacího soudu spočívá na nesprávném právním posouzení věci. 
Nesouhlasí se závěrem soudu, že smlouva je pro rozpor s ustanovením § 3 odst. 2 
zákona č. 116/1990 Sb. neplatná, a namítá, že od roku 1972 jsou předmětné 
místnosti užívány jako kanceláře, tedy jako prostory nebytové, že uzavření 
smlouvy se dožadovaly samotné žalobkyně, jež také místnosti žalované 
„prezentovaly\" jako prostory nebytové, že se zavázaly v případě potřeby 
opatřit souhlas městského úřadu, jakož i provést „změnu bytových prostor na 
nebytové, aby tak mohly být užívány k účelům sjednaným ve smlouvě ... pokud by 
byla pochybnost o jejich určení\", a že také dne 28. 11. 1992 žalované udělily 
písemný souhlas se zahájením potřebných stavebních úprav; jako nebytové byly 
předmětné místnosti uvedeny také v zápisu o předání předmětného domu 
restituentům, sepsaném dne 19. června 1991. Odvolací soud podle názoru žalované 
pochybil také tím, že „...se  hlouběji nezaobíral § 104 odst. 1 zákona č. 
50/1975 Sb. ...\". 

Dovolání je přípustné podle ustanovení § 238 odst. 1 písm. a) občanského 
soudního řádu (dále též jen „o.s.ř.\"), není však důvodné.

Dovolací soud je vázán uplatněným dovolacím důvodem (§ 242 odst. 3 o.s.ř.) 
včetně jeho obsahového vymezení; z úřední povinnosti přihlíží pouze k vadám 
vyjmenovaným v ustanovení § 237 odst. 1 o.s.ř. (vadám, jež řízení činí 
zmatečným), a - je-li dovolání přípustné - k jiným vadám řízení, pokud mohly 
mít za následek nesprávné rozhodnutí ve věci (§ 241 odst. 3 písm. b/ o.s.ř.). 
Protože žádná z těchto vad v dovolání namítána není a nevyplývá ani z obsahu 
spisu, byl úkolem dovolacího soudu přezkum posouzení platnosti nájemní smlouvy.

Právní posouzení věci je nesprávné, jestliže odvolací soud věc posoudil podle 
právní normy, jež na zjištěný skutkový stav nedopadá, nebo právní normu - sice 
správně určenou - nesprávně vyložil, případně ji na daný skutkový stav 
nesprávně aplikoval.

Podle ustanovení § 85 odst. 1 věty první zákona č. 50/1996 Sb., o územním 
plánování a stavebním řádu (stavební zákon), ve znění účinném ke dni uzavření 
nájemní smlouvy (dále jen „stavební zákon\"), lze stavbu užívat jen k účelu 
určenému v kolaudačním rozhodnutí, popřípadě ve stavebním povolení. Změny ve 
způsobu užívání stavby, v jejím provozním zařízení, ve způsobu nebo podstatném 
rozšíření výroby jsou přípustné jen po předchozím ohlášení stavebnímu úřadu, 
který o nich rozhodne nebo nařídí nové kolaudační řízení.

Podle ustanovení § 85 odst. 2 téhož zákona změnu v užívání stavby, která je 
spojena se změnou stavby, projedná stavební úřad ve stavebním řízení a po jejím 
dokončení provede kolaudaci změny stavby.

Podle ustanovení § 3 odst. 2 zákona č. 116/1990 Sb. se nebytové prostory 
pronajímají k účelům, ke kterým jsou stavebně určeny.

Podle ustanovení § 104 odst. 1 věty první stavebního zákona nejsou-li zachovány 
doklady (především ověřená dokumentace), z nichž by bylo možno zjistit účel, 
pro který byla stavba povolena, platí, že stavba je určena k účelu, pro který 
je svým stavebně technickým uspořádáním vybavena.

Dovoláním, jímž byl uplatněn výlučně dovolací důvod podle ustanovení § 241 
odst. 3 písm d) o.s.ř., vytýkající nesprávné právní posouzení věci, především 
zůstalo nenapadeno skutkové zjištění obou stupňů, že předmětný soubor místností 
byl v roce 1934 zkolaudován jako byt, a že - byť byl od let 1972 až 1973 užíván 
jako kanceláře - nebylo o takové změně užívání stavby vydáno rozhodnutí 
vyžadované ustanovením § 85 odst. 1 stavebního zákona. Naopak sama žalovaná 
před soudy obou stupňů i v dovolání tvrdí a prokazuje to druhým dodatkem 
smlouvy ze dne 30. prosince 1992, že se žalobkyně zavázaly „...provést změny 
bytových prostor na nebytové ...\", a vyjadřuje názor, že požádat o 
„překolaudaci\" bytových prostor mohly - jako vlastnice nemovitosti - pouze ony.

Za tohoto stavu se ovšem uplatní právní závěr přijatý v rozsudku Nejvyššího 
soudu    ze dne 30. června 1999, sp. zn. 2 Cdon 1848/97, uveřejněném v příloze 
č. I časopisu Soudní judikatura, ročník 2000 pod poř. č. 15, podle něhož pro 
posouzení, zda určitý soubor místností je bytem či nebytovými prostorami, není 
rozhodující faktický způsob užívání, nýbrž právní stav založený (zpravidla) 
pravomocným rozhodnutím stavebního úřadu, tedy zejména kolaudačním rozhodnutím, 
případně stavebním povolením. Právní posouzení odvolacího soudu, jenž smlouvu o 
nájmu předmětných prostor pro její rozpor s ustanovením § 3 odst. 2 
zákona          č. 116/1990 Sb. kvalifikoval jako neplatnou, je proto správné.

Nedůvodná je také dovolatelčina výtka odvolacímu soudu, že se věcí nezabýval z 
pohledu § 104 odst. 1 stavebního zákona, jelikož toto ustanovení dopadá pouze 
na případy, kdy doklady, z nichž by bylo možno zjistit účel, pro který byla 
stavba povolena, byly ztraceny, zničeny nebo poškozeny tak, že se staly 
nečitelnými, tedy na případy, o něž v dané věci nejde (když žalovaná, a to i v 
samotném dovolání - viz. jeho třetí strana na č.l. 43, odst. 4 - existenci 
kolaudačního rozhodnutí určujícího předmětný soubor místností k bydlení 
považuje               za „nepochybnou\").

Protože se žalované prostřednictvím uplatněného dovolacího důvodu správnost 
napadeného rozsudku zpochybnit nepodařilo, Nejvyšší soud dovolání, aniž ve věci 
nařídil jednání (§ 243a odst. 1 věta první o.s.ř.), podle ustanovení § 243b 
odst. 1 věty                    před středníkem, odst. 5 o.s.ř. rozsudkem 
zamítl.

Žalovaná s dovoláním procesně úspěšná nebyla, u žalobkyň, jež by měly 
právo            na náhradu účelně vynaložených nákladů, však prokazatelné 
náklady dovolacího řízení (podle obsahu spisu) nevznikly. Této procesní situaci 
odpovídá ve smyslu ustanovení § 142 odst. 1,   § 224 odst. 1 a § 243b odst. 4 
o.s.ř. výrok o tom, že na náhradu nákladů tohoto řízení nemá právo žádný z 
účastníků.

Proti tomuto rozhodnutí není přípustný opravný prostředek.

V Brně 31. října 2000

JUDr. Vladimír   M i k u š e k

předseda senátu



