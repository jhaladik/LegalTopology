Soud: Nejvyšší soud

Spisová značka: 4 Tz 98/2003

Datum rozhodnutí: 23.09.2003

Typ rozhodnutí: Rozsudek




4 Tz 98/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 23. 
září 2003 v senátě složeném z předsedy senátu JUDr. Františka Hrabce a soudců 
JUDr. Jiřího Pácala a JUDr. Vladimíra Jurky stížnost pro porušení zákona, 
kterou podal ministr spravedlnosti České republiky v neprospěch obviněného R. 
R., proti usnesení Okresního soudu v Olomouci ze dne 28. 6. 2002, sp. zn. 3 T 
243/2001 a podle § 268 odst. 2 tr. ř. rozhodl   t a k t o :

Pravomocným usnesením Okresního soudu v Olomouci ze dne 28. 6. 2002, sp. 
zn.         3 T 243/2001, byl porušen zákon v ustanovení § 33 odst. 2 zák. č. 
119/1990 Sb., o soudní rehabilitaci, ve znění pozdějších předpisů, ve prospěch 
obviněného R. R.

Odůvodnění:

Rozsudkem bývalého Vojenského obvodového soudu v Olomouci ze dne 16. 6. 1998, 
sp. zn. 1 T 74/88, byl obviněný R. R. uznán vinným trestným činem nenastoupení 
služby v ozbrojených silách podle § 269 odst. 1 tr. zák. na tom skutkovém 
základě, že dne  1. 4. 1988 do 12.00 hodin nenastoupil výkon vojenské základní 
služby u V. s. s. š. v P., neučinil tak ani do 24 hodin poté a i u hlavního 
líčení odmítl vykonávat vojenskou základní službu s poukazem na své náboženské 
přesvědčení. Za to byl odsouzen k nepodmíněnému trestu odnětí svobody v trvání 
dvou roků a pro výkon tohoto trestu byl zařazen do I. nápravně výchovné skupiny.

K odvolání obviněného bývalý Vyšší vojenský soud v Táboře rozsudkem ze dne 7. 
7. 1988, sp. zn. 2 To 197/88, podle § 258 odst. 1 písm. e), odst. 2 tr. ř.  a § 
259 odst. 3 tr. ř. rozhodl tak, že napadený rozsudek zrušil v celém výroku o 
trestu a při nezměněném výroku o vině obviněnému nově uložil nepodmíněný trest 
odnětí svobody v trvání osmnácti měsíců se zařazením pro jeho výkon do I. 
nápravně výchovné skupiny.

Usnesením bývalého Vojenského obvodového soudu v Plzni ze dne 28. 10. 
1988,        sp. zn. Nt 500 – 58/88 bylo rozhodnuto, že R. R. je účasten 
amnestie prezidenta republiky ze dne 27. 10. 1988 a podle čl. I odst. 1 písm. 
a) tohoto amnestijního rozhodnutí byl obviněnému prominut zbytek trestu odnětí 
svobody ve výši jednoho roku a patnácti dnů.

Dne 14. 6. 1993 byl bývalému Vojenskému obvodovému soudu v Olomouci doručen 
návrh obviněného na soudní rehabilitaci podle § 4 zákona č. 119/1990 Sb., 
přičemž současně obviněný požádal ve smyslu § 6 odst. 2 citovaného zákona o 
navrácení lhůty k podání tohoto návrhu. Usnesením jmenovaného soudu ze dne 15. 
6. 1993, sp. zn. Rtv 11/93 nebyla podle § 61 odst. 1 tr. řádu per analogiam 
žádost obviněného o navrácení lhůty k podání návrhu na soudní rehabilitaci 
povolena. Toto usnesení nabylo právní moci dne 29. 6. 1993.

Proti tomuto usnesení podal dne 30. 8. 2000 ministr spravedlnosti ve prospěch 
obviněného stížnost pro porušení zákona. Usnesením Nejvyššího soudu ze dne 14. 
12. 2000, sp. zn. 7 Tz 211/2000, byla tato stížnost podle § 268 odst. 1 tr. ř. 
zamítnuta.

Usnesením ze dne 5. 12. 2001, sp. zn. Nt 225/2001, rozhodl Okresní soud v 
Olomouci o návrhu obviněného R. R. na povolení obnovy řízení tak, že podle § 
278 odst. 1  tr. ř. obnovu řízení, skončeného rozsudkem bývalého Vojenského 
obvodového soudu v Olomouci ze dne 16. 6. 1988, sp. zn. 1 T 74/88, ve spojení s 
rozsudkem bývalého Vyššího vojenského soudu v Táboře ze dne 7. 7. 1988, sp. zn. 
2 To 197/88, povolil a současně podle § 184 odst. 1 tr. ř. tato rozhodnutí v 
celém rozsahu zrušil, jakož i všechna rozhodnutí na rozsudky obsahově 
navazující, pokud vzhledem ke změně, k níž zrušením došlo, pozbyla podkladu. 
Usnesení o povolení obnovy řízení nabylo právní moci dne 5. 12. 2001. 

Rozsudkem Okresního soudu v Olomouci ze dne 21. 12. 2001, sp. zn. 3 T 243/2001, 
byl obviněný R. R. podle § 226 písm. b) tr. ř. zproštěn obžaloby bývalé 
Vojenské obvodové prokuratury v Olomouci ze dne 7. 6. 1988, sp. zn. 1 Opv 
131/88 pro skutek výše popsaný a kvalifikovaný jako trestný čin nenastoupení 
služby v ozbrojených silách podle § 269 odst. 1 tr. zák. Tento rozsudek nabyl 
právní moci dne 21. 12. 2001.

Dne 29. 4. 2002 byl  Okresnímu soudu v Olomouci doručen prostřednictvím obhájce 
obviněného R. R. návrh na vyslovení jeho účasti na rehabilitaci podle zákona  
č. 119/1990 Sb.

Usnesením Okresního soudu v Olomouci ze dne 28. 6. 2002, sp. zn. 3 T 243/2001, 
bylo k návrhu obviněného rozhodnuto, že podle § 33 odst. 2 zákona č. 119/1990 
Sb. v platném znění per analogiam je účasten soudní rehabilitace ohledně svého 
odsouzení rozsudkem bývalého Vojenského obvodového soudu v Olomouci ze dne 16. 
6. 1988, sp. zn. 1 T 74/88 ve spojení s rozsudkem bývalého Vyššího vojenského 
soudu v Táboře ze dne 7. 7. 1988, sp. zn. 2 To 197/88. Toto usnesení nabylo 
právní moci dne 3. 8. 2002.

Proti posledně citovanému usnesení Okresního soudu v Olomouci podal ministr 
spravedlnosti podle § 266 odst. 1 tr. ř. stížnost pro porušení zákona v 
neprospěch obviněného R. R.

V této namítá porušení zákona v ustanovení § 33 odst. 2 zákona č. 119/1990 
Sb.,     o soudní rehabilitaci, ve znění pozdějších předpisů, když k soudní 
rehabilitaci obviněného mohlo dojít výlučně jen na základě přezkumného řízení 
podle § 4 citovaného zákona o soudní rehabilitaci, konaného na jeho návrh či 
jiné oprávněné osoby podle § 5 odst. 1 tohoto zákona. Přitom ve smyslu § 6 
odst. 1 téhož zákona byla lhůta k podání návrhu konkrétním způsobem limitována. 
Soud pochybil, jestliže přes skutečnost, že obviněný návrh včas nepodal a jeho 
žádosti o navrácení lhůty nebylo vyhověno, a to ani cestou stížnosti pro 
porušení zákona, reagoval na opakovaný návrh obviněného na soudní rehabilitaci 
aplikací ustanovení § 33 odst. 2 zákona č. 119/1990 Sb. per analogiam, když 
toto ustanovení se vztahuje na zcela jiné případy soudní rehabilitace.

Z těchto důvodů ministr spravedlnosti v závěru stížnosti pro porušení zákona 
navrhl, aby Nejvyšší soud podle § 268 odst. 2 tr. ř. vyslovil, že usnesením 
Okresního soudu v Olomouci ze dne 28. 6. 2002, sp. zn. 3 T 243/2001, byl ve 
prospěch obviněného porušen zákon v ustanovení § 33 odst. 2 zákona č. 119/1990 
Sb. o soudní rehabilitaci.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona byla podána 
důvodně.

Nejprve je třeba zmínit, že z odůvodnění napadeného usnesení vyplývá vědomost 
okresního soudu o tom, že ustanovení zákona o soudní rehabilitaci nemůže na 
obviněného aplikovat bezprostředně, a proto tak učinil za použití analogie. 
Rozhodl tak v podstatě proto, aby se obviněný R. R. mohl úspěšně domoci 
jednorázové peněžní částky, kterou zák. č. 261/2001 Sb. mj. poskytuje občanům 
České republiky, kteří byli vězněni mezi 25. 2. 1948 a 1. 1. 1990, a u kterých 
bylo rozhodnutí o jejich věznění zcela nebo částečně zrušeno mj. podle zákona 
č. 119/1990 Sb., o soudní rehabilitaci, ve znění pozdějších předpisů (viz § 2 
výše cit. zákona). Ke zrušení původních odsuzujících rozhodnutí bývalých 
vojenských soudů totiž v případě obviněného nedošlo podle zákona o soudní 
rehabilitaci, ale na základě povolení obnovy řízení podle trestního řádu a 
posléze pak v důsledku zprošťujícího rozsudku Okresního soudu v Olomouci, takže 
obviněný nebyl osobou, na níž se příslušná ustanovení zák. č. 261/2001 Sb. 
vztahovala.

Podle § 33 odst. 2 zák. č. 119/1990 Sb., o soudní rehabilitaci, ve znění 
pozdějších předpisů, se ustanovení tohoto zákona užije obdobně k rehabilitaci a 
odškodnění osob nezákonně zbavených osobní svobody v souvislosti s trestnými 
činy uvedenými v § 2 a 4 v období od 25. 2. 1948 do 1. 1. 1990, i když nebylo 
zahájeno trestní stíhání, pokud nedošlo k plnému odškodnění podle dříve 
platných předpisů.

Nejvyšší soud je toho názoru, že okresní soud nemohl o návrhu obviněného ze 
dne      29. 4. 2002 na vyslovení jeho účasti na soudní rehabilitaci podle 
zákona č. 119/1990 Sb. kladně rozhodnout v prvé řadě z toho důvodu, že 
přezkumné řízení podle tohoto zákona upravené v jeho oddíle třetím a čtvrtém 
bylo řízením výhradně návrhovým. K podání takového návrhu sice byl obviněný 
oprávněn (viz § 5 odst. 1 zák. o soudní rehabilitaci), ale  návrh bylo nutné 
uplatnit nejpozději do dvou let ode dne účinnosti zákona, tedy do 1. 7. 1992 
(viz § 6 odst. 1 téhož zákona), což obviněný neučinil. Zahájení přezkumného 
řízení podle § 4 a následujících zákona o soudní rehabilitaci a vydání 
příslušného rozhodnutí tak v jeho případě nepřicházelo v úvahu.

Ustanovení § 33 odst. 2 zák. č. 119/1990 Sb. pak bylo přípustné v 
rehabilitačním řízení užít pouze tehdy, pokud dotyčná osoba nebyla pravomocně 
odsouzena za skutky uvedené v § 2 a § 4 v určeném časovém období (od 25. 2. 
1948 do 1. 1. 1990), ale byla např. bezdůvodně držena ve vazbě, byla bez 
zákonného důvodu omezena její osobní svoboda, či jí byl zabaven majetek apod. 
Nepochybně se ale muselo jednat o právní stav před účinností zákona o soudní 
rehabilitaci. V přezkoumávaném případě ale proti obviněnému R. R. bylo nejen 
zahájeno a poté vedeno trestní stíhání, ale posléze byl v původním řízení 
souzen a pravomocně odsouzen  výše citovanými rozsudky bývalých vojenských 
soudů. Ustanovení § 33 odst. 2 zákona o soudní rehabilitaci tak vůči jeho osobě 
nebylo možné nikterak použít, a již vůbec ne způsobem, jak to okresní soud 
učinil.

Pokud jde o postup, jehož je třeba užít k rehabilitaci osob, na něž lze 
vztáhnout ustanovení § 33 odst. 2 zákona, je v něm samotném pouze obecně 
odkazováno na ostatní ustanovení zákona o soudní rehabilitaci. Jediným takovým 
v úvahu přicházejícím postupem je postup podle oddílu třetího a čtvrtého zákona 
(tzv. rehabilitace na základě přezkumného řízení), jelikož pouze jím je možné 
dospět ke spolehlivému rozhodnutí, zda se na dotyčnou osobu rehabilitační zákon 
vztahuje či nikoliv. Samotný výrok vyslovený Okresním soudem v Olomouci v 
napadeném usnesení je tak výrokem nezákonným i z tohoto důvodu, jelikož žádné 
takové řízení  v případě obviněného R. R. konáno nebylo. V této souvislosti je 
třeba podotknout, že kladné rozhodnutí je přípustné učinit pouze ve veřejném 
zasedání (§ 9 zákona o soudní rehabilitaci), kdežto okresní soud své rozhodnutí 
učinil v zasedání neveřejném.

Vzhledem k tomu, že je přesně a podrobně přijatou zákonnou úpravou stanoveno, 
na jaký okruh osob a za jakých podmínek lze příslušná ustanovení zákona o 
soudní rehabilitaci vztáhnout, nepřichází zde v úvahu postup známý jako 
analogie juris, neboť ten je možný pouze v případech, kdy právní úprava chybí, 
ale ani postup známý jako analogie legis, vzhledem k tomu, že obviněný R. R. 
své rehabilitace dosáhl, byť prostřednictvím jiného soudního postupu, a to 
výhradně podle ustanovení trestního řádu a trestního zákona. V důsledku toho 
byl anebo bude za své původní odsouzení  a pobyt ve výkonu trestu odnětí 
svobody odškodněn v souladu s platnou právní úpravou (viz zák. č. 82/1998 Sb., 
ve znění pozdějších předpisů). Okolnost, že též došlo k přijetí zákona  č. 
261/2001 Sb., o poskytnutí jednorázové peněžní částky účastníkům národního boje 
za osvobození, politickým vězňům … atd., přičemž zákon pro poskytnutí takové 
jednorázové peněžní částky vyžaduje, aby odsouzení dotyčné osoby bylo zrušeno 
event. podle zák. č. 119/1990 Sb., nemůže být zákonným důvodem pro trestní 
soud, aby ohledně jmenovaného rozhodl tak, jak to učinil Okresní soud v 
Olomouci v napadeném usnesení, a to ani za pomoci analogie. Může to ale být  
důvodem k tomu, aby se obviněný domáhal u České správy sociálního zabezpečení 
ohledně své osoby analogického postupu, jako je tomu u osob, u nichž byl zákon 
o soudní rehabilitaci aplikován. 

Pokud obhájce obviněného ve svém písemném vyjádření ke stížnosti pro porušení 
zákona kromě jiného navrhoval, aby Nejvyšší soud postoupil věc Ústavnímu soudu 
s tím, aby tento soud vyslovil nálezem, že částí ustanovení § 2 odst. 1 zák. č. 
261/2001 Sb.  je obviněný R. R. diskriminován ve svém právu na poskytnutí 
jednorázové peněžní částky vyplývající z tohoto zákona, Nejvyšší soud nemohl 
tomuto požadavku vyhovět.

Podle § 224 odst. 5 tr. ř. soud přeruší trestní stíhání, má-li zato, že zákon, 
jehož užití je v dané trestní věci rozhodné pro rozhodování o vině a trestu, je 
v rozporu s ústavním zákonem nebo mezinárodní smlouvou, která má přednost před 
zákonem; v tomto případě předloží věc Ústavnímu soudu.

Je evidentní, že pokud je obhájcem obviněného za diskriminační označována část 
ustanovení zákona č. 261/2001 Sb., nejedná se o zákon, který by měl ohledně 
posuzování otázek viny, příp. trestu jakýkoli význam. Nejvyšší soud tak neměl 
důvod v předmětné věci přerušovat řízení, jelikož při rozhodování o podané 
stížnosti pro porušení zákona nebyl zákon č. 261/2001 Sb. nikterak aplikován. 
Tento zákon totiž přiznává určité další peněžní částky, v podstatě odškodnění, 
a to i osobám, na něž byl aplikován zákon o soudní rehabilitaci. Pokud se 
obviněný R. R. domnívá, že by se  zákon č. 261/2001 Sb. měl vztahovat i na jeho 
osobu, musí se toho domáhat v jiném řízení, a nikoli prostřednictvím řízení o 
stížnosti pro porušení zákona, které je svou povahou řízením trestním.

Vzhledem k argumentům uvedeným výše pak Nejvyšší soud podle § 268 odst. 2 tr. 
ř. vyslovil, že napadeným usnesením Okresního soudu v Olomouci byl porušen 
zákon v ustanovení § 33 odst. 2 zák. č. 119/1990 Sb., o soudní rehabilitaci, ve 
znění pozdějších předpisů, a to ve prospěch obviněného R. R. Vzhledem k tomu, 
že zákon byl porušen výlučně ve prospěch obviněného, musel se Nejvyšší soud 
omezit pouze na tzv. akademický výrok, aniž mohl napadené usnesení zrušit. Je 
třeba dodat, že stejným způsobem Nejvyšší soud rozhodl v obdobné věci pod sp. 
zn. 4 Tz 76/2003.

Poučení: Proti tomuto rozsudku není opravný prostředek přípustný.

V Brně dne 23. září 2003

Předseda senátu:

JUDr. František Hrabec   

	

	
