Soud: Nejvyšší soud

Spisová značka: 4 Tz 205/2005

Datum rozhodnutí: 11.01.2006

Typ rozhodnutí: Rozsudek




4 Tz 205/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 11. ledna 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného O.  O., proti pravomocnému 
trestnímu příkazu Okresního soudu v Hodoníně ze dne 26. 3. 2001, sp. zn. 2 T 
729/2001 (původně vydaného pod sp. zn. 2 T 344/98), a podle § 268 odst. 2, § 
269 odst. 2 a § 270 odst. 1 tr. ř. rozhodl   t a k t o :

Pravomocným trestním příkazem Okresního soudu v Hodoníně ze dne 26. 3. 2001,   
sp. zn. 2 T 729/2001 (původně sp. zn. 2 T 344/98) a v řízení, které mu 
předcházelo,      b y l  p o r u š e n   z á k o n   v ustanoveních § 314e 
odst. 1 a § 2 odst. 5, odst. 6 tr. ř. v neprospěch obviněného O. O. 

Napadený trestní příkaz   s e    z r u š u j e  v celém rozsahu.

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu, a 
to zejména rozsudek Krajského soudu v Brně ze dne 27. 9. 2005, sp. zn. 4 To 
361/2005, a výrok o trestu týkající se obviněného O. O. v rozsudku Městského 
soudu v Brně ze dne 7. 6. 2005, sp. zn. 11 T 170/2004.

Okresnímu soudu v Hodoníně   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Hodoníně ze dne 26. 3. 2001, sp. zn. 2 T 
729/2001, který byl původně vydán pod sp. zn. 2 T 344/98, byl obviněný O. O. 
uznán vinným trestným činem krádeže podle § 247 odst. 1, 2 tr. zák., kterého se 
dopustil společně s J. U., J. T. a R. Ř. tím, že dne 5. 12. 1997 kolem 9.00 
hodin v H. na ulici M. v objektu firmy D.-v. a popis autoplachet, R. D., po 
vzájemné dohodě využili nepřítomnost pracovníka této firmy a z kanceláře 
majitele firmy odcizili příruční pokladnu v hodnotě 600,- Kč s finanční částkou 
94.000,- Kč, z dílny odcizili svařovací horkovzdušnou pistoli v hodnotě 8.700,- 
Kč, 3 kusy ručních lemovadel v hodnotě 6.500,- Kč, 3 kusy ručních raznic v 
hodnotě 3.100,- Kč a 1 váleček na úpravu svárů v hodnotě 1.200,- Kč, ze skladu 
pak odcizili kroužkovač na autoplachty s vrtačkou Narex v hodnotě 42.000,- Kč, 
sadu raznic v hodnotě 800,- Kč  a stříkací pistoli zn. BOSH v hodnotě 3.800,- 
Kč a svým jednáním tak způsobili majiteli firmy R. D. celkovou škodu ve výši 
161.300,- Kč.

Za to byl obviněnému O. O. uložen v sazbě § 247 odst. 2 tr. zák.  s 
přihlédnutím k § 314e odst. 2 tr. ř. trest odnětí svobody v trvání jedenácti 
měsíců. Podle § 58 odst. 1 písm. a), § 59 odst. 1 tr. zák. mu byl výkon tohoto 
trestu podmíněně odložen na zkušební dobu v trvání dvou let.

Trestní příkaz Okresního soudu v Hodoníně ze dne 26. 3. 2001, sp. zn. 2 T 
729/2001 (původně vydaný pod sp. zn. 2 T 344/98), byl obviněnému O. O. doručen 
dne 14. 1. 2004, a právní moci nabyl dne  23. 1. 2004.

Proti citovanému trestnímu příkazu Okresního soudu v Hodoníně ze dne 26. 3. 
2001, sp. zn. 2 T 729/2001, podal podle § 266 odst. 1, 2 tr. ř. ministr 
spravedlnosti České republiky stížnost pro porušení zákona ve prospěch 
obviněného O. O. Namítá v ní, že zákon byl v neprospěch tohoto obviněného 
porušen v ustanoveních § 314e odst. 1 tr. ř. a  § 2 odst. 5, odst. 6 tr. ř.  

Ministr spravedlnosti ve svém mimořádném opravném prostředku poukázal na 
skutečnost, že Okresní soud v Hodoníně nerozhodoval na základě důkazů před ním 
předvedených v hlavním líčení, jak bylo navrženo v obžalobě, nýbrž pouze na 
základě spisového materiálu, který mu byl spolu s podanou obžalobou předložen. 
Vzhledem k okolnosti, že vlastnictví k věcem nevyplývalo ani ze svědeckých 
výpovědí ani z listinných důkazů založených ve spise, je třeba konstatovat, že 
samosoudce v době vydání trestního příkazu neměl spolehlivě prokázáno, zda 
jednáním obviněného O. O. došlo k naplnění jednoho ze základních znaků skutkové 
podstaty trestného činu krádeže podle § 247 odst. 1, 2 tr. zák., tedy zda se v 
případě věcí odvážených z objektu firmy jednalo o věci cizí. S ohledem na 
charakter obhajoby obviněného nebyla dostatečně prokázána ani existence 
zavinění. Za této situace proto podle názoru stěžovatele nebylo možné ve věci 
rozhodnout  o vině a trestu aniž by byla projednána v hlavním líčení.

Stěžovatel dále upozornil na skutečnost, že obviněný byl následně rozsudkem 
Městského soudu v Brně ze dne 7. 6. 2005, sp. zn. 11 T 170/2004, ve znění 
rozsudku Krajského soudu v Brně ze dne 27. 9. 2005, sp. zn.  4 To 361/2005, 
pravomocně odsouzen pro pokus trestného činu ublížení na zdraví podle § 8 odst. 
1 k § 222 odst. 1 tr. zák. k souhrnnému trestu odnětí svobody v trvání dvou let 
s podmíněným odkladem na zkušební dobu dvou let, za současného zrušení výroku o 
trestu z trestního příkazu Okresního soudu v Hodoníně ze dne 26. 3. 2001, sp. 
zn. 2 T 729/2001, včetně všech dalších rozhodnutí na tento výrok obsahově 
navazujících, pokud vzhledem ke změně, k níž došlo zrušením, pozbyla podkladu. 

Za stávající situace tedy existuje pravomocný trestní příkaz Okresního soudu v 
Hodoníně ze dne 26. 3. 2001, sp. zn. 2 T 729/2001, ve výroku o vině a 
pravomocný výrok  o trestu za trestnou činnost z napadeného trestního příkazu v 
rozsudku Krajského soudu v Brně ze dne 27. 9. 2005, sp. zn. 4 To 361/2005.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným trestním příkazem Okresního soudu v Hodoníně ze dne 26. 3. 2001, sp. 
zn. 2 T 729/2001 (dříve sp. zn. 2 T 344/98), byl porušen zákon v neprospěch 
obviněného O. O. v namítaném rozsahu, aby podle § 269 odst. 2 tr. ř. napadený 
trestní příkaz zrušil včetně obsahově navazujících rozhodnutí, pokud vzhledem 
ke změně, k níž došlo zrušením pozbyla podkladu, zejména rozsudek Krajského 
soudu v Brně ze dne 27. 9. 2005, sp. zn. 4 To 361/2005, a rozsudek Městského 
soudu v Brně ze dne 7. 6. 2005, sp. zn. 11 T 170/2004 ve výroku o uloženém 
souhrnném trestu, a dále aby postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen.

Z obsahu trestního spisu Okresního soudu v Hodoníně, sp. zn. 2 T 344/98, 
Nejvyšší soud zjistil, že státní zástupkyně Okresního státního zastupitelství v 
Hodoníně podala u tohoto soudu dne 10. 7. 1998 obžalobu na obviněné J. U., J. 
T., R. Ř. a O. O. Trestním příkazem Okresního soudu v Hodoníně ze dne 26. 3. 
2001,    sp. zn. 2 T 344/98, který byl citován v úvodu tohoto rozhodnutí, byli 
obvinění J. U., J. T., R. Ř. a O. O. při stejném popisu skutku a užití právní 
kvalifikace ve shodě s podanou obžalobou uznáni vinnými trestným činem  krádeže 
podle  § 247 odst. 1, 2 tr. zák. Poté, co byl tento trestní příkaz obviněnému 
J. U. doručen dne 7. 4. 2001, J. T. dne 30. 3. 2001 a R. Ř. dne 2. 4. 2001, 
podali tito obvinění proti uvedenému trestnímu příkazu odpor. 

Usnesením Okresního soudu v Hodoníně ze dne 20. 11. 2001, sp. zn. 2 T 344/98, 
byla podle § 23 odst. 1 tr. ř. věc obviněného O. O. vyloučena ze společného  
řízení k samostatnému projednání a rozhodnutí  z důvodu urychlení řízení, neboť 
do této doby se obviněnému nepodařilo doručit výše citovaný trestní příkaz do 
vlastních rukou. Věc byla ve vztahu k obviněnému O. O. dále vedena pod novou 
spisovou značkou  2 T 729/2001.

Trestní příkaz Okresního soudu v Hodoníně ze dne 26. 3. 2001, sp. zn. 2 T 
334/98, byl ohledně obviněných J. U., J. T. a R. Ř. v souladu s ustanovením § 
314g odst. 2 tr. ř. zrušen a ve věci bylo nařízeno hlavní líčení. 

	

Rozsudkem Okresního soudu v Hodoníně ze dne 11. 4. 2002, sp. zn. 2 T 334/98, 
byli obvinění J. U., J. T. a R. Ř. uznáni vinnými trestným činem krádeže podle 
§ 247 odst. 1, 2 tr. zák., kterého se dopustili totožným jednáním, jenž bylo 
popsáno v trestním příkazu Okresního soudu v Hodoníně ze dne 26. 3. 2001, sp. 
zn. 2 T 344/98, z popisu skutku je pouze vypuštěna část: „z kanceláře majitele 
firmy odcizili příruční pokladnu v hodnotě 600,- Kč s finanční částkou 94.000,- 
Kč“ a celková škoda je proto také ve skutkové větě změněna na 66.100,- Kč. 
Obviněným J. U. a J. T. byl v sazbě § 247 odst. 2 tr. zák. uložen trest odnětí 
svobody v trvání jednoho roku. Podle § 58 odst. 1 písm. a) tr. zák., § 59 odst. 
1 tr. zák. jim byl výkon tohoto trestu podmíněně odložen na zkušební dobu v 
trvání tří let. Obviněnému R. Ř. byl v sazbě § 247 odst. 2 tr. zák. uložen 
trest odnětí svobody v trvání 10 měsíců, přičemž mu byl výkon tohoto trestu 
podle § 58 odst. 1 písm. a) a § 59 odst. 1 tr. zák. podmíněně odložen na 
zkušební dobu v trvání dvou let. Podle § 229 odst. 1 tr. ř. byl poškozený R. 
D., bytem R., nám. O., odkázán se svým nárokem na náhradu škody na řízení ve 
věcech občanskoprávních.

Z podnětu odvolání všech tří obviněných byl usnesením Krajského soudu v Brně ze 
dne 9. 12. 2002, sp. zn. 8 To 333/2002, citovaný rozsudek Okresního soudu v 
Hodoníně ze dne 11. 4. 2002, sp. zn. 2 T 344/98, podle § 258 odst. 1 písm. b), 
c) tr. ř. zrušen v celém rozsahu a věc byla podle § 259 odst. 1 tr. ř. vrácena 
soudu prvního stupně.

Okresní soud v Hodoníně rozsudkem ze dne 24. 4. 2005, sp. zn. 2 T 344/98, 
obviněné J. U., J. T. a R. Ř. podle § 226 písm. b) tr. ř. zprostil obžaloby pro 
skutek, který je výše popsán v trestním příkazu Okresního soudu v Hodoníně ze 
dne      26. 3. 2001, sp. zn. 2 T 729/2001, čímž měli obvinění spáchat trestný 
čin krádeže podle § 247 odst. 1, odst. 2 tr. zák., neboť v žalobním návrhu 
označený skutek není trestným činem. Tento rozsudek nabyl právní moci ohledně 
obviněného J. U. dne 15. 5. 2003, ohledně obviněného J. T. dne 14. 5. 2003 a 
ohledně obviněného R. Ř. dne 16. 5. 2003. Z odůvodnění rozsudku vyplývá, že 
soud vyhodnotil okolnosti uvedené v obžalobě jako neujasněné majetkové 
záležitosti mezi bývalými společníky, nikoliv jako trestný čin, a proto shledal 
důvody pro vynesení zprošťujícího rozsudku. 

Trestní příkaz ze dne 26. 3. 2001, sp. zn. 2 T 729/2001, (původní sp. zn. 2 T 
344/98), byl obviněnému O. O. doručen až dne 14. 1. 2004. Vzhledem k tomu, že  
obviněný proti tomuto trestnímu příkazu nepodal odpor, nabyl trestní příkaz  
právní moci dne 23. 1. 2004. 

Obviněný O. O. posléze podal návrh na povolení obnovy řízení, které skončilo 
pravomocným trestním příkazem Okresního soudu v Hodoníně ze dne 26. 3. 2001, 
sp. zn. 2 T 729/2001, a tento návrh byl usnesením Okresního soudu v Hodoníně ze 
dne 6. 10. 2004,  sp. zn. 1 Nt 923/2004, podle § 283 písm. d) tr. ř. zamítnut. 
Obviněný podal proti tomuto usnesení stížnost, jíž Krajský soud v Brně 
usnesením ze dne 22. 12. 2004, sp. zn. 5 To 604/2004, podle § 148 odst. 1 písm. 
c) tr. ř. zamítnul  jako nedůvodnou.

Obviněný O. O. byl dále rozsudkem Městského soudu v Brně ze dne 7. 6. 2005, sp. 
zn. 11 T 170/2004, uznán vinným trestným činem ublížení na zdraví podle  § 222 
odst. 1 tr. zák. ve stadiu pokusu podle § 8 odst. 1 tr. zák., za který mu byl v 
sazbě § 222    odst. 1 tr. zák. za použití § 35 odst. 2 tr. zák. tr. zák. 
uložen souhrnný trest odnětí svobody v trvání 30 měsíců. Podle § 60a odst. 1, 2 
a § 58 odst. 1 tr. zák. byl obviněnému výkon tohoto trestu podmíněně odložen na 
zkušební dobu v trvání tří let a současně byl nad obviněným vysloven dohled. 
Podle § 35 odst. 2 tr. zák. byl současně zrušen výrok o trestu z trestního 
příkazu Okresního soudu v Hodoníně ze dne 26. 3. 2001, sp. zn. 2 T 729/2001, 
který nabyl právní moci dne 23. 1. 2004, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu.

Posledně citovaný rozsudek byl z podnětu odvolání obviněného O. O. rozsudkem 
Krajského soudu v Brně ze dne 27. 9. 2005, sp. zn. 4 To 361/2005, podle § 258 
odst. 1 písm. b), odst. 2 tr. ř. zrušen ve výroku o trestu u obžalovaného O. O. 
Podle § 259 odst. 3 tr. ř. byl obviněnému uložen podle § 222 odst. 1 a § 35 
odst. 2 tr. zák. souhrnný trest odnětí svobody v trvání dvou let. Podle § 58 
odst. 1 a § 59 odst. 1 tr. zák. byl obviněnému výkon tohoto trestu podmíněně 
odložen na zkušební dobu dvou let. Podle § 35 odst. 2 tr. zák. byl současně 
zrušen výrok o trestu z trestního příkazu Okresního soudu v Hodoníně ze dne 26. 
3. 2001, sp. zn. 2 T  729/2001, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle ustanovení § 314e odst. 1 tr. ř. samosoudce může bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy, a to i ve zjednodušeném řízení konaném po zkráceném 
přípravném řízení. Z citovaného ustanovení vyplývá, že základní podmínkou pro 
vydání trestního příkazu je spolehlivé prokázání skutkového stavu opatřenými 
důkazy. Samosoudce musí hodnotit předložené důkazy spolu s podanou obžalobou v 
tom směru, zda je jimi prokázán skutkový stav, o němž nejsou důvodné 
pochybnosti, v rozsahu potřebném pro vydání trestního příkazu. Samosoudce je ve 
svých úvahách omezen tím, že důkazy nebyly před soudem provedeny při zachování 
všech zásad trestního řízení, a proto musí zvlášť pečlivě zvažovat, zda bez 
projednání věci v hlavním líčení může vydat trestní příkaz, který má povahu a 
účinky odsuzujícího rozsudku. Pokud tato podmínka splněna není, trestní příkaz 
vydat nesmí, i kdyby byly dány všechny ostatní formální podmínky, a pokud 
neučiní některé z rozhodnutí uvedených v ustanovení       § 314c odst. 1 tr. 
ř., je povinen projednat věc v hlavním líčení. Jinými slovy trestní příkaz by 
neměl být vydán ve věcech, z nichž důkazní situace není zcela jednoznačná a kdy 
důkazy opatřené v přípravném řízení sice dostatečně odůvodňují postavení 
obviněného před soud, tj. podání obžaloby státním zástupcem, avšak spolehlivé 
zjištění skutkového stavu věci lze učinit až po provedení důkazů v hlavním 
líčení před soudem. Vina v trestním příkazu nemůže být založena pouze na 
pravděpodobnosti, ale stejně jako u odsuzujícího rozsudku musí být podložena 
zjištěním skutkového stavu věci, o němž nejsou důvodné pochybnosti.

Z předloženého trestního spisu Nejvyšší soud zjistil, že při výslechu dne 6. 
12. 1997 obviněný O. O. uvedl, že byl svým zaměstnavatelem, spoluobviněným Ř. 
požádán, aby jako ochranka pana U. jel s nimi do H. Obviněný dále uvedl, že nic 
neodcizil a věci, které měly být podle obžaloby odcizeny, považoval za věci 
náležející panu U. Obviněný J. U. při výslechu dne 5. 12. 1997 mimo jiné uvedl, 
že uvedené věci ani finanční částku neodcizil, přičemž podle jeho názoru 
uvedené věci byly stále ve společném vlastnictví s R. D. a jeho bratrem J. D. z 
doby, kdy společně podnikali. Obviněný R. Ř. v přípravném řízení vypověděl, že 
věděl, že obviněný U. je společníkem pana D., a proto usuzoval, že si pan U. 
pouze bere svou část majetku. Pokud jde o obhajobu, kterou ve stejné trestní 
věci uplatnili spoluobvinění, jak již je uvedeno výše, soud prvního stupně ji 
považoval za natolik zásadní a právně relevantní, že na jejím podkladě ostatní 
spoluobviněné od obžaloby zprostil.

Opatřené důkazy, na jejichž základě Okresní soud v Hodoníně vydal dne 26. 3. 
2001 pod sp. zn. 2 T 729/2001 (původně sp. zn. 2 T 344/98), napadený trestní 
příkaz, nelze proto považovat za spolehlivě prokazující skutkový stav, a to 
nejen s ohledem na výše uvedené tvrzení obviněných. Vlastnictví k věcem totiž 
nevyplývalo ani ze svědeckých výpovědí a ve spise založených listinných důkazů. 
Ve vztahu k obviněnému O. O. nebylo důkazy provedenými v přípravném řízení 
spolehlivě prokázáno, zda v době odvozu věcí z firmy šlo o věci cizí, přičemž 
toto zjištění je zásadní ve vztahu k zákonným znakům skutkové podstaty § 247 
tr. zák. Obdobně nebylo spolehlivě zjištěno zavinění a jeho forma, nebylo proto 
v souladu se zákonem za dané důkazní situace bez provedení dalších důkazů 
obhajobu obviněného O. O. možno  hodnotit jako právně irelevantní. 

K odstranění pochybností a rozporů týkajících se skutkových zjištění bylo třeba 
nařídit hlavní líčení podle § 314d odst. 1 tr. ř., provést dokazování při 
zachování základních zásad trestního řízení (zásada ústnosti a 
bezprostřednosti), zjistit skutkový stav věci o němž by nebyly důvodné 
pochybnosti v rozsahu nezbytném pro rozhodnutí a následně ve věci rozhodnout. 
Vzhledem k tomu, že Okresní soud v Hodoníně výše naznačeným způsobem 
nepostupoval  a ve věci vydal trestní příkaz v rozporu s ustanovením § 314e   
odst. 1 tr. ř., byl porušen zákon v neprospěch obviněného O. O. v tomto 
ustanovení, jakož  i v ustanovení § 2  odst. 5, 6 tr., ve kterém je zakotvena 
povinnost orgánů činných v trestním řízení zjišťovat skutkový stav věci, o němž 
nejsou důvodné pohybnosti,  a provedené důkazy dále hodnotit v souladu se 
zákonem na základě svého vnitřního přesvědčení založeného na pečlivém uvážení 
všech okolností případu jednotlivě i v jejich souhrnu

Vzhledem k uvedeným zjištěním Nejvyšší soud podle § 268 odst. 2 tr. ř. vyslovil 
výše uvedené porušení zákona, k němuž došlo trestním příkazem Okresního soudu v 
Hodoníně ze dne 26. 3. 2001, sp. zn. 2 T 729/2001 (původně 2 T 344/98), a podle 
§ 269 odst. 2 tr. ř. tento  trestní příkaz  zrušil v celém rozsahu. Zrušil také 
všechna další rozhodnutí, na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu. Citován musí být 
zejména rozsudek Krajského soudu v Brně ze dne 27. 9. 2005,  sp. zn. 4 To 
361/2005, a výrok o trestu týkající se obviněného O. O. v rozsudku Městského 
soudu v Brně ze dne 7. 6. 2005, sp. zn. 11 T 170/2004. Jde o rozhodnutí, jimiž 
byl ke zrušenému trestnímu příkazu ukládán souhrnný trest, a tato rozhodnutí 
zrušením celého trestního příkazu tak ztratila zákonný podklad. Nejvyšší soud 
dále podle  § 270 odst. 1 tr. ř. věc přikázal Okresnímu soudu v Hodoníně, aby 
ji v potřebném rozsahu znovu projednal a rozhodl.

 Tento soud ve smyslu ustanovení § 314d odst. 1 tr. ř. nařídí ve věci hlavní 
líčení v jehož rámci provede dokazování zaměřené  na odstranění výše uvedených 
nedostatků v objasnění skutkového stavu věci. Teprve na základě výsledků 
hlavního líčení může Okresní soud v Hodoníně rozhodnout o vině obviněného O. O. 
Okresní soud v Hodoníně však bude v rámci těchto úvah limitován ustanovením  § 
273 tr. ř., neboť nové rozhodnutí nesmí být v neprospěch obviněného vzhledem k 
tomu, že Nejvyšší soud vyslovil porušení zákona v neprospěch obviněného (zákaz 
reformationis in peius).

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud, a je povinen provést procesní úkony, jejichž provedení 
Nejvyšší soud nařídil  (§ 270 odst. 4 tr. ř.)

P o u č e n í : Proti tomuto rozhodnutí není opravný prostředek přípustný.

V Brně dne 11. ledna 2006 

                                                                                
   Předsedkyně senátu:

                                                                                
    JUDr. Danuše   N o v o t n á  

	

	
