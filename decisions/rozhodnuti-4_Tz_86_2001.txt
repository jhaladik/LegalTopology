Soud: Nejvyšší soud

Spisová značka: 4 Tz 86/2001

Datum rozhodnutí: 22.05.2001

Typ rozhodnutí: Rozsudek




4 Tz 86/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 22. května 2001 v senátě složeném z předsedkyně JUDr. Danuše Novotné a 
soudců JUDr. Františka Hrabce a JUDr. Jiřího Pácala stížnost pro porušení 
zákona, kterou podal ministr spravedlnosti České republiky v neprospěch 
obviněného P. K., proti trestnímu příkazu Okresního soudu v Benešově u Prahy ze 
dne 26. 9. 2000, sp. zn. 1 T 340/2000, a podle § 268 odst. 2 tr. ř., § 269 
odst. 2 tr. ř. a § 270 odst. 1 tr. ř., za podmínek uvedených v ustanovení § 272 
odst. 1 tr. ř., rozhodl t a k t o :

	Pravomocným trestním příkazem Okresního soudu v Benešově u Prahy ze dne 
26. 9. 2000, sp. zn. 1 T 340/2000, b y l p o r u š e n z á k o n v ustanovení § 
314e odst. 1 tr. ř. a v řízení, jež mu předcházelo, v ustanovení § 2 odst. 5, 
odst. 6 tr. ř. ve prospěch obviněného P. K.

	Napadený trestní příkaz s e z r u š u j e .

	Zrušují se též všechna rozhodnutí, jež na zrušený trestní příkaz 
obsahově navazují, pokud vzhledem ke změně, k níž došlo zrušením, pozbyla 
podkladu.

	Okresnímu státnímu zástupci v Benešově u Prahy s e p ř i k a z u j e , 
aby věc v potřebném rozsahu znovu projednal a rozhodl. 

 O d ů v o d n ě n í :

	Okresní soud v Benešově u Prahy vydal dne 26. 9. 2000, pod sp. zn. 1 T 
340/2000, trestní příkaz, jímž obviněného P. K. uznal vinným trestným činem 
ublížení na zdraví podle § 224 odst. 1, odst. 2 tr. zák. Dopustil se jej tím, 
že dne 28. 8. 2000 kolem 3.50 hod. řídil osobní automobil tovární značky Škoda 
Favorit křižovatkou silnic II. třídy v B., kdy při projíždění křižovatky nedal 
přednost v jízdě zprava přijíždějícímu autobusu ČSAD B., řízenému B. V., čímž 
došlo k nárazu tohoto autobusu do pravého boku osobního automobilu, který byl 
nárazem odhozen a převrácen na střechu, přičemž došlo k usmrcení spolujezdce z 
osobního automobilu, P. P., a dále k těžkému zranění spolujezdce M. R., který 
utrpěl pohmoždění a natržení pravé plíce, krvácení do plic, nalomení 10. žebra 
vpravo, zlomeninu klíční kosti vpravo, další oděrky a tržnězhmožděné rány, 
přičemž toto zranění si vyžádá léčení po dobu několika měsíců. Za to mu byl 
uložen v sazbě § 224 odst. 2 tr. zák. za použití § 45 odst. 1 tr. zák. trest 
obecně prospěšných prací ve výměře čtyřset hodin. Podle § 49 odst. 1 tr. zák. 
byl obviněnému uložen i trest zákazu činnosti, spočívající v zákazu řízení 
všech motorových vozidel na dobu pěti roků. Podle § 53 odst. 1, odst. 2 písm. 
a) tr. zák. byl obviněnému dále uložen peněžitý trest ve výši 15 000,- Kč, 
přičemž podle § 54 odst. 3 tr. zák. byl pro případ, že by peněžitý trest nebyl 
splacen, stanoven náhradní trest odnětí svobody v trvání tří měsíců. Podle § 
229 odst. 1 tr. ř. byla poškozená M. P., odkázána s nárokem na náhradu škody na 
řízení ve věcech občanskoprávních. Trestní příkaz byl obviněnému doručen dne 
10. 10. 2000, jeho obhájci dne 20. 10. 2000, když státnímu zástupci a poškozené 
byl doručen dne 9. 10. 2000. Trestní příkaz tak nabyl právní moci dne 31. 10. 
2000.

	Proti tomuto trestnímu příkazu podal podle § 266 odst. 2 tr. ř. ministr 
spravedlnosti České republiky stížnost pro porušení zákona v neprospěch 
obviněného P. K. Vytýká, že zákon byl porušen v ustanovení § 2 odst. 6 tr. ř. a 
§ 23 odst. 1 tr. zák., § 31 odst. 1 tr. zák. a § 45 odst. 1 tr. zák. 

	Okresní soud v Benešově u Prahy pochybil při posuzování nebezpečnosti 
činu pro společnost, neboť nehodnotil těžké následky, které měla jízda 
obviněného pro jeho spolujezdce. Nejen, že došlo k usmrcení jednoho z nich, ale 
také k těžké újmě na zdraví druhého spolujezdce. I když osobní výkazy mluví ve 
prospěch obviněného, neboť dosud nebyl soudně trestán, je výborným pracovníkem 
a jeho pověst na pracovišti je dobrá, nemohl okresní soud dojít k závěru, že 
výkonem trestu obecně prospěšných prací bude dosaženo účelu trestu stejně, jako 
kdyby na něm byl vykonán trest odnětí svobody. Obviněný jako řidič porušil 
hrubým způsobem dopravní předpisy v ustanovení § 20 odst. 2 vyhlášky č. 99/1989 
Sb., jímž je řidiči stanovena povinnost dát přednost v jízdě vozidlům 
přijíždějícím zprava. Nedání přednosti v jízdě vede často k těžkým dopravním 
nehodám, často i s neodčinitelnými následky, jak je tomu v posuzovaném případě. 
Podle názoru ministra spravedlnosti měl proto Okresní soud v Benešově uložit 
obviněnému nepodmíněný trest odnětí svobody, neboť výrok o trestu v napadeném 
trestním příkazu je ve zřejmém nepoměru ke stupni nebezpečnosti činu pro 
společnost, a uložený trest je ve zřejmém nepoměru s účelem trestu.

	V závěru stížnosti pro porušení zákona ministr spravedlnosti České 
republiky navrhl, aby Nejvyšší soud České republiky (dále jen Nejvyšší soud) 
podle § 268 odst. 2 tr. ř. vyslovil namítané porušení zákona, k němuž došlo ve 
prospěch obviněného P. K., podle § 269 odst. 2 tr. ř. napadený trestní příkaz 
zrušil, včetně všech na něj obsahově navazujících rozhodnutí, pokud vzhledem ke 
změně, k níž došlo zrušením, pozbyla podkladu, a dále aby postupoval podle § 
270 odst. 1 tr. ř. 

	Nejvyšší soud z podnětu podané stížnosti pro porušení zákona ve lhůtě 
uvedené v ustanovení § 272 odst. 1 tr. ř. přezkoumal podle § 267 odst. 1 tr. ř. 
správnost všech výroků napadeného rozhodnutí, jakož i řízení, které mu 
předcházelo, a dospěl k závěru, že zákon byl porušen, byť dílem i z jiných 
důvodů, než jsou ve stížnosti pro porušení zákona namítány.

	Trestní řád vymezuje v ustanovení § 314e odst. 1 tr. ř. podmínku, za 
které může samosoudce bez projednání věci v hlavním líčení vydat trestní 
příkaz, a to, jestliže je skutkový stav spolehlivě prokázán opatřenými důkazy. 
Pokud samosoudkyně Okresního soudu v Benešově u Prahy v trestní věci obviněného 
P. K. vydala trestní příkaz, stalo se tak za situace, kdy citovaná podmínka 
splněna nebyla. 

	Jak je zřejmé z obsahu předmětného trestního spisu, obviněný P. K. byl 
vyslechnut k okolnostem dopravní nehody v přípravném řízení pouze jednou, 
přičemž uvedl, že do křižovatky vjížděl rychlostí 60 až 70 km/hod, rozhlédl se 
vpravo i vlevo, a protože neviděl žádné vozidlo, vjel do křižovatky. Když byl 
přímo v ní, najednou uviděl, že z jeho pravé strany na něj jede autobus a poté 
si pamatuje již jen ránu a dopad vozidla na střechu. Z protokolace není patrno, 
že by obviněný připustil své zavinění na vzniku nehody, případně že by byl 
dotázán na to, co podle jeho názoru bylo příčinou dopravní nehody.

	Svědek B. V., který kritického dne pracoval jako řidič autobusu na 
lince M. - T. n. S., uvedl, že vjížděl do křižovatky z vedlejší silnice, když 
ve směru jeho jízdy byla značka „Dej přednost v jízdě\" a doplňková tabule s 
vyznačením tvaru křižovatky. Do křižovatky vjížděl na první rychlostní stupeň, 
rozhlédl se směrem k V., a než stačil zabočit do ul. V., narazil přední částí 
autobusu do projíždějícího osobního automobilu zn. Favorit, který přijížděl 
právě z této ulice. Toto vozidlo nárazem nadzvedl, to se poté odrazilo od 
obrubníku, který je přímo v křižovatce, vylétlo do vzduchu, asi dvakrát se 
převrátilo a dopadlo na střechu. Podle názoru svědka bylo příčinou dopravní 
nehody nedání přednosti obviněným autobusu přijíždějícímu zprava.

	Tento závěr ostatně převzala do obžaloby i státní zástupkyně, která 
jedinou příčinu dopravní nehody spatřovala v porušení ustanovení § 20 odst. 2 
vyhlášky Federálního ministerstva vnitra č. 99/1989 Sb., jímž je řidiči 
stanovena povinnost dát přednost vozidlům přijíždějícím zprava. Se zjištěním 
skutkového stavu v tomto rozsahu, a z toho se odvíjejícími právními závěry se 
ztotožnil i okresní soud, pokud shledal podmínky pro vydání trestního příkazu.

	Nedání přednosti v jízdě však nebude zřejmě jedinou příčinou vzniku 
dopravní nehody. Jak státní zástupkyní tak okresním soudem nebyla věnována 
pozornost skutečnosti, že obviněný, dle vlastního tvrzení, jel v obci rychlostí 
60 - 70 km/hod, přičemž z ustanovení § 16 odst. 3 vyhlášky Federálního 
ministerstva vnitra č. 99/1989 Sb., o pravidlech provozu na pozemních 
komunikacích, ve znění vyhlášky Ministerstva vnitra č. 223/1997 Sb., jež je 
účinná od 1. 10. 1997, vyplývá, že řidič smí jet v obci maximálně rychlostí 50 
km/hod. To, zda a jak se podstatné překročení nejvyšší povolené rychlosti 
podílelo na vzniku a průběhu dopravní nehody, nebylo dosud žádným z orgánů 
činných v trestním řízení, ani okresním soudem, vyhodnoceno. Ostatně ani 
obviněným připuštěné překročení povolené rychlosti nebylo nikterak ověřováno a 
tento údaj nebyl jakkoli verifikován, např. znaleckým posudkem z odvětví 
silniční dopravy. Je nepochybné, že přesné zjištění a označení všech příčin, 
jež se na vzniku dopravní nehody podílely, má stěžejní význam pro posouzení 
stupně nebezpečnosti činu pro společnost a pro posouzení rozsahu řidičské 
nekázně obviněného, což by v konečné podobě mělo nalézt odraz i v rámci úvah o 
druhu a výměře trestu. 

	Z této argumentace pak vyplývá, že skutková zjištění, která byla v 
předmětné trestní věci učiněna, nelze dosud označit za úplná, jež nevzbuzují 
důvodné pochybnosti, přičemž uvedený nedostatek byl rovněž překážkou bránící 
vydání trestního příkazu. Pokud byl zásadním důvodem podání stížnosti pro 
porušení zákona nesouhlas ministra spravedlnosti České republiky s druhem a 
výměrou trestu, je třeba konstatovat, že Nejvyšší soud považuje za stěžejní 
pochybení nesprávné a neúplné zjištění skutkového stavu, což neumožňovalo 
aplikaci ustanovení § 314e odst. 1 tr. ř., nicméně i při existenci úplných 
skutkových zjištění měl okresní soud vážit, zda vydání trestního příkazu v 
tomto případě především plně zohledňuje požadavky uvedené v ustanovení § 1 
odst. 1 tr. ř. Z pohledu úvah limitovaných ustanoveními § 23 odst. 1 tr. zák. a 
§ 31 odst. 1 tr. zák. se pak uložení trestu obecně prospěšných prací, byť v 
maximální výměře, jeví jako problematické, neadekvátní pak zejména následkům, 
jež byly trestným činem způsobeny. Neznamená to však, že by se Nejvyšší soud za 
dosud zjištěného skutkového stavu ztotožňoval se striktním závěrem stížnosti 
pro porušení zákona o nutnosti ukládat obviněnému nepodmíněný trest odnětí 
svobody.

Nejvyšší soud poté podle § 268 odst. 2 tr. ř. vyslovil, že trestním příkazem 
Okresního soudu v Benešově u Prahy ze dne 26. 9. 2000, sp. zn. 1 T 340/2000, 
byl porušen zákon v ustanovení § 314e odst. 1 tr. ř., a v řízení, jež mu 
předcházelo, v ustanovení § 2 odst. 5, odst. 6 tr. ř. ve prospěch obviněného P. 
K. Podle § 269 odst. 2 tr. ř. napadený trestní příkaz zrušil, včetně všech 
rozhodnutí, jež na něj obsahově navazovala, pokud vzhledem ke změně, k níž 
došlo zrušením, pozbyla podkladu. Podle § 270 odst. 1 tr. ř. věc přikázal 
Okresnímu státnímu zástupci v Benešově u Prahy, aby ji v potřebném rozsahu 
znovu projednal a rozhodl.

	Věc byla vrácena do stadia přípravného řízení k doplnění dokazování, 
jímž bude opatření znaleckého posudku znalce z odvětví silniční dopravy, který 
by měl vyhodnotit všechny příčiny, které vedly ke vzniku dopravní nehody, 
zejména by měl zjistit rychlost vozidla obviněného v době nehody, stanovit, do 
jaké míry a v jakém rozsahu se zjištěné překročení rychlosti na vzniku a 
průběhu dopravní nehody podílelo. Teprve poté, co vyhodnotí tento důkaz spolu s 
důkazy již opatřenými, bude moci přesně stanovit rozsah porušení „důležité 
povinnosti\", což se nepochybně ve stadiu řízení před soudem odrazí jednak ve 
způsobu projednání věci, jednak v úvahách o adekvátním druhu a výměře trestu.

	Pro úplnost je nutno připomenout ustanovení § 270 odst. 4 tr. ř., podle 
něhož orgán, jemuž byla věc přikázána, je vázán právním názorem, který ve věci 
Nejvyšší soud vyslovil, a je povinen provést procení úkony, jejichž provedení 
Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 22. května 2001

Předsedkyně senátu:

JUDr. Danuše Novotná
