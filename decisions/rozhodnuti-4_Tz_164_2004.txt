Soud: Nejvyšší soud

Spisová značka: 4 Tz 164/2004

Datum rozhodnutí: 18.11.2004

Typ rozhodnutí: Rozsudek




4 Tz 164/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 18. 
listopadu 2004 v senátě složeném z předsedy JUDr. J. P. a 
soudců                 JUDr. F. H. a JUDr. P. Š. stížnost pro porušení zákona, 
kterou podal ministr spravedlnosti České republiky ve prospěch obviněného M. 
H., proti pravomocnému trestnímu příkazu Obvodního soudu pro Prahu 2 ze dne 25. 
11. 2003, sp. zn. 8 T 9/2003,  a podle § 268 odst. 2,  § 269 odst. 2 a § 270 
odst. 1 tr. ř. rozhodl  t a k t o :

Pravomocným trestním příkazem Obvodního soudu pro Prahu 2 ze dne 25. 11. 2003, 
sp. zn. 8 T 9/2003,  b y l   p o r u š e n   z á k o n   v ustanoveních § 36, § 
45a odst. 1 tr. zák. a § 314e odst. 1 tr. ř.  a v řízení předcházejícím též v 
ustanovení § 2 odst. 5, odst. 6 tr. ř. v neprospěch obviněného M. H.

Napadený trestní příkaz  s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 2 s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Obvodního soudu pro Prahu 2 ze dne 25. 11. 2003, sp. zn. 8 T 
9/2003, byl obviněný M. H. uznán vinným trestným činem podílnictví podle § 251 
odst. 1 písm. a) tr. zák., kterého se dopustil tím, že nejméně dne 5.1.2003 
užíval osobní motorové vozidlo zn. Škoda Felicia,  zelené barvy, přestože 
věděl, že je kradené. Za výše uvedený delikt byl obviněnému M. H. podle § 251 
odst. 1 tr. zák. za použití  § 45 tr. zák. a § 45a tr. zák. uložen trest obecně 
prospěšných prací ve výměře  400 hodin. Trestní příkaz byl obviněnému doručen 
dne 25.11.2003 a nabyl právní moci dne 18.12.2003.

Obviněný M. H. byl také odsouzen rozsudkem Obvodního soudu pro Prahu 5  ze dne 
23.5.2002, sp. zn. 1 T 44/2002, který nabyl právní moci dne 31.7.2002, pro 
trestný čin  krádeže podle § 247 odst. 1 písm. e) tr. zák., za což byl 
obviněnému uložen podle § 247 odst. 1 tr. zák. za použití § 45 odst. 1, odst. 2 
tr. zák. a § 45a odst. 1 tr. zák. trest obecně prospěšných prací ve výměře 50 
hodin.

Proti pravomocnému trestnímu příkazu Obvodního soudu pro Prahu 2 ze dne 25. 11. 
2003, sp. zn. 8 T 9/2003, podal ministr spravedlnosti České republiky stížnost 
pro porušení zákona ve prospěch obviněného M. H. Vytkl v ní, že zákon byl 
porušen v ustanovení § 36 tr. zák. a § 45a odst. 1 tr. zák. a v řízení, které 
mu předcházelo, v ustanovení § 2 odst. 5, odst. 6 tr. ř. a § 314e odst. 1 tr. ř.

V odůvodnění stížnosti pro porušení zákona ministr spravedlnosti namítl, že 
Obvodní soud pro Prahu 2  se neřídil ustanoveními § 36 tr. zák. a § 45a odst. 1 
tr. zák. a  § 2 odst. 5, odst. 6 tr. ř., neboť v případě napadeného trestního 
příkazu překročil hranici 400 hodin stanovenou pro trest obecně prospěšných 
prací o 50 hodin.

Podle ministra spravedlnosti je nutno považovat za nezákonný i postup 
samosoudce v tom smyslu, že po rozhodnutí ve věci rozsudkem po provedeném 
hlavním líčení a následném zrušení věci odvolacím soudem a vrácení k novému 
projednání a rozhodnutí, tento dne 25.11.2003 po údajném hlavním líčení předává 
obviněnému trestní příkaz ze dne 25.11.2003, čímž došlo k porušení § 314e odst. 
1 tr. ř.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Obvodního soudu pro Prahu 2 ze dne 25. 11. 2003, sp. zn. 8 T 9/2003, byl 
porušen zákon ve vytýkaném směru v neprospěch obviněného M. H., aby podle § 269 
odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 tr. zák. může soud 
uložit trest obecně prospěšných prací ve výměře od 50 do 400 hodin.

V případě této trestní věci byl obviněný M. H. nejprve odsouzen rozsudkem 
Obvodního soudu pro Prahu 5, sp. zn. 1 T 44/2002, ze dne 23.5.2002, který nabyl 
právní moci dne 31.7.2002, pro trestný čin  krádeže podle § 247 odst. 1 písm. 
e) tr. zák. k trestu obecně prospěšných prací ve výměře 50 hodin a poté byl 
odsouzen trestním příkazem Obvodního soudu pro Prahu 2 ze dne 25. 11. 2003, sp. 
zn. 8 T 9/2003, pro trestný čin podílnictví podle § 251 odst. 1 písm. a) tr. 
zák. opět k trestu obecně prospěšných prací, tentokrát ve výměře 400 hodin.

Jak vyplývá z obsahu trestního spisu Obvodního soudu pro Prahu 5, sp. zn. 1 T 
44/2002, konkrétně ze sdělení Probační a mediační služby ČR pro Prahu 5 ze dne 
6.8.2003, obviněný M. H. trest dosud nevykonal.

Za této situace je zřejmé, že trest obecně prospěšných prací uložený obviněnému 
M. H. trestním příkazem Obvodního soudu pro Prahu 2 ze dne 25. 11. 2003, sp. 
zn. 8 T 9/2003, ve výměře 400 hodin spolu s dosud nevykonaným dříve uloženým 
trestem obecně prospěšných prací z rozsudku Obvodního soudu pro Prahu 5, sp. 
zn. 1 T 44/2002, ze dne 23.5.2002, přesahoval o 50 hodin nejvyšší výměru 
dovolenou trestním zákonem pro trest obecně prospěšných prací, která je 
stanovena na 400 hodin.

Z uvedeného vyplývá, že Obvodní soud pro Prahu 2 trestním příkazem ze dne 25. 
11. 2003, sp. zn. 8 T 9/2003, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch k obviněného M. H.

Z obsahu trestního spisu vedeného u Obvodního soudu pro Prahu 2 ze dne 25. 11. 
2003, sp. zn. 8 T 9/2003, dále vyplývá, že Obvodní soud pro Prahu 2, ač měl k 
dispozici opis z rejstříku trestů obviněného, v němž bylo uvedeno i odsouzení 
rozsudkem Obvodního soudu pro Prahu 5, sp. zn. 1 T 44/2002, ze dne 23.5.2002 
(č. l. 21), nezjistil, zda obviněný M. H. trest obecně prospěšných prací, který 
mu byl označeným trestním příkazem uložen, vykonal, v důsledku čehož 
neshromáždil všechny údaje potřebné pro rozhodnutí ve věci. Obvodní soud pro 
Prahu 2 tak nezjistil skutkový stav věci v rozsahu, který byl nezbytný pro jeho 
rozhodnutí, důkazy chybně zhodnotil, v důsledku čehož byl napadeným trestním 
příkazem porušen zákon i v ustanovení § 2 odst. 5, odst. 6 tr. ř. v neprospěch 
obviněného M. H.

Z uvedených skutečností vyplývá, že Obvodní soud pro Prahu 2 nerespektoval 
nejvyšší výměru dovolenou trestním zákonem pro trest obecně prospěšných prací, 
v důsledku čehož trestním příkazem Obvodního soudu pro Prahu 2 ze dne 25. 11. 
2003, sp. zn. 8 T 9/2003, porušil zákon v ustanovení § 2 odst. 5, odst. 6 tr. 
ř., § 36 tr. zák. a § 45a odst. 1   tr. zák. ve výroku o ukládaném trestu 
obecně prospěšných prací v neprospěch obviněného M. H.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 50 hodin, v zřejmém rozporu s jeho účelem. 

Podle § 314e odst. 1 tr. ř. platí, že samosoudce může bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy. 

Ve výše uvedeném případě bylo rozhodnuto ve věci vedené pod sp. zn. 8 T 9/2003 
rozsudkem ze dne  28.5.2003, proti kterému obviněný M. H. podal dne 24.6.2003 
odvolání. Odvolací soud usnesením ze dne 15.7.2003, sp. zn. 61 To 304/2003, 
rozsudek zrušil v celém rozsahu a věc vrátil soudu prvního stupně k novému 
rozhodnutí. V usnesení odvolacího soudu je uvedeno, že soudem prvního stupně 
zjištěný skutkový děj nemá oporu v provedeném dokazování. V navazujícím řízení 
proto musí náležitě provést všechny dostupné pro rozhodnutí právně významné 
důkazy, zhodnotit tyto důkazy jednotlivě i ve vzájemných souvislostech a učinit 
důkazně podložená skutková zjištění. Na jejich základě bude možné posoudit, zda 
jednání obžalovaného naplnilo znaky skutkové podstaty nějakého trestného činu.

V záznamu založeném v trestním spisu vedeném pod sp. zn. 8 T 9/2003 (č. l. 66) 
je uvedeno, že dne 25.11.2003 proběhlo hlavní líčení v uvedené věci, avšak ve 
spise není založen protokol o hlavním líčení. Samosoudce Obvodního soudu pro 
Prahu 2 měl k odstranění pochybností týkajících se skutkového stavu nařídit 
hlavní líčení, provést dokazování při zachování základních zásad trestního 
řízení tak, jak bylo nastíněno usnesením odvolacího soudu, zjistit skutkový 
stav věci, o němž nebudou důvodné pochybnosti v rozsahu nezbytném pro 
rozhodnutí a následně ve věci rozhodnout. Pokud odvolací soud zrušil předtím 
vydaný rozsudek soudu prvního stupně a přikázal samosoudci, aby věc znovu 
projednal a rozhodl, nepřichází v úvahu vydání trestního příkazu. Vydání 
trestního příkazu nepřichází v úvahu ani po projednání věci v hlavním líčení. 
Samosoudce Obvodního soudu pro Prahu 2  však tímto způsobem nepostupoval, a 
vydal v rozporu s § 314e odst. 1 tr. ř. napadený trestní příkaz.

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem Obvodního soudu pro Prahu 2  dne 25. 11. 2003, sp. zn. 8 T 9/2003, byl 
porušen zákon v ustanoveních § 36, § 45a odst. 1 tr. zák. a § 314e odst. 1 tr. 
ř.  a v řízení předcházejícím též v ustanovení § 2 odst. 5, odst. 6 tr. ř. v 
neprospěch obviněného M. H. a podle § 269 odst. 2 tr. ř. napadený trestní 
příkaz zrušil. Nejvyšší soud také zrušil všechna další rozhodnutí na zrušené 
trestní příkazy obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 2, aby věc 
v potřebném rozsahu znovu projednal a rozhodl. Nejvyšší soud v této souvislosti 
dodává, že v dalším řízení bude zapotřebí provést všechny dostupné pro 
rozhodnutí právně významné důkazy, zhodnotit tyto důkazy jednotlivě i ve 
vzájemných souvislostech, a dále při rozhodování o trestu obviněného 
respektovat všechna zákonná ustanovení pro ukládání trestu.

Nejvyšší soud zdůrazňuje, že v novém řízení nemůže dojít ke změně rozhodnutí v 
neprospěch obviněného M. H., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 18. listopadu 2004

Předseda senátu:

JUDr. J. P.
