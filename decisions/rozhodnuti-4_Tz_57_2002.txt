Soud: Nejvyšší soud

Spisová značka: 4 Tz 57/2002

Datum rozhodnutí: 08.01.2003

Typ rozhodnutí: Rozsudek




4 Tz 57/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky  projednal ve veřejném zasedání konaném dne 8. 
ledna  2003 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky  ve prospěch obviněného  Ing. R.  
B.,  proti usnesení Městského soudu  v Praze ze dne 5. 9. 2001, sp. zn. 6 To 
376/2001,  v trestní věci vedené u Obvodního soudu pro Prahu 4 pod sp. zn. 46 T 
31/99, a podle ustanovení  § 268 odst. 2,  § 269 odst. 2  a § 270 odst. 1 tr. 
ř.  rozhodl takto: 

Usnesením Městského soudu v Praze ze dne 5. 9. 2001, sp. zn. 6 To 376/2001,  a 
v řízení, které mu předcházelo,  b y l     p o r u š e n   zákon v 
ustanoveních  § 254 odst. 1   tr. ř., ve znění účinném do 31. 12. 2001, § 256 
tr. ř. a v ustanovení § 224 odst. 2 tr. zák., v neprospěch obviněného  Ing. R. 
B. 

Napadené usnesení  s e   z r u š u j e. Zrušují se též všechna další rozhodnutí 
na zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu. 

Městskému soudu v Praze  s e   p ř i k a z u j e, aby věc v potřebném rozsahu 
znovu projednal a rozhodl.  

O d ů v o d n ě n í :

Rozsudkem  Obvodního soudu pro Prahu 4 ze dne 7. 3. 2001, sp. zn. 46 T 31/99, 
byl obviněný Ing. R.  B. uznán vinným trestným činem ublížení na zdraví podle § 
224 odst. 1, 2 tr. zák., jehož se dopustil tím, že  jako zástupce majitelů 
objektu „O.“  P.,  uzavřel nejpozději dne 11. 7. 1998 s poškozeným M. F.,  
ústní smlouvu o dílo, spočívající v odklizení krovu na shora uvedené 
nemovitosti  za částku 20 000,- Kč, přičemž si byl vědom, že podle závěru 
statického posouzení  musí všechny demoliční a zabezpečovací  práce  na objektu 
provádět renomovaná stavební firma se zkušeností s demoličními pracemi, což 
poškozený nebyl, neboť podnikal pouze  na základě živnostenského oprávnění v 
oboru zednictví, přičemž poškozený započal s pracemi na objektu „O.“  dne 15. 
7. 1998 v 8,30 hod a ve 12,45 hod došlo k sesutí krovů, stropní klenby a 
obvodového zdiva, přičemž poškozený M. F.  utrpěl v důsledku zavalení spadanými 
částmi zlomeninu klenby a spodiny lební a rozsáhlé pohmoždění mozku a těmto 
zraněním na místě podlehl. Obviněný Ing. R. B. byl za tento trestný čin podle § 
224 odst. 2 tr. zák. odsouzen k trestu odnětí svobody na osmnáct měsíců, jehož 
výkon mu byl podle § 58 odst. 1 písm. a) a § 59 odst. 1 tr. zák. podmíněně 
odložen na zkušební dobu třiceti měsíců. Podle § 229 odst. 1 tr. ř. byla 
poškozená A. F., odkázána se svým nárokem na náhradu škody na řízení ve věcech 
občanskoprávních.  

Proti shora uvedenému  rozsudku podal obviněný Ing. R. B. odvolání, jež bylo 
usnesením Městského soudu v Praze ze dne 5. 9. 2001, sp. zn.  6 To 376/2001, 
podle  § 256  tr. ř. zamítnuto.

Pro úplnost  Nejvyšší soud uvádí, že v trestní věci Ing. R. B. byl  Obvodním 
soudem pro Prahu 4  poprvé vyhlášen zprošťující rozsudek a to dne 30. 11. 1999 
pod sp. zn. 46 T 31/99, jenž byl napaden odvoláním obvodního státního zástupce 
pro Prahu 4, o němž rozhodoval Městský soud v Praze usnesením ze dne  21. 3. 
2000, sp. zn. 61 To 131/2000, kterým shora uvedený rozsudek v celém rozsahu 
zrušil a věc vrátil obvodnímu soudu k novému projednání a rozhodnutí. Další 
zprošťující rozsudek byl ve věci vynesen Obvodním soudem pro Prahu 4 dne 22. 5. 
2000 pod sp. zn. 46 T 31/99, který byl opět napaden odvoláním obvodního 
státního zástupce pro Prahu 4. Ve věci rozhodoval Městský soud v Praze dne 10. 
10. 2000 a usnesením pod sp. zn. 61 To 554/2000 rozhodl  tak, že rozsudek soudu 
prvního stupně zrušil a věc mu vrátil k novému  projednání a rozhodnutí, a to v 
jiném složení senátu. Následně ve věci rozhodl Obvodní soud pro Prahu 4 a 
Městský soud v Praze tak, jak je uvedeno výše.

V řadě poslední usnesení Městského soudu v Praze ze dne 5. 9. 2001, sp. zn. 6 
To 376/2001, napadl ministr spravedlnosti  stížností pro porušení zákona podle 
§ 266   odst. 1 tr. ř. ve prospěch obviněného. V této namítl porušení zákona v 
ustanoveních § 254 odst. 1 tr. ř. ve znění účinném do 31. 12. 2001 a § 256 tr. 
ř. a v předcházejícím rozsudku Obvodního soudu pro Prahu 4  v ustanovení  § 2 
odst. 6 tr. ř., a to v neprospěch obviněného Ing. B.  

Svou stížnost ministr spravedlnosti opírá o názor, že soud druhého stupně 
nedostál své přezkumné povinnosti, poněvadž podle jeho názoru jednáním 
obviněného Ing. B.  k naplnění skutkové podstaty trestného činu podle § 224 
odst. 1,2 tr. zák. nedošlo. V této souvislosti poukázal na to, co z provedených 
důkazů vyplývá, a co soudy obou stupňů vzaly ve svých rozhodnutích za 
prokázané. Stěžovatel zároveň namítá, že z takových skutkových zjištění nelze 
vyvodit závěr, že obviněný Ing. R. B. z nedbalosti zavinil smrt poškozeného M. 
F., a to navíc v důsledku porušení důležité povinnosti vyplývající z jeho 
postavení, jak shodně konstatovaly soudy obou stupňů. Podle ministra 
spravedlnosti z důkazů jednoznačně vyplývá, že poškozený F. měl bezpochyby  o 
práci v objektu zájem a hodlal obviněného postavit při vyjednávání o zakázce 
před hotovou věc.  Proto se do objektu vydal, svévolně zahájil práci, k čemuž 
si najal i brigádníka, a dále se vybavil motorovou pilou, přičemž se do objektu 
dostal dírou v plotě, což brigádníkovi odůvodnil tvrzením, že mu nějaká paní 
nepředala od objektu klíče. Poškozený F. jednal výše popsaným způsobem za 
situace, kdy jeho dosavadní kontakt s obviněným Ing. B. probíhal telefonicky a 
zprostředkovaně přes třetí osoby, a mohl být tedy obviněným o věci informován 
jen v obecné rovině a rozhodně se nemohlo jednat o obvyklý způsob uzavření 
smlouvy. To, že měl obviněný s poškozeným o věci dále jednat vyplývá i z toho, 
že na den    15. 7. 1998 večer obviněný inicioval schůzku, při níž se měl s 
poškozeným osobně poprvé setkat. O tom ještě před touto schůzkou jednal se 
spoluvlastníky objektu MUDr. D. a MUDr. V. K odborné kvalifikaci poškozeného M. 
F. ministr spravedlnosti uvedl, že tento byl podnikatelem ve stavebnictví, byť 
podnikal pouze na základě živnostenského  listu pro obor zednictví. Nebyl tudíž 
zaměstnancem obviněného ani majitelů objektu. Bylo tedy především na něm, zda 
na konkrétní práci stačí, a zda je současně schopen zajistit  bezpečnost a 
ochranu zdraví při práci. Vzhledem k uvedenému nelze podle názoru stěžovatele 
dovodit trestní odpovědnost obviněného Ing. B., neboť poškozený F. do objektu 
vnikl a sám svévolně zahájil práci, přičemž si vlastním neopatrným počínáním  
přivodil smrt. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením  Městského 
soudu v Praze ze dne  5. 9. 2001, sp. zn. 6 To 376/2001 byl porušen zákon v 
ustanoveních § 254 odst. 1 tr. ř., ve znění účinném do 31. 12. 2001 a § 256 tr. 
ř. a  v jemu předcházejícím řízení rozsudkem  Obvodního soudu pro Prahu 4 ze 
dne 7. 3. 2001, sp. zn. 46 T 31/99, v ustanovení § 2 odst. 6 tr. ř. v 
souvislosti s ustanovením § 224 odst.1, 2 tr. zák, a to v neprospěch 
obviněného  Ing. R.  B. Dále aby Nejvyšší soud  podle § 269 odst. 2 tr. ř. 
napadené rozhodnutí zrušil  a aby zrušil i předchozí rozsudek Obvodního soudu 
pro Prahu 4 a poté postupoval podle § 270 odst. 1 tr. ř., event. podle § 271 
odst. 1 tr. ř.      

Nejvyšší soud podle § 267 odst. 3 tr. ř.  přezkoumal  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející. K vadám výroků, které nebyly stížností pro porušení zákona 
napadeny, Nejvyšší soud přihlíží, jen pokud by mohly mít vliv na správnost 
výroků, proti nimž byla stížnost pro porušení zákona podána. 

Trestného činu ublížení na zdraví podle § 224 odst. 1, 2 tr. zák. se dopustí 
ten, kdo jinému z nedbalosti způsobí těžkou újmu na zdraví nebo smrt proto, že 
porušil důležitou povinnost vyplývající z jeho zaměstnání, povolání, postavení 
nebo funkce nebo uloženou mu podle zákona.

Z odůvodnění rozsudku soudu prvního stupně vyplývá, že obviněný Ing. B. byl 
uznán vinným shora uvedeným trestným činem  zejména na základě  svědeckých 
výpovědí J. K., její dcery K. K., manželky  poškozeného A. F. a dcery 
poškozeného S. F., ale i dalších důkazů provedených v hlavním líčení, z nichž 
bylo možné dovodit podíl jeho odpovědnosti za nastalý následek spočívající v 
úmrtí poškozeného F.

Nedbalost obviněného je soudem prvého stupně spatřována především v tom, že 
ačkoliv byl seznámen s obsahem statického posudku, z jehož závěrů mimo jiné 
vyplývá, že již vstup na zbořeniště je rizikový a konstrukce se mohou dát 
kdykoli do pohybu, a že demoliční a zabezpečovací práce musí provádět pouze  
renomovaná stavební firma, sjednal na provedení těchto prací poškozeného, který 
nesplňoval předpoklady renomované firmy. Podle obvodního soudu přispělo k 
vzniklému následku i jednání poškozeného, které soud spatřuje v tom, že  M. F. 
vykonával práce v prostoru, který byl bezprostředně ohrožen zhroucením nebo 
sesutím, což bylo pohledově zřejmé a přinejmenším odhadnutelné, a to bez 
zachování základních pravidel o bezpečnosti a ochraně zdraví při práci, jak 
vyplývá z příslušného znaleckého posudku z oboru bezpečnosti práce.  

Zamítavé rozhodnutí soudu druhého stupně  o odvolání obviněného bylo  postaveno 
na konstatování, že Ing. B. jednal v hrubém rozporu s velmi urgentními a 
naléhavými pokyny statického posudku, kterých zcela zjevně nedbal a jednal ve 
smyslu trestního zákona nedbale. Tato nedbalost spočívala v tom, že při plném 
vědomí o nebezpečnosti jakéhokoli pohybu v narušeném objektu řešil nebezpečnou 
situaci tím způsobem, že se pouze telefonicky a zprostředkovaně dohodl s 
poškozeným na jeho práci na objektu, aniž předem prověřil způsobilost 
poškozeného k vysoce specializovaným a nebezpečným demoličním pracím.  Podle 
soudu druhého stupně byla tato nedbalost příčinou smrtelného následku, neboť 
kdyby nebylo shora uvedené nedbalosti obviněného, poškozený by na nebezpečné 
místo nevstoupil, nezačal by tam za účelem zisku slíbené odměny pracovat, a 
neutrpěl by tam smrtelný úraz, jehož bezprostřední fyzickou příčinou byla 
statickým posudkem výslovně pojednaná nestabilita těžce narušené stavby. 

Je třeba konstatovat, že skutkové závěry, jak je učinily soudy obou stupňů, 
jsou v podstatě správné a odpovídají provedeným důkazům, a nelze proto 
souhlasit s námitkami stěžovatele, že nebylo postupováno podle § 2 odst. 5, 6 
tehdy účinného trestního řádu. Na určité nepřesnosti ve formulaci skutkové věty 
obsažené v rozsudku soudu prvního stupně  reagoval odvolací soud, i když pouze 
v odůvodnění svého usnesení, ale na jeho argumentaci v tomto ohledu lze plně 
odkázat. Jedná se o ne zcela přesný závěr obvodního soudu ohledně uzavření 
smlouvy mezi obviněným a poškozeným o provedení prací, když z příkazní smlouvy 
sjednané mezi obviněným a majiteli objektu „O.“ je patrné, že k formálnímu 
uzavření takové smlouvy ani nebyl obviněný Ing. B. oprávněn. Z trestně právního 
hlediska bylo ale podstatné to, zda obviněný s poškozeným vyjednával takovým 
způsobem, že se poškozený F. mohl důvodně domnívat, že mu předmětná zakázka na 
provedení prací v objektu „O.“ byla svěřena a  podepsání vlastního smluvního 
dokumentu je již pouhou formalitou. Na základě provedeného dokazování bylo k 
takovému závěru opodstatněné dospět, což podrobně a logicky odůvodnil ve svém 
rozhodnutí obvodní soud a soud odvolací tyto úvahy upřesnil a dále rozvedl. 
Závěr o tom, že to byl obviněný Ing. B., kdo s poškozeným, byť zprostředkovaně, 
jednal i poté, co mu byl znám obsah statického posudku na předmětný objekt aniž 
se sám jakkoli přesvědčil, zda poškozený má odbornou způsobilost k pracím, 
které po něm požadoval provést, a že s ním dohodl i cenu těchto prací, je 
nesporný. Obviněný tak svým jednáním přispěl k navození situace, že poškozený 
F. se kritického dne v dobré víře dostavil do objektu „O.“ k provedení prací a 
při jejich provádění utrpěl zranění, kterým na místě podlehl. Obviněný neučil 
nic proto, aby dal poškozenému najevo, že podmínkou uskutečnění již dohodnutých 
prací z jeho strany je prokázání dostatečné odborné kvalifikace poškozeného k 
provádění takovýchto prací ve staticky narušeném objektu, a do doby prokázání 
této odborné způsobilosti, že mu vstup do objektu za jakýmkoli účelem zakazuje.

Z hlediska právního hodnocení nedbalostního jednání a jeho kauzálního nexu  k 
následku  je třeba zdůraznit, že jednání pachatele má povahu příčiny i tehdy, 
když kromě něj k následku vedlo jednání další osoby, poněvadž příčinná 
souvislost mezi jednáním pachatele a následkem se nepřerušuje, jestliže k 
jednání pachatele přistoupí skutečnost, jež spolupůsobí při vzniku následku, 
avšak jednání pachatele zůstává takovou skutečností, bez níž by k následku 
nebylo došlo. Příčinná souvislost je dána i tehdy, když vedle příčiny, která 
bezprostředně způsobila následek, např. těžkou újmu na zdraví s následkem 
smrti, působila i další příčina.  Jednání pachatele, i když je jen jedním 
článkem z řetězu příčin, které způsobily následek, je příčinou následku i 
tehdy, pokud by následek nenastal bez dalšího jednání třetí osoby. Každé 
jednání, bez kterého by následek nenastal, ale není stejně důležitou příčinou 
následku (zásada gradace příčinné souvislosti). Důležité je, aby jednání 
pachatele bylo z hlediska  způsobení následku příčinou dostatečně významnou. 
Jestliže při vzniku následku   spolupůsobilo více příčin, např. jednání 
pachatele a poškozeného, je třeba hodnotit každou příčinu co do jejího významu  
pro vznik následku zvlášť a určit její důležitost pro následek, který z jednání 
obviněného nastal. Zavinění musí zahrnovat všechny znaky charakterizující 
objektivní stránku trestného činu, tedy i příčinný vztah mezi jednáním 
pachatele a následkem trestného činu. Při nedbalosti je třeba, aby si pachatel 
alespoň měl a mohl představit, že se takto příčinný vztah může rozvinout.  

	

Nejvyšší soud konstatoval, že pro právní závěr o vině obviněného Ing. B. jsou 
rozhodné již výše uvedené skutečnosti spočívající v tom, že obviněný věděl, že 
svým jednáním může porušit zájem chráněný v trestním zákoně, a bez přiměřených 
důvodů spoléhal, že takové porušení nezpůsobí, a nebo to alespoň vědět měl a 
mohl (viz. § 5 tr. zák.). Bylo bezpochyby nedbalostí Ing. B., že při znalosti 
statického stavu objektu prokazatelně připustil to, že se poškozený F. půjde 
opětovně na objekt podívat, a paralelně s ním vedl jednání o rozsahu potřebných 
prací a o ceně, kterou za jejich provedení poškozený požadoval, s níž obviněný 
nakonec souhlasil, to celé v situaci, kdy nevěděl a ani se o to nezajímal, zda 
poškozený má dostatečnou odbornou kvalifikaci k provádění takových prací v 
předmětném objektu. To, že poškozený F. přistoupil k provádění prací již 
kritického dne a při tom nedodržel principy bezpečnosti práce a svým neodborným 
zásahem vyvolal sesuv zdiva, které ho usmrtilo, nepřerušuje vůči jednání 
obviněného příčinnou souvislost k nastalému následku. Jestliže uvedené 
skutečnosti byly provedeným dokazováním prokázány, pak obviněný byl správně 
uznán odpovědným za vzniklý smrtelný následek a uznán vinným trestným činem 
ublížení na zdraví podle ustanovení § 224 odst. 1 tr. zák., když jeho 
nedbalostní jednání v sobě zahrnuje jak prvky komisivní, tak i prvky omisivní 
(viz. § 89 odst. 2 tr. zák.). 

V případě závěru o vině  obviněného Ing. B. pak zůstává posoudit, zda jeho 
jednání, jako zástupce majitelů objektu, splňovalo zákonné podmínky pro právní 
kvalifikaci podle ustanovení § 224 odst. 2 tr. zák, tedy že svým jednáním 
porušil důležitou povinnost  vyplývající z jeho postavení , jak to ve svých 
rozhodnutích konstatovaly soudy obou stupňů. Soud prvního stupně tuto právní 
kvalifikaci ve svém odsuzujícím rozsudku neodůvodnil, což je v příkrém rozporu 
s ustanovením § 125 odst. 1 tr. ř. Soud druhého stupně se s touto otázkou 
vyrovnal tak, že porušení důležité povinnosti vyplývající z postavení 
obviněného spatřoval v jeho postavení manažera restituentů (majitelů) těžce 
poškozené nemovitosti, kterou se dobrovolně a za úplatu rozhodl vykonávat a v 
míře a povaze nedbalosti, jíž se dopustil při jednání s poškozeným. V 
neposlední řadě pak i ve fatálnosti a neodstranitelnosti nastalého následku, 
jenž zvyšuje  z materiálních hledisek ve smyslu § 3 odst. 4 a § 88 odst. 1 tr. 
zák.  stupeň nebezpečnosti trestného činu pro společnost způsobem podstatným a 
odůvodňujícím aplikaci druhého odstavce § 224 tr. zák. s následkem přísnější 
trestní sazby. 

Z obsahu přezkoumávaného spisu Nejvyšší soud zjistil, že Ing. B. na základě 
příkazní smlouvy ze dne 1. 1. 1998 vykonával pro vlastníky objektu činnosti 
blíže v této smlouvě specifikované, a že tato smlouva dávala rámec jeho 
oprávněnému jednatelskému oprávnění, jehož průkazem vůči třetím osobám byla 
plná moc udělená téhož dne. Na základě tohoto pověření byl Ing. B. oprávněn 
vést jednání s třetími osobami ohledně využití  předmětného objektu, ale neměl 
již jednatelské oprávnění k tomu, aby za vlastníky předmětného objektu – 
příkazce sám jejich jménem uzavíral smlouvy. Jmenovitě se v příkazní smlouvě 
jednalo o činnosti, jako poradenství při prodeji, pronájmu, vkladu do obchodní 
společnosti, nebo jiném využití předmětných nemovitostí, zastupování na 
jednáních ve věci dalšího využití předmětných nemovitostí  s výjimkou podpisu 
právně závazného dokumentu za příkazce, pokud k tomu nebude výslovně zmocněn, a 
zajištění zveřejnění informací o objektu s cílem dosáhnout pro vlastníky 
objektu pokud možno co nejvýhodnější podmínky odpovídající komerční situaci na 
trhu nemovitostí.    

Důležité je v této souvislosti připomenout, že za porušení důležité povinnosti 
lze považovat jen porušení takové povinnosti, jež má v dané situaci zpravidla 
za následek nebezpečí pro lidský život nebo zdraví, kdy jejím porušením může 
snadno dojít k takovému následku. Není ale možno za porušení důležité 
povinnosti mechanicky považovat porušení jakéhokoli předpisu.  Aby bylo možné 
uznat, že jde v konkrétním případě o porušení důležité povinnosti vyplývající z 
postavení či funkce, musí být prokázáno, že mezi porušením této povinnosti a 
následkem trestného činu je příčinná souvislost. 

K prokázání zavinění obviněného Ing. B. v tomto smyslu proto bylo nezbytné se 
zabývat otázkou, jakou důležitou povinnost vyplývající z postavení či zastávané 
funkce obviněný porušil, v čem taková povinnost spočívala, a na základě jaké 
právní úpravy, popř. smlouvy byla založena. Pak bylo nutno takovou 
identifikovanou povinnost postavit do souvislosti s tím, zda se jedná o tak 
důležitou povinnost, jejíž porušení má za dané situace zpravidla za následek 
nebezpečí pro lidský život nebo zdraví. Pokud obviněný svým nedbalostním 
jednáním s příslušným následkem takovou důležitou povinnost porušil,  
přicházela v úvahu právní kvalifikace podle ustanovení § 224 odst. 2 tr. zák. 
Je třeba  konstatovat, že ani jeden ze soudů obou stupňů se popsaným způsobem s 
předmětnou problematikou nevypořádal a jejich rozhodnutí jsou proto v daném 
směru nepřezkoumatelná. Rozhodně nelze akceptovat odůvodnění odvolacího soudu 
spočívající v tom, že obviněný porušil důležitou povinnost vyplývající z jeho 
postavení manažera restituentů předmětné nemovitosti aniž blíže vysvětlil, o 
jakou povinnost se mělo jednat a z čeho tato povinnost pro obviněného 
vyplývala. Opětovně je třeba v této souvislosti poukázat na obsah příkazní 
smlouvy uzavřené mezi obviněným a vlastníky objektu, z níž vyplývají nejenom 
jeho práva ale i povinnosti coby příkazníka, jakož i na obecnou úpravu smlouvy 
příkazní, jak je obsažena v ustanovení § 725 a násl. obč. zák. V úvahu je nutné 
vzít i to, že poškozený nebyl vůči obviněnému ani příkazcům, které zastupoval, 
v pracovním nebo obdobném poměru, takže ze strany obviněného nemohlo dojít k 
porušení ustanovení § 132 a násl. zákoníku práce. Při zkoumání, zda ze strany 
obviněného došlo k porušení povinností vyplývajících z vyhl. č. 324/1990 Sb., o 
bezpečnosti práce a technických zařízení při stavebních pracích, je třeba vzít 
v úvahu, že naprostá většina těchto povinností se vztahuje na dodavatele 
stavebních prací a jejich pracovníky (viz § 1 odst. 2), což rozhodně nebyl 
obviněný, ale měl jím být naopak poškozený. Pouze pokud by navzdory tomu, co 
bylo výše uvedeno, bylo přesto dovozeno zcela konkrétní porušení důležité 
povinnosti obviněným, pak teprve by bylo důvodné i posoudit, zda v tomto 
případě byla splněna též materiální podmínka pro použití vyšší trestní sazby 
vyplývající z ustanovení § 88 odst. 1 tr. zák., a to i s ohledem na evidentní 
výraznou míru spoluzavinění ze strany poškozeného F. O této okolnosti se zcela 
důvodně zmiňují ve svých rozhodnutích soudy prvního i druhého stupně, ale 
nesprávně ji promítají až do úvah o ukládaném trestu a nikoliv nejprve do 
otázky právní kvalifikace spáchaného skutku ve vztahu k aplikaci odst. 2, § 224 
tr. zák. Skutečnost, že na způsobení následků trestné činnosti se podílejí i 
jiné osoby, sice sama o sobě nemůže podstatně snížit stupeň nebezpečnosti činu 
pro společnost, pokud zaviněné jednání obviněného bylo podstatnou a hlavní 
příčinou vzniku mimořádně těžkých následků trestného činu (viz. R 13/1980), ale 
v konkrétním případě je prokazatelné, že to byl poškozený, coby osoba ze 
stavebně odborného hlediska poučená, kdo bez náležité přípravy a zajištění (viz 
příslušná ustanovení vyhl. č 324/1990 Sb.), svým vědomě riskantním počínáním 
přivodil zřícení části zdiva, které vedlo k jeho usmrcení. I s touto okolností 
se bude třeba v novém rozhodnutí vypořádat při stanovení konečné právní 
kvalifikace jednání obviněného Ing. B.

Z výše uvedených důvodů tudíž nemohlo napadené usnesení Městského soudu v Praze 
obstát a Nejvyšší soud musel podle § 268 odst. 2 tr. ř. vyslovit , že tímto 
rozhodnutím a v řízení, které mu předcházelo, byl v neprospěch obviněného 
porušen zákon v ustanoveních § 254 odst. 1 tr. ř., ve znění účinném do 31. 12. 
2001 a § 256 tr. ř., když odvolací soud nedostál v plném rozsahu své přezkumné 
povinnosti a nesprávně zamítl odvolání obviněného, které podal proti rozsudku 
soudu prvního stupně. Dále v ustanovení § 224 odst. 2 tr. zák., když se soudy 
obou stupňů jednak náležitě nevypořádaly s problematikou porušení důležité 
povinnosti ze strany obviněného, a jednak nebylo dostatečně přihlédnuto k míře 
spoluzavinění poškozeného na vzniklém následku. Proto podle § 269 odst. 2 tr. 
ř. bylo napadené usnesení odvolacího soudu zrušeno, a to včetně všech dalších 
obsahově navazujících rozhodnutí, která touto změnou pozbyla svého podkladu, a 
vzhledem k tomu, že je ve smyslu ustanovení § 259 tr. ř. ve věci možné 
rozhodnout v řízení před odvolacím soudem, byla věc podle § 270 odst. 1 tr. ř. 
přikázána Městskému soudu v Praze, aby ji v potřebném rozsahu znovu projednal a 
rozhodl. Tento soud v novém odvolacím řízení opětovně posoudí právní 
kvalifikaci jednání obviněného Ing. B., a to v intencích právních názorů, které 
ve věci vyslovil Nejvyšší soud (viz § 270 odst. 4 tr. ř.), a uloží mu přiměřený 
trest. Protože bylo vysloveno porušení zákona v neprospěch obviněného, podle § 
273 tr. ř. nemůže v novém řízení dojít ke změně rozhodnutí v jeho neprospěch.

Vzhledem k nařízenému postupu, kdy se věcí bude opětovně zabývat odvolací 
soud,     a kdy vzhledem ke shora uvedenému lze předpokládat zrušení rozsudku 
soudu prvního stupně z důvodu nepřesné právní kvalifikace skutku, bude zároveň 
třeba v rámci odvolacího řízení provést znovu ty důkazy, na jejichž základě lze 
upřesnit skutkovou větu v té její části, kdy se v ní nesprávně konstatuje, že 
obviněný s poškozeným uzavřel ústní smlouvu o dílo, k čemuž ale obviněný nebyl 
oprávněn, jak již bylo dříve zdůrazněno. Bude proto nutné popis této části 
skutkové věty upravit tak, aby byl v souladu s poznatky vyplývajícími z 
provedených důkazů.

P o u č e n í :  Proti tomuto rozhodnutí není opravný prostředek přípustný. 

V Brně dne 8. ledna 2003

Předseda senátu: 

JUDr. František Hrabec    

	
