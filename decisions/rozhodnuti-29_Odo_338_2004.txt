Soud: Nejvyšší soud

Spisová značka: 29 Odo 338/2004

Datum rozhodnutí: 15.11.2004

Typ rozhodnutí: ROZSUDEK


Kategorie rozhodnutí: B


Podána ústavní stížnost.



29 Odo 338/2004

29 Odo 491/2004

 								           

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátu složeném z předsedkyně JUDr. 
Ivany Štenglové a soudců JUDr. Františka Faldyny, CSc. a JUDr. Petra Gemmela, v 
právních věcech žalobce Ing. Z. L.,  jako správce konkursní podstaty úpadkyně 
E., a.s.,  zastoupeného, advokátem,  proti žalovaným 1. M. S.,  a 2. K. Z., 
zastoupeným, advokátem,  o 350.000,- Kč s příslušenstvím, 
vedené                       u Krajského soudu v Praze pod sp. zn. 47 Cm 
40/2002 a 47 Cm 41/2002, o dovolání žalovaných proti rozsudkům Vrchního soudu v 
Praze ze dne 9. října 2003, č.j.                            14 Cmo 215/2003-65 
a  č.j.14 Cmo 216/2003-65, takto:  

I.	 Dovolání se zamítají.

II.	 Žalovaný 1 je povinen zaplatit žalobci na náhradu nákladů 
dovolacího řízení 18.450,- Kč, do rukou jeho advokáta, do tří dnů od právní 
moci tohoto rozsudku.

III. Žalobce a žalovaný 2. vůči sobě nemají právo na náhradu nákladů dovolacího 
řízení.

Odůvodnění:

Napadenými rozsudky změnil odvolací soud rozsudky Krajského soudu v Praze ze 
dne 19.11.2002, č.j. 47 Cm 40/2002-34 a č.j. 47 Cm 41/2002-36, kterými tento 
soud zamítl žaloby o zaplacení 350.000,- Kč s příslušenstvím, tak, že uložil 
každému žalovanému zaplatit žalobci 350.000,- Kč s úrokem z prodlení ve výši 20 
% p.a. z této částky za dobu od 1.11.1997             do zaplacení.

V odůvodnění svých rozhodnutí odvolací soud uvedl, že vycházel ze zjištění 
soudu prvního stupně, která doplnil a dospěl poté k jinému právnímu závěru, než 
soud prvního stupně. Odvolací soud uzavřel, že vzhledem k tomu, že jde o spor 
mezi akciovou společností (správcem její konkursní podstaty) a bývalým 
akcionářem o zaplacení nesplaceného emisního kursu akcií, tedy spor 
podřaditelný pod § 9 odst. 3 písm. g) občanského soudního řádu (dále jen „o. s. 
ř.“), pro který platí § 120 odst. 2 o. s. ř., je věc třeba posuzovat podle 
ustanovení obchodního zákoníku v tehdy v platném znění, tj. ve znění novely 
provedené zákonem                   č. 142/1996 Sb. 

Dále odvolací soud uvedl, že bez ohledu na povahu účastníků vztahu, jde o 
závazkový vztah řídící se třetí částí obchodního zákoníku. Platí zde obecná 
promlčecí doba (§ 397 obchodního zákoníku – dále jen „obch. zák.“). Žaloba byla 
podána 23.10.2001 a námitka promlčení vznesená žalovanými tak není důvodná. 
Odvolací soud uzavřel, že prvotní otázkou je posouzení platnosti zatímních 
listů č. 1 a č. 2 a jejich následných převodů. Od toho se pak odvíjí závěr o 
tom, zda žalovaným vznikla povinnost doplatit nesplacený kurs akcií z titulu 
ručení. 

Do novely obchodního zákoníku provedené zákonem č. 142/1996 Sb. nebylo podle 
odvolacího soudu jednoznačné, zda se zatímní list vydává za každou akcii 
zvlášť, či zda je přípustné vydání, tzv. „sběrného zatímního listu“, v němž je 
zaznamenáno více akcií, které nahrazuje. Praxe připouštěla obě možnosti. Podle 
uvedené novely účinné od 1.7.1996, již její znění napovídá tomu, že společnost 
upisovateli vydá, bez ohledu na počet upsaných akcií téhož druhu, jeden zatímní 
list. Tato úprava nepochybně sledovala cíl, aby nebyly zatímní listy dále 
rozmělňovány, pokud nedojde ke splacení upsaných akcií, neboť by se tím 
komplikovala otázka dlužníků a ručitelů. 

V projednávané věci vydala společnost zakladateli dva zatímní listy, které pak 
zakladatel převedl na dva různé nabyvatele. Požadavky společnosti na splacení 
emisního kursu akcií se tak ubírají po dvou liniích vymezených držiteli dvou 
zatímních listů, proti nabyvateli zatímního listu č. 1 K. Z. a proti nabyvateli 
zatímního listu č. 2 M. S. Podle odvolacího soudu sama skutečnost, že byly 
vydány na jeden druh akcií dva zatímní listy, jejich neplatnost nezpůsobuje.

Zatímní list je cenným papírem na řad, jehož obsahové náležitosti stanoví § 176 
odst. 2 obch. zák. Podle soudu prvního stupně předmětné zatímní listy 
neobsahují údaj o jejich jmenovité hodnotě a údaj o nesplacené části emisního 
kursu. Náležitosti zatímních listů lze posuzovat jen z jeho kopií, když 
originály žalobce předložit nemůže a žalovaní sami tvrdí,         že zatímní 
list převedli na J. B., takže ani oni originály zatímních listů mít nemohou. 
Uvedená důkazní situace tak nemůže jít k tíži žalobce, který k prokázání 
toho,          že žalovaní nabyli zatímní listy a dále je převedli, navrhuje 
jiné důkazy.

Je-li na zatímním listu č. 1 i č. 2 uvedeno, že nahrazuje 50 ks akcií ve 
jmenovité hodnotě 10.000,- Kč a emise obsahuje celkem 100 ks akcií o jmenovité 
hodnotě 10.000,- Kč            a celkové hodnotě 1,000.000,- Kč, a že je 
splaceno 30 % emisního kursu, je z této formulace podle odvolacího soudu 
zřejmé, že „souhrn nesplacených akcií je 70 %“.  Odvolací soud má na rozdíl od 
soudu prvního stupně za to, že předmětný zatímní list splňuje náležitosti 
cenného papíru (§ 5 zák. č. 591/1992 Sb.).

Zatímní list je jako cenný papír převoditelný. K převodu je nutné jej opatřit 
rubopisem a předat novému majiteli (§ 176 odst. 3 obch. zák. a § 18 zák. č. 
591/1992 Sb.). Rubopis musí obsahovat podpis převodce a jméno (název) a 
bydliště (sídlo) nabyvatele. To platí nejen           pro první převod 
zatímního listu, ale i pro každý jeho další převod. V dané věci je na kopii 
předmětných zatímních listů pod označením převodce F. s. a p.,             
spol. s r.o. připojen podpis jednatele (podle výpisu z obchodního rejstříku je 
od 18.10.1996 jako jeden ze dvou jednatelů zapsána R. E., přičemž jednatelé 
jsou oprávněni jednat samostatně) a jako nabyvatel je uveden M. S. (K. Z.) s 
uvedením rodného čísla a bydliště. Žalovaní nezpochybňují, že jim byl zatímní 
list předán, čímž byl jeho převod dovršen.

To, že žalovaní poté vykonávali práva akcionáře (k nimž byli jako držitelé 
zatímního listu oprávněni), má odvolací soud za prokázáno notářským zápisem N 
242/97, NZ 216/97           o osvědčení mimořádné valné hromady společnosti E., 
a.s. konané dne 25.3.1997. Přítomni byli akcionáři vlastnící akcie s jmenovitou 
hodnotou představující 100 % základního jmění společnosti. Podle připojené 
prezenční listiny byl na uvedené valné hromadě přítomen K. Z. s počtem 50 akcií 
(zatímní list č. 1) a M. S. s počtem 50 akcií (zatímní list č. 2). Žalovaní to, 
že na valné hromadě byli a vykonávali na ní akcionářská práva, nezpochybnili.

Žalovaní tvrdí, že zatímní listy převedli na J. B. Podle zjištění odvolacího 
soudu je na předmětných zatímních listech jako další nabyvatel uvedený J. B. a 
na místě převodce je u každého zatímního listu podpis jednoho ze žalovaných, 
který žalovaní nezpochybňují jako svůj podpis. Na zatímním listu je nadbytečné 
razítko společnosti E., a.s., která emitovala akcie. Žalovaní nebyli jejím 
statutárním orgánem, takže jménem této společnosti nemohli učinit žádný úkon. 
Podle odvolacího soudu tato skutečnost nepůsobí neplatnost převodu, když 
zatímní list jinak má všechny potřebné náležitosti. 

Z předložených kopií zatímních listů (když je dříve uvedeno shora žalobce 
originály předložit nemůže) lze učinit závěr, že žalovaní převedli zatímní 
listy na J. B. Žalovaní ani netvrdili, že by splatili cokoli na emisní kurs 
zatímního listu. To, že J. B., v jehož rukou se soustředily oba zatímní listy, 
vykonával právo jediného akcionáře, má odvolací soud za prokázáno z notářského 
zápisu NZ 279/99 a N 276 ze dne 27.4.1999 o rozhodnutí jediného akcionáře 
společnosti E., a.s.

Jestliže je před splacením emisního kursu zatímní list převeden na jinou osobu, 
vzniká novému majiteli povinnost splatit nesplacenou část emisního kursu. 
Převodce však ručí              za splacení zbytku emisního kursu (§ 176 odst. 
3 obch. zák.).

Pro úplnost lze dodat, že pokud byl převod zatímního listu ze žalovaných na J. 
B. neplatný, byli by žalovaní povinni k zaplacení žalované částky z titulu 
vlastnictví zatímního listu. Je-li převod platný, potom žalované stíhá 
povinnost k zaplacení emisního kursu z titulu ručení.

V řízení nebylo prokázáno, že by J. B. zatímní list dále převedl a nebylo ani 
prokázáno, že by emisní kurs akcií byl již splacen. Originály zatímního listu 
předložené žalovanými, které byly dne 1.6.1996 vystaveny C. Š. na 15 akcií 
společnosti E., a.s., nemohou být platnými zatímními listy, neboť jedinému 
zakladateli byly vystaveny pouze zatímní listy č. 1 a č. 2 na všechny jím 
upsané a nesplacené akcie. Všechny další převody zatímního listu musí pak být 
vyznačeny v rubopise. Je proto vyloučeno, aby následně, po třech letech, byly 
vystaveny zatímní listy na část akcií, na které byl vystaven zatímní list již 
zakladateli.

Vzhledem k tomu, že J. B. je v současné době ve výkonu vazby ve věznici v P. – 
R., a že v prohlášení ze dne 29.4.2002 uvedl, že nemůže předat správci 
konkursní podstaty úpadce E., a.s. dokumenty a majetek společnosti, neboť je 
nemá k dispozici a finanční ani mzdové účetnictví ani jiné evidence vedeny 
nebyly, nemohl                se žalobce ve smyslu § 306 odst. 1 věta druhá 
obch. zák. domáhat plnění po dlužníkovi,              a mohl se tedy domáhat 
plnění po ručiteli. Jemu zaslanou výzvu k zaplacení prokázal již v řízení před 
soudem prvního stupně. Podle zakladatelské listiny měla být zbývající část 
peněžitého vkladu splacena nejpozději do 31.10.1997. Od 1.11.1997 je tak 
povinná osoba v prodlení. Jakékoli jiné stanovení splatnosti ve vztahu k 
zatímnímu listu první etapy, jak je uvedeno v zápisu z valné hromady 
společnosti E., a.s. ze dne 1.6.1999, se splatnosti určené v zakladatelské 
listině nedotýká. Není vůbec zřejmé, na základě čeho by se mohly stát akcionáři 
jiné osoby, když jediným akcionářem byl J. B. a z ničeho nevyplývá,         že 
by dále zatímní listy převedl.

Podle § 177 obch. zák. při porušení povinnost splatit emisní kurs upsaných 
akcií nebo jeho část je dlužník povinen zaplatit úrok z prodlení ve výši 20 % 
ročně. Požadavek žalobce na zaplacení tohoto úroku od 1.11.1997 do zaplacení, 
je proto po právu.    

Splněním závazků, za které žalovaní ručí, nabývají vůči dlužníku práva 
věřitelů. Z uvedených důvodů odvolací soud žalobě vyhověl. 

Proti usnesení odvolacího soudu podali žalovaní dovolání. Napadají správnost 
právního posouzení věci. Tvrdí, že byly-li zakladatelem akciové společnosti E., 
a.s. vydány na akcie téhož druhu dva zatímní listy, ačkoli podle kogentního 
ustanovení § 176     odst. 1 obch. zák., ve znění tehdy platném, měl být vydán 
zatímní list jediný, je nutno na takto vydané zatímní listy hledět podle 
ustanovení § 5 odst. 1 zák. č. 591/1992 Sb. jako by dosud nebyly vydány a se 
žádným z těchto zatímním listů nelze spojovat účinky vyplývající z ustanovení § 
176 obch. zák.

Dovolatelé rovněž tvrdí, že zatímní listy č. 1 a č. 2 nemají náležitosti 
stanovené taxativně kogentním ustanovením § 176 odst. 2 obch. zák. I proto je 
na tyto zatímní listy          ve vztahu k zák. č. 591/1992 Sb. hledět jako na 
neplatné. Skutečnost, že zatímní listy neobsahují jmenovitou hodnotu a 
nesplacenou část emisního kursu, má podle právního názoru dovolatelů rovněž za 
následek, že s takto vydanými zatímními listy nelze spojovat účinky vyplývající 
z ustanovení § 176 obch. zák. 

Dovolatelé navrhují, aby Nejvyšší soud napadené rozsudky zrušil a věc vrátil 
odvolacímu soudu k dalšímu řízení.

Žalobce ve vyjádření k dovolání prvního žalovaného upozornil na jeho nesprávné 
označení, konstatoval, že první žalovaný jen opakuje dřívější argumenty, 
jejichž přijetí by znamenalo průlom  do „jistot splacení základního kapitálu 
akciových společností“. Navrhuje, aby dovolací soud napadený rozsudek potvrdil.

Dovolání je přípustné podle ustanovení § 237 odst. 1 písm. a) o. s.  ř. 

Dovolatelé dovozují, že určuje-li kogentní ustanovení § 176 odst. 1 obch. zák. 
v rozhodném znění, že společnost vystaví upisovateli pouze jeden zatímní list, 
způsobuje vystavení dvou zatímních listů jejich neplatnost podle ustanovení § 5 
odst. 1 zák. č. 591/1992 Sb. v rozhodném znění (dále jen „zákon o cenných 
papírech“). Tak tomu ale není. Z ustanovení § 5 odst. 1 zákona o cenných 
papírech lze pouze dovodit, že cenný papír, který neobsahuje zákonem stanovené 
náležitosti, je neplatný. Počet cenných papírů vydaných jednomu upisovateli 
však náležitostí cenného papíru není, a proto jeho neplatnost z uvedeného 
ustanovení dovodit nelze. Protože vydání více zatímních listů témuž upisovateli 
zakládá nanejvýš nedostatky postupu při vydávání cenných papírů, nelze 
neplatnost takto vydaných cenných papírů dovodit ani z jiného ustanovení 
obchodního zákoníku, zákona             o cenných papírech či jiného zákona. 
Závěr odvolacího soudu o tom, že vydání dvou zatímních listů témuž nabyvateli 
nepůsobí jejich neplatnost, proto shledal dovolací soud správným. 

Správným shledal dovolací soud i závěr soudu odvolacího o tom, že posuzované 
zatímní listy obsahují zákonem předepsané náležitosti. Pakliže odvolací soud 
uzavřel, že je-li na zatímním listu uvedeno, že nahrazuje 50 ks akcií ve 
jmenovité hodnotě 10.000,- Kč a že je splaceno 30 % emisního kursu, je tato 
formulace dostatečným určením jmenovité hodnoty upsaných akcií, které zatímní 
list nahrazuje a rovněž jejich splacené části.

Závěry odvolacího soudu o tom, že ať již jako vlastníci nebo jako převodci 
zatímního listu mají povinnost zaplatit dlužnou část emisního kursu dovolatelé 
nenapadají, a proto            se jimi Nejvyšší soud nezabýval. 

Protože rozhodnutí odvolacího soudu je správné, Nejvyšší soud dovolání podle 
ustanovení § 243b odst. 2 věta první o. s. ř. zamítl.

O nákladech dovolacího řízení rozhodl dovolací soud podle ustanovení § 243b 
odst. 5, § 224 odst. 1 a §  142 odst. 1 o. s. ř., tak, jak se uvádí ve výroku a 
přiznal žalobci ve vztahu k prvnímu žalovanému náhradu nákladů podle § 3 bod 6 
a § 18 vyhlášky č. 484/2000 Sb.            a náhradu hotových výdajů podle § 13 
odst. 3 vyhlášky č. 177/1996 Sb. Ve vztahu                     ke druhému 
žalovanému žalobci náhrady dovolacího řízení nevznikly.

Proti tomuto rozhodnutí není přípustný opravný prostředek. 

Jestliže první žalovaný nesplní dobrovolně co mu ukládá vykonatelný rozsudek 
může se oprávněný domáhat výkonu rozhodnutí.

V Brně  15. listopadu 2004

	JUDr. Ivana   Štenglová,v.r.

	předsedkyně senátu


