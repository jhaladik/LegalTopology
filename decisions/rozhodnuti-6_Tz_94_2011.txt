Soud: Nejvyšší soud

Spisová značka: 6 Tz 94/2011

Datum rozhodnutí: 14.12.2011

Typ rozhodnutí: ROZSUDEK


Heslo: Peněžitý trest

Dotčené předpisy: § 54 odst. 3 tr. zák.

Kategorie rozhodnutí: C




		    6 Tz 94/2011-13

ČESKÁ REPUBLIKA 

R O Z S U D E K 
J M É N E M   R E P U B L I K Y



Nejvyšší soud projednal ve veřejném zasedání konaném dne 14. prosince 2011 v 
senátě složeném z předsedy senátu JUDr. Jiřího Horáka a soudců JUDr. Jana 
Engelmanna a  JUDr. Vladimíra Veselého stížnost pro porušení zákona, kterou 
podal ministr spravedlnosti ve prospěch obviněného R. P., proti rozsudku 
Krajského soudu v Brně ze dne 13. 4. 2010, sp. zn. 8 To 136/2010, a podle § 268 
odst. 2, § 269 odst. 2, § 270 odst. 1 tr. ř. rozhodl t a k t o :

Pravomocným rozsudkem Krajského soudu v Brně ze dne 13. 4. 2010, sp. zn. 8 To 
136/2010, byl v neprospěch obviněného R. P. p o r u š e n  z á k o n v 
ustanovení § 54 odst. 3 věty druhé tr. zák. 

Podle § 269 odst. 2 tr. ř. se napadený rozsudek ohledně obviněného  z r u š u j 
e, a to pouze v celém výroku o trestu. Zrušují se také další rozhodnutí na 
zrušenou část rozhodnutí obsahově navazující, pokud vzhledem ke změně, k níž 
došlo zrušením, pozbyla podkladu. 

	Krajskému soudu v Brně se  p ř i k a z u j e, aby věc v potřebném 
rozsahu znovu projednal a rozhodl. 
Odůvodnění:

Rozsudkem Krajského soudu v Brně ze dne 13. 4. 2010, sp. zn. 8 To 136/2010, 
byl  podle § 258 odst. 1 písm. b), odst. 2 tr. ř. z podnětu odvolání obviněného 
R. P.  zrušen v celém rozsahu rozsudek Městského soudu v Brně ze dne 21. 1. 
2010, č. j. 92 T 164/2009-888. 

Za podmínek § 259 odst. 3 tr. ř. bylo nově rozhodnuto a obviněný R. P.  byl 
uznán vinným trestným činem podvodu podle § 250 odst. 1, 2 tr. zák., dílem 
dokonaným a dílem ve stadiu pokusu podle § 8 odst. 1 tr. zák., spáchaný ve 
formě spolupachatelství podle § 9 odst. 2 tr. zák., jehož se dopustil na 
základě skutkových zjištění popsaných v rozhodnutí pod body 1) - 4) výroku. Za 
tento trestný čin byl podle § 250 odst. 2 tr. zák. odsouzen k trestu odnětí 
svobody v trvání třiceti tří měsíců, pro jehož výkon byl podle § 39a odst. 2 
písm. c) tr. zák. zařazen do věznice s ostrahou. Dále byl obviněnému podle § 53 
odst. 1, 2 písm. a) tr. zák. uložen peněžitý trest ve výměře 60.000,- Kč, a pro 
případ, že by ve stanovené lhůtě peněžitý trest nevykonal, mu byl podle § 54 
odst. 3 tr. zák. stanoven náhradní trest odnětí svobody v trvání šesti měsíců. 
Podle § 55 odst. 1 písm. c) tr. zák. byl obviněnému uložen trest propadnutí 
věci majetkové hodnoty, a to 39.724,- Kč (poznámka ve výroku o vině a trestu 
byl aplikován trestní zákon – zákon č. 140/1961 Sb.). 

Podle § 228 odst. 1 tr. ř. byla obviněnému uložena povinnost nahradit škodu 
poškozeným a ve výši, jak je uvedeno na str. 6 výroku rozsudku. 

Dále byl obviněný R. P.  podle § 226 písm. a) tr. ř. zproštěn obžaloby státního 
zástupce Městského státního zastupitelství v Brně ze dne 5. 8. 2009, sp. zn. 1 
Zt 47/2009, pro skutek popsaný na str. 6 až 7 rozsudku, jenž byl obžalobou 
právně kvalifikován jako dílčí útok pokračujícího trestného činu podvodu podle 
§ 250 odst. 1, 3 písm. b) tr. zák., dílem dokonaný a dílem ve stadiu pokusu 
podle § 8 odst. 1 tr. zák., spáchaný ve formě spolupachatelství podle § 9 odst. 
2 tr. zák. 

Tímtéž rozsudkem bylo rozhodnuto i o odvolání obviněných M. Š. a M. K.. 

Výše připomenutý rozsudek nabyl právní moci dne 13. 4. 2010, přičemž dovolání 
nebylo ve věci podáno. 

Do konstatovaného rozsudku, a to výroku o uložení peněžitého trestu, ministr 
spravedlnosti podal podle § 266 odst. 2 tr. ř. stížnost pro porušení zákona ve 
prospěch obviněného R. P. . Vytkl, že tímto rozhodnutím byl v neprospěch 
obviněného porušen zákon v ustanoveních § 31 odst. 1, § 54 odst. 3 a § 250 
odst. 2 tr. zák., ve znění zákona č. 140/1961 Sb., jakož i v § 254 odst. 1 tr. 
ř., přičemž současně poukázal na zákonná znění těchto ustanovení. Rovněž 
připomněl, jak ve věci rozhodl rozsudkem Městský soud v Brně ze dne 21. 1. 
2010, sp. zn. 92 T 164/2009, a v odvolacím řízení Krajský soud v Brně ze dne 
13. 4. 2010, sp. zn. 8 To 136/2010. 

Ministr spravedlnosti upozornil, že Krajský soud v Brně postupoval v rozporu s 
ustanovením § 54 odst. 3 tr. zák., neboť trestní sazba v § 250 odst. 2 tr. 
zák., podle které obviněnému R. P.  ukládal trest odnětí svobody, představuje 
rozpětí šest měsíců až tři roky. Tento soud sice uložil obviněnému o tři měsíce 
nižší trest odnětí svobody, než mu byl uložen prvostupňovým soudem (třicet tři 
měsíců oproti původně třiceti šesti měsícům), avšak ve výroku o peněžitém 
trestu rozhodl stejně jako soud prvního stupně, a to o uložení náhradního 
trestu odnětí svobody na šest měsíců, čímž překročil horní hranici trestu 
odnětí svobody stanovenou v § 250 odst. 2 tr. zák. Součet obou trestů odnětí 
svobody uložených odvolacím soudem totiž činí třicet devět měsíců, což jsou tři 
měsíce nad zákonnou trestní sazbu uvedenou v § 250 odst. 2 tr. zák.. Takové 
rozhodnutí je podle ministra spravedlnosti zřejmým porušením ustanovení § 54 
odst. 3 tr. zák., jenž zakazuje překročení horní hranice trestní sazby při 
součtu náhradního trestu uloženého za peněžitý trest a primárního trestu odnětí 
svobody. Namítl, že Krajský soud v Brně, a to jako soud odvolací, řádně 
nedostál své přezkumné činnosti uložené v § 254 odst. 1 tr. ř., když po zrušení 
rozsudku Městského soudu v Brně nevěnoval dostatečnou pozornost faktu, že 
jednání obviněného sice posoudil podle mírnější právní kvalifikace s nižší 
trestní sazbou, ovšem přesto vydal rozhodnutí, jímž překročil horní hranici 
výše trestu odnětí svobody stanoveného zákonem za čin, kterým obviněného uznal 
vinným. 

Jak ministr spravedlnosti dodal, ze spisového materiálu plyne, že obviněnému R. 
P.  byl již nařízen výkon peněžitého trestu, když byl vyzván, aby do 15-ti dnů 
od  doručení platební výzvy zaplatil uložený peněžitý trest ve výši 60.000,- 
Kč. Obviněný postupně zaplatil z peněžitého trestu celkem 6.000,- Kč, přičemž 
jeho žádost o možnost hradit  uložený peněžitý trest ve splátkách, byla 
usnesením Městského soudu v Brně, č. j. 92 T 164/2009-1095, podle § 342 odst. 1 
písm. b) tr. ř. a contrario zamítnuta. Usnesením Městského soudu v Brně ze dne 
5. 1. 2011, č. j. 92 T 164/2009-1143, byl podle § 344 odst. 2 tr. ř. obviněnému 
nařízen výkon poměrné části, konkrétně 162 dnů, z náhradního trestu odnětí 
svobody v trvání šesti měsíců. Ke stížnosti obviněného bylo usnesením Krajského 
soudu v Brně ze dne 15. 2. 2011, č. j. 8 To 62/2011-1159, podle § 149 odst. 1 
písm. b) tr. ř. toto usnesení zrušeno a prvostupňovému soudu uloženo, aby ve 
věci znovu jednal a rozhodl. 

Dále ministr spravedlnosti zdůraznil, že podle § 266 odst. 2 tr. ř. lze proti 
výroku o trestu podat stížnost pro porušení zákona jen tehdy, jestliže trest je 
ve zřejmém nepoměru k  stupni nebezpečnosti činu pro společnost nebo k poměrům 
pachatele nebo jestliže uložený druh trestu je ve zřejmém rozporu s účelem 
trestu. Tím, že Krajský soud v Brně uložil obviněnému trest ve výměře nad horní 
hranici trestní sazby, uložil mu trest, který je ve zřejmém nepoměru k stupni 
nebezpečnosti činu pro společnost, čímž je dána i zákonem vyžadovaná podmínka 
pro podání stížnosti pro porušení zákona podle § 266 odst. 2 tr. ř. v první 
alternativě. Napadeným rozsudkem byl tudíž v neprospěch obviněného porušen 
zákon ve výroku o uložení peněžitého trestu se stanovením trestu náhradního. 

Závěrem stížnosti pro porušení zákona ministr spravedlnosti navrhl, aby 
Nejvyšší soud rozhodl: 
- podle § 268 odst. 2 tr. ř. vyslovil, že pravomocným rozsudkem Krajského soudu 
v Brně ze dne 13. 4. 2010, č. j. 8 To 136/2010-966, byl v ustanoveních § 54 
odst. 3 a § 31 odst. 1 tr. zák. porušen zákon v neprospěch obviněného R. P.  ve 
výroku o uložení peněžitého trestu, 
- podle § 269 odst. 2 tr. ř. zrušil napadený výrok tohoto rozsudku o uložení 
peněžitého trestu, 
- podle § 271 odst. 1 tr. ř. sám ve věci rozhodl a neshledá-li podmínky pro 
takový postup, aby postupoval podle § 270 odst. 1 tr. ř. 

U veřejného zasedání, které bylo Nejvyšším soudem konáno o podané stížnosti 
pro  porušení zákona, se k věci vyjádřil obviněný R. P.. Uvedl, že při 
rozhodování prvostupňového soudu nebyly při ukládání peněžitého trestu 
zohledněny jeho majetkové poměry. Veškerá jeho hotovost byla zajištěna, neměl 
přístup k finančním prostředkům na  svém účtu, který byl zajištěn ve prospěch 
poškozené městské správy sociálního zabezpečení. Nemohl ani nakládat se svým 
spoluvlastnickým podílem na nemovitostech v katastrálním území Ř.. Soudu muselo 
být předem zjevné, že trest bude nedobytný. Obviněný požádal Nejvyšší soud, aby 
peněžitý trest byl úplně zrušen, případně výrazně zmírněn, protože jeho 
majetkové poměry neumožňují rychlou úhradu. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen. 

Podle § 254 odst. 1 tr. ř. platí, že nezamítne-li nebo neodmítne-li odvolací 
soud odvolání podle § 253 tr. ř., přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Trestní zákon (zákon č. 140/1961 Sb., ve znění účinném do 31. 12. 2009, dále 
jen „tr. zák.“) stanoví na trestný čin podvodu podle § 250 odst. 2 tr. zák., 
jímž byl obviněný R. P.  uznán vinným, trest odnětí svobody na šest měsíců až 
tři léta nebo peněžitý trest. 

Podle § 54 odst. 3 tr. zák. platí, že ukládá-li soud peněžitý trest, stanoví 
pro případ, že by ve stanovené lhůtě nebyl vykonán, náhradní trest odnětí 
svobody až na dvě léta. Náhradní trest nesmí však ani spolu s uloženým trestem 
odnětí svobody přesahovat horní hranici trestní sazby. 

Ustanovení § 31 odst. 1 tr. zák. zakotvuje, že při stanovení druhu trestu a 
jeho výměry přihlédne soud k stupni nebezpečnosti trestného činu pro společnost 
(§ 3 odst. 4 tr. zák.), k možnosti nápravy a poměrům pachatele. 

Podle názoru Nejvyššího soudu nepostupoval Krajský soud v Brně dle výše 
citovaných zákonných ustanovení, jak důvodně vytýká i ministr spravedlnosti ve 
stížnosti pro porušení zákona.

Z obsahu spisu vyplývá, že obviněný R. P.  byl rozsudkem Městského soudu v Brně 
ze dne 21. 1. 2010, č. j. 92 T 164/2009-888, uznán vinným trestným činem 
podvodu podle § 250 odst. 1, 3 písm. b) tr. zák., dílem dokonaným a dílem ve 
stadiu pokusu podle § 8 odst. 1 tr. zák., spáchaný ve formě spolupachatelství 
podle § 9 odst. 2 tr. zák. Podle § 250 odst. 3 tr. zák. byl odsouzen k trestu 
odnětí svobody v trvání tří let, pro jehož výkon byl podle § 39a odst. 2 písm. 
c) tr. zák. zařazen do věznice s ostrahou. Podle § 53 odst. 1, 2 písm. a) tr. 
zák. mu byl uložen peněžitý trest ve výměře 60.000,- Kč, a pro případ, že by ve 
stanovené lhůtě nebyl peněžitý trest vykonán, byl podle § 54 odst. 3 tr. zák. 
stanoven náhradní trest odnětí svobody v trvání šesti měsíců. Podle § 55 odst. 
1 písm. c) tr. zák. byl obviněnému uložen trest propadnutí věci majetkové 
hodnoty, a to 39.724,- Kč. Taktéž bylo podle § 228 odst. 1 tr. ř. rozhodnuto o 
jeho povinnosti nahradit škodu poškozeným a ve výši, jak je na str. 10 rozsudku 
uvedeno. Následně bylo rozsudkem Krajského soudu v Brně ze dne 13. 4. 2010, sp. 
zn. 8 To 136/2010, z podnětu odvolání obviněného R. P.  ohledně jeho osoby 
rozhodnuto způsobem, jak bylo v úvodu tohoto usnesení popsáno. 

Nejvyšší soud konstatuje, že Krajský soud v Brně, a to jako soud odvolací, sice 
uložil obviněnému R. P.  trest odnětí svobody v trvání třiceti tří měsíců, ale 
ve výroku o  peněžitém trestu stanovil náhradní trest odnětí svobody v trvání 
šesti měsíců. Je tudíž zjevné, že takto uložený trest je v rozporu se zněním § 
54 odst. 3 věty druhé tr. zák., neboť přesáhl o tři měsíce horní hranici trestu 
odnětí svobody stanovenou v § 250 odst. 2 tr. zák. na trestný čin, jímž byl 
obviněný odvolacím soudem uznán vinným. 

Ustanovení § 266 odst. 2 tr. ř. zakotvuje, že proti výroku o trestu lze 
stížnost pro porušení zákona podat jen tehdy, jestliže trest je ve zřejmém 
nepoměru k povaze a závažnosti trestného činu nebo k poměrům pachatele nebo 
jestliže uložený druh trestu je v zřejmém rozporu s účelem trestu. 

Podle Nejvyššího soudu je trest, který byl uložen ve vyšší výměře, než kolik 
činí horní hranice trestní sazby za příslušný trestný čin, trestem, který je 
podle § 266 odst. 2 tr. ř. „ve zřejmém nepoměru k povaze a závažnosti trestného 
činu“. 

Vzhledem k popsaným skutečnostem Nejvyšší soud podle § 268 odst. 2 tr. ř. 
vyslovil, že pravomocným rozsudkem Krajského soudu v Brně ze dne 13. 4. 2010, 
sp. zn. 8 To 136/2010, byl v neprospěch obviněného R. P.  porušen zákon v 
ustanovení § 54 odst. 3 věty druhé tr. zák., neboť v tomto směru lze shledat 
zásadní pochybení. Dále podle § 269 odst. 2 tr. ř. napadený rozsudek ohledně 
obviněného zrušil, a to pouze v celém výroku o trestu. Současně zrušil také 
další rozhodnutí na zrušenou část rozsudku obsahově navazující, pokud vzhledem 
ke změně, k níž došlo zrušením, pozbyla podkladu. Poté podle § 270 odst. 1 tr. 
ř. Krajskému soudu v Brně přikázal, aby věc v potřebném rozsahu znovu projednal 
a rozhodl. 

Jelikož Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch (§ 273 tr. 
ř.). Současně lze odkázat na právní názor, který v tomto rozhodnutí ohledně 
ukládání trestu Nejvyšší soud vyslovil (§ 270 odst. 4 tr. ř.). V souvislosti s 
dalším řízením je nutno taktéž zdůraznit, že při ukládání peněžitého trestu 
soud musí vycházet i z ustanovení § 54 odst. 1 tr. zák., které zakotvuje, že 
při výměře peněžitého trestu přihlédne soud k osobním a majetkovým poměrům 
pachatele; peněžitý trest neuloží, je-li zřejmé, že by byl nedobytný. Z 
odůvodnění napadeného rozsudku však není zřejmé, zda se soud při ukládání 
peněžitého trestu zabýval osobními i majetkovými poměry obviněného R. P. , jak 
na tuto skutečnost obviněný upozornil ve svém vyjádření ke stížnosti pro 
porušení zákona. Z tohoto důvodu byl Nejvyšším soudem uplatněn postup podle § 
270 odst. 1 tr. ř. a nikoliv podle § 271 odst. 1 tr. ř. 

P o u č e n í : Proti tomuto rozhodnutí není opravný prostředek přípustný. 

                                                    V Brně dne 14. prosince 
2011 

Předseda senátu: 
JUDr. Jiří  H o r á k  
	





 
 


