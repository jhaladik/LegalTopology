Soud: Nejvyšší soud

Spisová značka: 4 Tz 34/2002

Datum rozhodnutí: 28.05.2002

Typ rozhodnutí: Rozsudek




4 Tz 34/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne              28. května 2002 v senátě složeném z předsedkyně JUDr. Danuše 
Novotné a soudců             JUDr. Františka Hrabce a JUDr. Jiřího Pácala 
stížnost pro porušení zákona, kterou podal ministr spravedlnosti České 
republiky ve prospěch obviněného  M. S. proti rozsudku Okresního soudu v 
Jeseníku ze dne 14. 5. 2001, sp. zn. 2 T 271/2000, a podle § 268 odst. 2,      
§ 269 odst. 2 a § 270 odst. 1 tr. ř. rozhodl   t a k t o :

	Pravomocným rozsudkem Okresního soudu v Jeseníku ze dne 14. 3. 2001, 
sp. zn.        2 T 271/2000, a řízením, jež mu předcházelo,  b y l   p o r u š 
e n   z á k o n   v ustanovení       § 302 odst. 1 tr. ř. (ve znění účinném do 
31. 12. 2001) v neprospěch obviněného M. S.

	Napadený rozsudek  se   z r u š u j e   v celém rozsahu.

	Zrušují se též všechna další rozhodnutí, která na zrušený rozsudek 
obsahově navazují, pokud vzhledem ke změně, k níž došlo zrušením, pozbyla 
podkladu.

	Okresnímu soudu v Jeseníku  se   p ř i k a z u j e , aby věc v 
potřebném rozsahu znovu projednal a rozhodl.

                  O d ů v o d n ě n í :

	Rozsudkem Okresního soudu v Jeseníku  ze dne 14. 3. 2001, sp. zn. 2 T 
271/2000, byl obviněný M. S. uznán vinným trestnými činy výtržnictví podle § 
202 odst. 1 tr. zák.   a rvačky podle § 225 odst. 1 tr. zák., jichž se dle 
zjištění okresního soudu dopustil tím, že dne 1. 4. 2000 kolem 03.00 hod. v J., 
okres J. ve vinárně U R., kde bylo přítomno asi třicet hostů, v podnapilém 
stavu, se společně s další osobou počali fyzicky napadat, poté se k nim přidalo 
ještě asi dalších patnáct osob nezjištěné totožnosti, přičemž při následném 
vzájemném napadání všech došlo k rozbití stolů, židlí a sklenic v celkové 
hodnotě 6 361,- Kč ke škodě majitele vinárny K. Č., nar. 15. 11. 1966, a v 
průběhu potyčky uhodil obviněný pěstí do obličeje Š. H. tak silně, že poškozený 
musel být po převozu do nemocnice lékařsky ošetřen.

	Za to mu byl uložen v sazbě § 202 odst. 1 tr. zák. za použití § 35 
odst. 1 tr. zák. úhrnný nepodmíněný trest odnětí svobody v trvání deseti 
měsíců, pro jehož výkon byl obviněný podle § 39a odst. 2 písm. c) tr. zák. 
zařazen do věznice s ostrahou. 

	Rozsudek byl vydán v řízení, jež bylo vedeno proti uprchlému podle § 
302 odst. 1 tr. ř. a násl., a nabyl právní moci dne 7. 6. 2001.

	Proti citovanému rozsudku podal ministr spravedlnosti České republiky 
ve prospěch obviněného M. S. stížnost pro porušení zákona. Vytýká v ní, že 
napadeným rozsudkem byl v neprospěch obviněného porušen zákon v ustanoveních § 
302 a násl. tr. ř. 

	Okresní soud v Jeseníku konal řízení proti uprchlému na  návrh 
Okresního státního zastupitelství v Jeseníku podle § 305 tr. ř. ze dne 12. 4. 
2001. Samosoudce Okresního soudu v Jeseníku nařídil hlavní líčení na 14. 5. 
2001, ustanovil obviněnému obhájce podle § 36 odst. 1 písm. d) tr. ř., jemuž 
zaslal stejnopis obžaloby a vyrozumění o konání hlavního líčení. Současně vydal 
také příkaz k zatčení obviněného podle § 69 odst. 1 tr. ř. s odkazem na 
ustanovení § 67 odst. 1 písm. a) tr. ř. Poté bylo okresnímu soudu dne 26. 4. 
2001 doručeno písemné sdělení obviněného, v němž  žádá, aby byl uvědoměn o 
výsledku projednání jeho odvolání (míněn odpor proti původně ve věci vydanému 
trestnímu příkazu), v případě, že dosud věc projednána nebyla, požádal, aby byl 
o novém termínu jednání vyrozuměn. Udal adresu své družky Z. F.  Okresní soud 
však obviněného z této adresy o konání hlavního líčení dne 14. 5. 2001 
neuvědomil, pouze obviněného vyzval přípisem,  aby sdělil novou adresu pro 
účely doručování. Dne 11. 5. 2001 soudu osobně doručila matka družky obviněného 
jeho žádost o ustanovení obhájce a současně jej omluvila, že se hlavního líčení 
dne 14. 5. 2001 nezúčastní pro nemoc. Přesto, že obviněný neměl řádně doručeno 
předvolání k hlavnímu líčení a soud byl obeznámen s jeho adresou pro 
doručování, hlavní líčení dne 14. 5. 2001 konal za použití ustanovení § 302 a 
násl. tr. ř. a vynesl odsuzující rozsudek. Postup soudu se tak jeví jako 
účelový s ohledem na těžkosti s předvoláním obviněného k hlavnímu líčení, 
přičemž vzhledem k výše uvedeným argumentům nebyly vytvořeny zákonné 
předpoklady pro konání řízení proti uprchlému.

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky (dále jen Nejvyšší soud) vyslovil podle § 268 
odst. 2 tr. ř., že napadeným rozsudkem Okresního soudu v Jeseníku byl zákon 
porušen v namítaném rozsahu, aby podle      § 269 odst. 2 tr. ř. napadený 
rozsudek včetně rozhodnutí obsahově navazujících zrušil a dále aby postupoval 
podle § 270 odst. 1 tr. ř., tj. aby věc přikázal okresnímu soudu v potřebném 
rozsahu znovu projednat a rozhodnout.

	Nejvyšší soud na podkladě podané stížnosti pro porušení zákona podle § 
267 odst. 3    tr. ř. přezkoumal zákonnost a odůvodněnost těch výroků rozsudku, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozsudku předcházejí, a shledal, že 
zákon byl porušen.

	Řízení proti uprchlému podle § 302 tr. ř. (ve znění platném do 31. 12. 
2001) bylo možno konat proti tomu, kdo se vyhýbá trestnímu řízení pobytem v 
cizině nebo tím, že se skrývá. Uvedené ustanovení předpokládá, že důvody pro 
konání řízení proti uprchlému mohou nastat v kterémkoli ze stadií trestního 
řízení. Jde o zvláštní způsob řízení proti osobě, kterou není vůbec možno 
postavit před soud, protože se buďto skrývá, nebo se trestnímu řízení vyhýbá 
pobytem v cizině. Pokud jde o tuto materiální podmínku, je zapotřebí, aby pobyt 
v cizině byl motivován snahou vyhnout se trestnímu stíhání. Za skrývání nutno 
považovat takové maření průběhu trestního řízení, kdy se pachatel na území 
republiky ukrývá a brání tak dopadení a zajištění. Způsob podobného počínání je 
v zásadě srovnatelný s důvody tzv. útěkové vazby podle § 67 písm. a) tr. ř.  Z 
obsahu trestního spisu je zřejmé, že v posuzované  věci nenastala ani jedna z 
požadovaných eventualit tak, aby bylo možno konat řízení proti uprchlému. 
Obviněný Sedlák se nezdržoval v cizině, ostatně okresní soud ani v tomto směru 
žádné takovéto poznatky neměl a jimi neargumentoval. Je možno konstatovat, že z 
celkového přístupu obviněného k trestnímu řízení je zcela zřejmá jeho snaha o 
obstrukce a oddálení rozhodnutí v jeho trestní věci.  Pouhá skutečnost, že se 
soudu nepodařilo obviněného uvědomit o konání hlavního líčení na adresu, kterou 
k tomuto účelu uvedl (§ 62 odst. 1 tr. ř.) však neodůvodňuje úvahu o tom, že by 
se obviněný skrýval. V procesním postupu okresního soudu lze pozorovat zjevnou 
nedůslednost, pakliže na jedné straně  vydal příkaz k zatčení, na druhé straně 
současně vyzval státního zástupce k podání návrhu na řízení proti uprchlému. 
Nicméně i poté, co akceptoval návrh státního zástupce na konání řízení proti 
uprchlému podle § 302 odst. 1 a násl. tr. ř., bylo jeho povinností zkoumat, zda 
důvody pro tento zvláštní způsob řízení i nadále trvají. Okresní soud však měl 
již od 26. 4. 2001 k dispozici poznatek, že obviněného je možno předvolat z 
nové adresy, kterou soudu písemně sdělil. Obviněný také uvedl, že momentálně 
vykonává práci, při níž cestuje po celé republice, a aby nadále nemuselo 
docházet k tomu, že obsílky nepřebírá, nechť je mu doručováno na adresu 
bydliště jeho družky. Tato okolnost však nic neměnila na  stanovisku okresního 
soudu konat řízení proti uprchlému, byť již bylo jednoznačně zřejmé, že 
procesní podmínky pro tento způsob řízení dány nejsou. Pokud pak okresní soud 
dne 14. 5. 2001 konal hlavní líčení      a ve věci rozhodl, porušil tak zákon v 
ustanovení § 302 odst. 1 tr. ř. ve znění účinném do         31. 12. 2001 v 
neprospěch obviněného M. S.

	Pro úplnost Nejvyšší soud konstatuje, že okresní soud nadto při 
přípravě hlavního líčení nepostupoval podle ustanovení § 306 odst. 2 tr. ř., 
které mu ukládá, aby předvolání k hlavnímu líčení v řízení proti uprchlému bylo 
vhodným způsobem uveřejněno. V praxi se uveřejnění činí tak, že je předvolání 
vyvěšeno po stanovenou dobu v soudní budově na úřední desce. Ve spise se 
nenachází ani předvolání k hlavnímu líčení ani obžaloba, na kterých by bylo 
vyznačeno datum jejich vyvěšení na úřední desku a datum jejich sejmutí, přičemž 
povinnost takovéhoto postupu vyplývá z § 130 odst. 2 Kancelářského řádu pro 
okresní               a krajské soudy (Instrukce ministra spravedlnosti České 
republiky č. 1100/1998-OOD). Opomenutí této povinnosti je podstatnou vadou 
řízení.

	Vzhledem k okolnostem výše uvedeným poté Nejvyšší soud podle § 268 
odst. 2 tr. ř. vyslovil, že rozsudkem Okresního soudu v Jeseníku ze dne 14. 5. 
2001, sp. zn. 2 T 271/2000, a v řízení, jež mu předcházelo, byl porušen zákon v 
ustanovení § 302 odst. 1 tr. ř. ve znění účinném do 31. 12. 2001 v neprospěch 
obviněného Michala Sedláka. Podle § 269 odst. 2 tr. ř. Nejvyšší soud napadený 
rozsudek zrušil, stejně jako i všechna na něj obsahově navazující rozhodnutí, 
pokud vzhledem ke změně, k níž došlo zrušením, pozbyla podkladu, a věc podle    
§ 270 odst. 1 tr. ř. přikázal Okresnímu soudu v Jeseníku, aby ji v potřebném 
rozsahu znovu projednal a rozhodl.

	Okresní soud v Jeseníku se pokusí provést hlavní líčení v přítomnosti 
obviněného, případně zvolí jiné adekvátní procesní postupy, jejichž smyslem je 
zajištění osobní účasti obviněného u hlavního líčení. Vyloučeny nejsou ani 
úvahy pro aplikaci ustanovení § 202    odst. 2 tr. ř. či 302 tr. ř., avšak 
pouze za situace, že okresní soud bude mít pro tento procení postup současně 
dány formální i materiální zákonné předpoklady.

P o u č e n í : Proti tomuto rozhodnutí není opravný prostředek přípustný.

                                                    V Brně dne 28. května 2002

                                                                                
                         Předsedkyně senátu:

                                                                                
               JUDr. Danuše   N o v o t n á   
