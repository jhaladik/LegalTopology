Název judikátu: Zástavní právo. Plná moc. Platnost právního úkonu.  Neplatná ujednání. Propadná zástava. 

Právní věta: 
Plná moc, kterou zástavní dlužník udělí zástavnímu věřiteli k prodeji zastavené  nemovitosti za účelem splacení zajištěné pohledávky, je pro obcházení zákona  neplatným právním úkonem (§ 39 obč. zák.).

Soud: Nejvyšší soud

Spisová značka: 22 Cdo 1772/2004

Datum rozhodnutí: 16.11.2004

Typ rozhodnutí: ROZSUDEK


Heslo: Právní úkony, Zástavní právo

Dotčené předpisy: § 39 předpisu č. 40/1964Sb., § 151f předpisu č. 40/1964Sb.

Kategorie rozhodnutí: A


Publikováno ve sbírce pod číslem: 23 / 2005

Podána ústavní stížnost.



22 Cdo 1772/2004

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců JUDr. Františka Baláka a JUDr. Marie Rezkové ve věci 
žalobců: A) A. P. a B) J. P., zastoupeným JUDr. Irenou Šebestovou, advokátkou 
se sídlem ve Frýdku-Místku, T. G. Masaryka 602, proti žalované A-Z FINANCIAL 
CONZULTING, s. r. o. se sídlem v Ostravě – Mariánských Horách, V Zátiší 7, IČ  
64609774, zastoupené JUDr. Michalem Kačmaříkem, advokátem se sídlem v Ostravě, 
Poštovní 2, o určení vlastnictví, vedené u Okresního soudu v Karviné, pobočka 
Havířov, pod sp. zn.  108 C 88/2000, o dovolání žalované proti rozsudku 
Krajského soudu v Ostravě ze dne 16. září 2003, č. j. 8 Co 376/2003-148, takto:

I. Dovolání se zamítá.

II. Žádný z účastníků nemá právo na náhradu nákladů dovolacího řízení.

					O d ů v o d n ě n í :

Žalobci se domáhali určení, že jsou vlastníky níže uvedených nemovitostí. Dne 
27. 4. 1998 uzavřeli se společností E., s. r. o. se sídlem v O.-L. jako 
zástavní dlužníci ohledně těchto nemovitostí zástavní smlouvu a udělili této 
společnosti plnou moc k prodeji zastavených  nemovitostí;  učinili tak v omylu 
a jejich úmysl nesměřoval k převodu vlastnických práv k nemovitostem na jinou 
osobu. Následně uzavřenou kupní smlouvu, kterou nemovitosti přešly do 
vlastnictví žalované, považují na neplatnou. 

	Okresní soud v Karviné – pobočka Havířov (dále „soud prvního stupně“) 
rozsudkem ze dne 24. října 2002, č. j. 108 C 88/2000-122, výrokem pod bodem I. 
určil, „že žalobci A) a B) jsou podílovými spoluvlastníky, a to každý k jedné 
ideální polovině pozemku parcelní č. 764/2 zastavěná plocha a nádvoří, parcely 
č. 764/1 zahrada, to vše dosud zapsáno na listu vlastnictví č. 997 u 
Katastrálního úřadu v K., katastrální území H. T., obec T. se všemi součástmi a 
příslušenstvím“. Výrokem pod bodem II určil, „že žalobci A) a B) mají ve 
společném jmění manželů nemovitost a to budovu č. p. 703 rodinný dům na parcele 
č. 764/2 zastavěná plocha, nádvoří, to vše dosud zapsáno na listu vlastnictví 
č. 997 u Katastrálního úřadu v K., katastrální území H. T., obec T., se všemi 
součástmi a příslušenstvím“. Výroky pod body III. a IV. rozhodl o povinnosti 
žalované zaplatit náklady řízení.

	Soud prvního stupně vyšel ze zjištění, že žalobci jako vlastníci shora 
uvedených nemovitostí uzavřeli 27. 4. 1998 v jako zástavní dlužníci  se 
společností   E., s. r. o., jako zástavním věřitelem, zástavní smlouvu, kterou 
zastavili zmíněné nemovitosti k zajištění pohledávky zástavního věřitele za 
dlužníkem Č. S., s nímž zástavní věřitel uzavřel 1. 3. 1998 smlouvu o půjčce 
1,600.000,- Kč, s tím, že zástavní věřitel bude v případě, že dlužník nesplní 
svůj závazek řádně a včas, uspokojen ze zastavených věcí. Zástavci udělili 27. 
4. 1998 zástavnímu věřiteli rovněž plnou moc k uzavření kupní smlouvy ohledně 
předmětných nemovitostí za cenu 1,600.000,- Kč. Tyto nemovitosti poté zástavní 
věřitel v zastoupení žalobců prodal 5. 10. 1999 společnosti E.-c. p., s. r. o; 
jako vlastník nemovitostí byla posléze v příslušném katastru nemovitostí 
zapsána (po změně obchodní firmy) žalovaná. Soud prvního stupně po podrobné 
právní analýze dospěl k závěru, že poskytnutí plné moci a následné uzavření 
kupní smlouvy bylo učiněno v rozporu se zákonem, neboť šlo o faktické sjednání 
propadné zástavy.   

	Krajský soud v Ostravě jako soud odvolací rozhodující k odvolání 
žalované a žalobců (ti podali odvolání toliko do výroku o náhradě nákladů 
řízení) rozsudkem ze dne 16. září 2003, č. j. 8 Co 376/2003-148, rozsudek soudu 
prvního stupně ve  výrocích pod body I. a II. potvrdil a pod body III. a IV. 
změnil tak, že žádný z účastníků nemá právo na náhradu nákladů řízení. Dále 
rozhodl o nákladech odvolacího řízení.

	Odvolací soud vyšel ze skutkových zjištění soudu prvního stupně. 
Ztotožnil se s jeho právním názorem, že kupní smlouva uzavřená 5. 10. 1999 je 
neplatný právní úkon ve smyslu § 39 občanského zákoníku (dále „ObčZ“). 
Konstatoval, že „je nepochybné, že žalobci udělená plná moc žalovanému 
směřovala k uzavření kupní smlouvy, avšak skutečným smyslem této smlouvy bylo 
sjednání tzv. propadné zástavy. Smlouva, jejímž skutečným smyslem je sjednání 
tzv. propadné zástavy, tj. uspokojení pohledávky zástavního věřitele tím, že mu 
připadne zástava do vlastnictví, je v rozporu s účelem zástavního práva tak, 
jak jej stanoví zákon, a tedy pro rozpor s účelem zákona neplatná.“ 	

	Proti rozsudku odvolacího soudu podává žalovaná dovolání, jehož 
přípustnost opírá o §  237 odst. 1 písm. b) občanského soudního řádu (dále 
„OSŘ“) s tím, že rozhodnutí spočívá na nesprávném právním posouzení věci ve 
smyslu § 241a odst. 2 písm. b) OSŘ. Nesouhlasí se závěrem odvolacího soudu 
ohledně kupní smlouvy uzavřené 5. 10. 1999 jako neplatné ve smyslu § 39 ObčZ. 
Kupní smlouvou nenabyl vlastnické právo k nemovitostem zástavní věřitel, ale 
třetí osoba, když zástavním věřitelem byla společnost E., s. r. o. a 
nabyvatelem společnost E. – c. p., s. r. o – po změně obchodní firmy A-Z F. C., 
s. r. o. Mezi žalobci a obchodní společností E., s. r. o. nedošlo ke sjednání 
propadné zástavy – vlastníkem nemovitostí se nestal zástavní věřitel – a nejde 
o případ, na který by bylo možno aplikovat rozsudek Nejvyššího soudu sp. zn. 21 
Cdo 2204/99. Kupní smlouva nebyla uzavřena proto, aby pohledávka zástavního 
věřitele byla uspokojena tím, že na něj přejde vlastnictví prodávajícího 
zástavního dlužníka k zástavě. Byla sjednána zástavní smlouva a dále smlouva 
mandátní, jejímž výrazem byla plná moc k prodeji nemovitostí, takže jde o dva 
samostatné právní vztahy. Připomíná právní situaci do účinnosti zákona č. 
26/2000 Sb., o veřejných dražbách, resp. novelizaci občanského zákoníku v hlavě 
třetí, části druhé ve vztahu k problému realizace zástavního práva. E., s. r. 
o. hledala cestu, jak zástavní právo realizovat nikoliv v rozporu se zákonem a 
inspiraci našla v obchodním zákoníku v § 299 odst. 2. Ač si je vědoma, že na 
danou věc dopadá ustanovení občanského zákoníku, je jí zřejmé, že se nejedná o 
propadnou zástavu, neboť ani podle obchodního zákoníku není možno propadnou 
zástavu sjednat. Odkazuje dále na odvolací námitky. Navrhuje, aby dovolací soud 
zrušil rozhodnutí odvolacího soudu jakož i rozhodnutí soudu prvního stupně a 
věc vrátil soudu prvního stupně k dalšímu řízení.

	Žalobci se k dovolání nevyjádřili.

Nejvyšší soud po zjištění, že dovolání je přípustné podle § 237 odst. 1   písm. 
b) OSŘ, že je uplatněn dovolací důvod upravený v § 241a odst. 2 písm. b) OSŘ a 
že jsou splněny i další náležitosti dovolání a podmínky dovolacího  řízení 
(zejména § 240 odst. 1, § 241 odst. 1 OSŘ), napadené rozhodnutí přezkoumal a 
zjistil, že dovolání není důvodné.

K problematice faktického sjednání propadné zástavy se judikatura již opakovaně 
vyjádřila (např. věc Nejvyššího soudu sp. zn. 21 Cdo 2204/99). Ústavní soud v 
nálezu z 1. 4. 2003, sp. zn. II. ÚS 119/01, uvedl: „Podle ustanovení § 2 odst. 
3 OZ účastníci občanskoprávních vztahů si mohou vzájemná práva a povinnosti 
upravit dohodou odchylně od zákona, jestliže to zákon výslovně nezakazuje a 
jestliže z povahy ustanovení zákona nevyplývá, že se od něj nelze odchýlit. 
Smluvní volnost se podle citovaného ustanovení předně vztahuje na úpravu 
vzájemných práv a povinností smluvních stran, tedy vztahů závazkových. Úpravu 
realizace zástavního práva, které je právem věcným a vztahuje se i na jiné 
osoby než na účastníky smluvního vztahu, je ovšem ve smyslu uvedeného 
ustanovení nutno považovat za úpravu kogentní, smluvní volnost omezující. 
Zástavní věřitel tedy nemá možnost realizovat zástavní právo způsobem odchylným 
od zákonné úpravy (podle ustanovení 151f odst. 1 OZ uspokojení ze zástavy může 
zástavní věřitel dosáhnout pouze v rámci soudní exekuce na zástavu, resp. z 
výtěžku prodeje zástavy). Nemůže si smluvně upravit, že k uspokojení jeho 
pohledávky dojde tím, že zástavu sám prodá, nebo že na něj přejde vlastnické 
právo k zástavě… Podle ustanovení § 39 OZ je právní úkon, který svým obsahem 
nebo účelem odporuje zákonu nebo jej obchází anebo se příčí dobrým mravům, 
absolutně neplatný. Absolutní neplatnost nastává bez dalšího přímo ze zákona. 
Soud k absolutní neplatnosti přihlíží i bez návrhu z úřední povinnosti.

Obcházení zákona spočívá ve vyloučení závazného pravidla záměrným použitím 
prostředku, který sám o sobě není zákonem zakázaný, v důsledku čehož se uvedený 
stav stane z hlediska pozitivního práva nenapadnutelným. Jednání in fraudem 
legis představuje postup, kdy se někdo chová podle práva, ale tak, aby záměrně 
dosáhl výsledku právní normou nepředvídaného a nežádoucího.

V posuzovaném případě uzavření kupní smlouvy samo o sobě zákonu neodporuje. 
Situaci je však nutné posoudit v kontextu ostatních smluvních ujednání souběžně 
uzavřených. Z nich vyplývá, že kupní smlouva byla, stejně jako smlouva o 
zřízení zástavního práva, uzavřena za účelem zajištění smlouvy o půjčce a že 
realizací sjednaného zajištění mělo dojít k převodu vlastnického práva k 
zástavě na zástavního věřitele, tedy k propadnutí zástavy. Takové ujednání 
svými důsledky obchází kogentní zákonnou úpravu realizace zástavního práva. 
Kupní smlouvu je proto namístě podle ustanovení § 39 OZ považovat za absolutně 
neplatnou pro obcházení zákona. K obdobným závěrům v této otázce dospěl rovněž 
Nejvyšší soud (srov. 22 Cdo 1053/2001)“.

V rozsudku z  12. 12. 2002, sp. zn. 22 Cdo 1053/2001, Nejvyšší soud uvedl: 
„Zákon stanoví způsob, kterým se zástavní věřitel může domáhat uspokojení své 
pohledávky ze zástavy. V době uzavření smlouvy mezi účastníky byl tento způsob 
stanoven v § 151f ObčZ, podle kterého není-li zajištěná pohledávka řádně a včas 
splněna, může se zástavní věřitel domáhat uspokojení ze zástavy, a to i tehdy, 
když zajištěná pohledávka je promlčena. Novela č. 27/2000 Sb. upřesnila znění 
tohoto ustanovení tak, že není-li zajištěná pohledávka řádně a včas splněna, 
může zástavní věřitel u soudu navrhnout prodej zástavy, a to i tehdy, když 
zajištěná pohledávka je promlčena. Již před touto novelou pak platilo, že 
zástavní věřitel nemůže prodat zástavu sám, ale může se domáhat uspokojení ze 
zástavy; smlouva, která dávala zástavnímu věřiteli právo zastavenou nemovitost 
prodat (byť formálně uzavřená tak, že zástavní dlužník dal zástavnímu věřiteli 
plnou moc k prodeji nemovitosti), obchází zákon a je neplatná. Lze poukázat na 
skutečnost, že tato zásada je nyní výslovně uvedena v § 169 písm. c) ObčZ, 
uplatňovala se však i dříve“.

Rozhodnutí odvolacího soudu i soudu prvního stupně jsou s těmito právními 
názory v souladu. Z jednání účastníků i z kontextu uzavřených smluv nepochybně 
vyplývá, že účelem udělení plné moci zástavním dlužníkem k prodeji nemovitosti 
zástavnímu věřiteli byla fakticky sjednána propadná zástava a že měl být 
vyloučen zákonem stanovený postup při uspokojení zástavního věřitele ze 
zástavy; na tom nic nemění skutečnost, že vlastníkem zastavené nemovitosti se 
neměl stát zástavní věřitel. Udělí-li zástavní dlužník zástavnímu věřiteli 
plnou moc k prodeji zastavené nemovitosti za účelem splacení zajištěné 
pohledávky, je tato plná moc právním úkonem neplatným pro obcházení zákona (§ 
39 ObčZ); to platí i pro navazující právní úkony.  

Z uvedeného je zřejmé, že rozhodnutí odvolacího soudu je správné. Dovolací 
důvod upravený v § 241a odst. 2 písm. b) OSŘ tedy v posuzované věci není dán.  
Vady řízení uvedené v §  229 odst.  1, § 229 odst. 2 písm. a) a b) a § 229 
odst. 3 OSŘ, jakož i jiné vady řízení, které mohly mít za následek nesprávné  
rozhodnutí ve věci, k nimž dovolací soud přihlíží i bez návrhu, nebyly tvrzeny 
ani dovolacím soudem zjištěny.  Proto nezbylo, než dovolání zamítnout (§ 243b 
odst. 2 OSŘ).

	Výrok o náhradě nákladů dovolacího řízení vychází ze skutečnosti, že 
dovolatelka nebyla úspěšná a žalobcům náklady dovolacího řízení, na jejichž 
náhradu by měli právo  

(§ 243b odst. 5, § 224 odst. 1, § 151 odst. 1, § 142 odst. 1 OSŘ), nevznikly.

	Proti tomuto rozhodnutí  není  opravný prostředek přípustný.

V Brně  dne 16. listopadu 2004

JUDr. Jiří Spáčil, CSc., v.r.

předseda senátu

