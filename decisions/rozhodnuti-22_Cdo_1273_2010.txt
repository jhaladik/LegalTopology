Soud: Nejvyšší soud

Spisová značka: 22 Cdo 1273/2010

Datum rozhodnutí: 02.02.2012

Typ rozhodnutí: ROZSUDEK


Heslo: Společné jmění manželů

Dotčené předpisy: § 150 odst. 4 obč. zák. ve znění od 01.08.1998

Kategorie rozhodnutí: B




22 Cdo 1273/2010
ROZSUDEK

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců Mgr. Michala Králíka, Ph.D., a JUDr. Zdeňka Pulkrábka, 
Ph.D., ve věci žalobkyně Ing. I. T., bytem v P., zastoupené JUDr. Danielou 
Pitínovou, advokátkou se sídlem v Praze 2, Fügnerovo náměstí 3, proti 
žalovanému Ing. J. T., bytem v P., zastoupenému JUDr. Martou Ehlovou, 
advokátkou se sídlem v Praze 2, Legerova 72, o vypořádání společného jmění 
manželů, vedené u Obvodního soudu pro Prahu 9 pod sp. zn. 15 C 200/2007, o 
dovolání žalobkyně proti rozsudku Městského soudu v Praze ze dne 23. června 
2009, sp. zn. 55 Co 139/2009-49, takto: 

I.       Dovolání se zamítá.

II.     Žádný z účastníků nemá právo na náhradu nákladů dovolacího řízení.

O d ů v o d n ě n í :

Obvodní soud pro Prahu 9 (dále jen „soud prvního stupně“) rozsudkem ze dne 11. 
listopadu 2008, č. j. 15 C 200/2007-37, zamítl „žalobu, aby žalovaný byl 
povinen zaplatit žalobkyni na vypořádání podílu ze společného jmění manželů 
hodnotu členského podílu v bytovém družstvu ve výši 1 800 000,- Kč a jednu 
polovinu hodnoty akcií společnosti Rabbit Czech a. s., ve výši 450.000,- Kč, 
celkem částku 2.250.000,- Kč.“ Rozhodl také o nákladech řízení. 
Soud prvního stupně vyšel ze zjištění, že manželství účastníků bylo pravomocně 
rozvedeno ke dni 4. února 2002. Dne 2. února 2005 podala žalobkyně návrh na 
vypořádání společného jmění manželů (dále „SJM“); řízení bylo vedeno u 
Obvodního soudu pro Prahu 9 pod sp. zn. 5 C 32/2005 a dne 31. března 2006 bylo 
pravomocně přerušeno podle § 110 o. s. ř.; účastnící přerušení řízení sami 
navrhli. Současně byli poučeni podle § 111 o. s. ř. o tom, že nebude-li podán 
návrh na pokračování v řízení do jednoho roku, soud řízení zastaví. Usnesením 
Obvodního soudu pro Prahu 9 ze dne 16. dubna 2007, č. j. 5 C 32/2005-58, soud 
řízení zastavil; ani jeden z účastníků totiž nepodal ve stanovené lhůtě návrh 
na pokračování v řízení. Usnesení o zastavení řízení (ve spojení s usnesením 
Městského soudu v Praze, který rozhodoval o odvolání proti němu) nabylo právní 
moci dne 21. ledna 2008. Další žalobu na vypořádání SJM (v nyní projednávané 
věci) podala žalobkyně dne 29. června 2007, tedy po lhůtě stanovené § 150 odst. 
4 občanského zákoníku (dále též jen „obč. zák.“). 
Soud prvního stupně vyšel z  § 149 odst. 1 a § 150 odst. 4 obč. zák. Zánikem 
manželství účastníků zaniklo jejich SJM. Jestliže mezi účastníky nedošlo k jeho 
vypořádání a od jeho zániku uplynula doba delší tří let, nastoupila ze zákona 
nevyvratitelná právní domněnka o vypořádání SJM. Uplynula-li marně tato doba, 
není možné zahájit spor o vypořádání SJM. Soud prvního stupně posoudil lhůtu 
stanovenou v § 150 odst. 4 obč. zák. jako propadnou;  v případě, že nebyl v 
této lhůtě podán návrh na vypořádání SJM, bez dalšího dochází k jeho vypořádání 
v důsledku nevyvratitelné zákonné domněnky. Proto žalobu o vypořádání SJM 
zamítl.
Městský soud v Praze (dále jen „odvolací soud“) rozsudkem ze dne 23. června 
2009, č. j. 55 Co 139/2009-49, výrokem I. rozsudek soudu prvního stupně ve 
výroku pod bodem I. o zamítnutí žaloby potvrdil a změnil ho ve výroku pod bodem 
II. o nákladech řízení a výrokem II. rozhodl o náhradě nákladů odvolacího 
řízení. Odvolací soud se zcela ztotožnil se skutkovými zjištěními i právními 
závěry soudu prvního stupně. 
Proti rozsudku odvolacího soudu ve spojení s rozsudkem soudu prvního stupně 
podává žalobkyně dovolání, jehož přípustnost opírá o ustanovení § 237 odst. 1 
písm. c) o. s. ř. a uplatňuje dovolací důvod uvedený v § 241a odst. 2 písm. b) 
o. s. ř. Nesprávné právní posouzení spatřuje  v právním názoru soudů obou 
stupňů, který se týkal aplikace § 150 odst. 4 obč. zák. ve vztahu k § 583 obč. 
zák. Je přesvědčena, že k zániku práva nedošlo, protože podala návrh na 
vypořádání SJM v zákonné tříleté lhůtě a dříve, než nabylo právní moci 
rozhodnutí o zastavení řízení, podala návrh nový. Spornou je pouze otázka 
stavení běhu lhůty v případě přerušení řízení, ke kterému došlo se souhlasem 
obou účastníků. Přerušení řízení v tomto případě nelze považovat za nedostatek 
řádného pokračování. Návrh na pokračování nepodal nikdo z účastníků. 
Dovolatelka namítá, že žaloba podaná 31. 1. 2005 (původní) je úkonem, který 
zamezil zániku práva na vypořádání SJM. Až do doby nabytí právní moci 
rozhodnutí o zastavení řízení, tj. ke dni 21. 1. 2008, se staví lhůta 
vypořádání tzv. fikcí podle § 150 odst. 4 obč. zák. Nový návrh byl tedy podán 
včas a měl být projednán. Navrhla, aby dovolací soud rozsudky soudů obou stupňů 
zrušil a věc vrátil soudu prvního stupně k dalšímu řízení.  
Žalovaný navrhl zamítnutí dovolání; dovolatelka v předchozím řízení nevyužila 
zákonnou lhůtu k podání návrhu na pokračování v řízení a své pochybení se nyní 
snaží přesunout na důvody právně zcela irelevantní. Své nároky měla uplatnit 
řádně a včas.   
Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů; užití nového ustanovení § 243c odst. 2 tím 
není dotčeno. 	Dovolací soud proto při projednání dovolání postupoval 
podle občanského soudního řádu ve znění účinném před jeho novelizací provedenou 
zákonem č. 7/2009 Sb. 
Nejvyšší soud po zjištění, že dovolání je přípustné podle § 237 odst. 1 písm. 
c) o. s. ř., že je uplatněn dovolací důvod upravený v § 241a odst. 2 písm. b) 
o. s. ř. a že jsou splněny i další náležitosti dovolání a podmínky dovolacího 
řízení (zejména § 240 odst. 1, § 241 odst. 1 o. s. ř.), napadené rozhodnutí 
přezkoumal a zjistil, že dovolání není důvodné. Rozhodnutí odvolacího soudu má 
po právní stránce zásadní význam, neboť řeší právní otázku, která v rozhodování 
dovolacího soudu dosud nebyla vyřešena; touto otázkou je možnost vypořádat 
společné jmění manželů na návrh podaný po třech letech po jeho zániku, avšak v 
době, kdy ještě probíhá předchozí řízení o jeho vypořádání, které je ukončeno 
zastavením.   
Nedošlo-li do tří let od zániku společného jmění manželů k jeho vypořádání 
dohodou nebo nebyl-li do tří let od jeho zániku podán návrh na jeho vypořádání 
rozhodnutím soudu, platí ohledně movitých věcí, že se manželé vypořádali podle 
stavu, v jakém každý z nich věci ze společného jmění manželů pro potřebu svou, 
své rodiny a domácnosti výlučně jako vlastník užívá. O ostatních movitých 
věcech a o nemovitých věcech platí, že jsou v podílovém spoluvlastnictví a že 
podíly obou spoluvlastníků jsou stejné; totéž platí přiměřeně o ostatních 
majetkových právech, pohledávkách a závazcích manželům společných (§ 150 odst. 
4 obč. zák.).
Předchozí praxe, která umožňovala navrhnout kdykoliv během řízení o vypořádání 
bezpodílového spoluvlastnictví manželů – dále „BSM“ (majetkové společenství 
manželů upravené obč. zák. do 31. 7. 1998) nové položky k vypořádání, vycházela 
ze starší úpravy, která předpokládala, že soud z úřední povinnosti pátrá po 
majetku v BSM a že je povinen vypořádat jeho celou masu. Tento názor, který v 
praxi mimo jiné vedl k neúměrnému prodlužování sporů, neboť umožňoval neomezené 
rozšiřování vypořádávaného majetku, je však neudržitelný vzhledem k nové 
hmotněprávní úpravě vycházející zejména z posílení dispozitivního charakteru 
norem upravujících vypořádání BSM a také k vzhledem k uplatnění zásad 
projednací a dispoziční v občanském soudním řízení (srov. rozsudek Nejvyššího 
soudu ze dne 26. 11. 2009, sp. zn. 22 Cdo 1192/2007, Soubor civilních 
rozhodnutí a stanovisek Nejvyššího soudu č. C 8045). Platí tedy, že ani v 
případě, že účastníci vedou řádně soudní spor o vypořádání SJM, nelze po 
uplynutí tříleté lhůty rozšiřovat jeho předmět o další položky. 
To platí tím spíše pro podání další žaloby na vypořádání SJM v době, kdy již 
uplynuly tři roky od jeho zániku, a již dříve zahájené řízení o jeho vypořádání 
nebylo dosud pravomocně ukončeno. Z textu zákona se jasně podává, že návrh na 
vypořádání SJM rozhodnutím soudu nelze úspěšně podat po třech letech po jeho 
zániku; i když je (opětovně) podán po této lhůtě v době, kdy vzhledem k 
probíhajícímu řízení není ještě SJM vypořádáno, nemůže soud vypořádání provést. 
Ostatně pokud stávající řízení běží, je tu překážka litispendence, a žaloba tak 
nemůže vyvolat náležité hmotněprávní účinky; jestliže řízení nebylo zastaveno 
pro nedostatek podmínky řízení, po odpadnutí této překážky se sice otevírá 
možnost žalobu věcně projednat, nicméně je již podaná po třech letech od zániku 
SJM. 
Jestliže soud řízení o vypořádání SJM zastaví, nelze se po uplynutí tří let od 
jeho zániku již domáhat opětovně jeho vypořádání; to platí i v případě, že 
další žaloba je podána ještě v době, kdy rozhodnutí o zastavení řízení nenabylo 
právní moci. V takovém případě se ohledně těch položek, které nebyly vypořádány 
jinak, uplatní zákonná domněnka vypořádání (§ 150 odst. 4 obč. zák.), a 
účastníci se mohou přímo domáhat vydání hodnot, které jim v důsledku uplatnění 
domněnky připadly. 
Z uvedeného je zřejmé, že rozhodnutí odvolacího soudu je z hlediska dovolacích 
námitek správné. Vady řízení uvedené v § 229 odst. 1, § 229 odst. 2 písm. a) a 
b) a § 229 odst. 3 o. s. ř., jakož i jiné vady řízení, které mohly mít za 
následek nesprávné rozhodnutí ve věci, k nimž dovolací soud přihlíží i bez 
návrhu, nebyly tvrzeny ani dovolacím soudem zjištěny. Proto nezbylo, než 
dovolání zamítnout (§ 243b odst. 2 o. s. ř.).
	Výrok o náhradě nákladů dovolacího řízení vychází ze skutečnosti, že 
dovolatelka nebyla úspěšná a žalovanému nevznikly náklady dovolacího řízení, na 
jejichž úhradu by měl právo, neboť vyjádření k dovolání nebylo sepsáno jeho 
zástupkyní - advokátkou (§ 243b odst. 5, § 224 odst. 1, § 142 odst. 1 o. s. ř.).
	Proti tomuto rozhodnutí není opravný prostředek přípustný.
V Brně dne 2. února
JUDr. Jiří Spáčil, CSc.
 předseda senátu


