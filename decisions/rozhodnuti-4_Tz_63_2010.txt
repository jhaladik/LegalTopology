Soud: Nejvyšší soud

Důvod dovolání: § 262 tr.ř. 

Spisová značka: 4 Tz 63/2010

Datum rozhodnutí: 21.09.2010

Typ rozhodnutí: ROZSUDEK


Heslo: Odnětí a přikázání věci

Dotčené předpisy: § 262 tr. ř.

Kategorie rozhodnutí: D




4 Tz 63/2010
ČESKÁ   REPUBLIKA

R O Z S U D E K 
J M É N E M   R E P U B L I K Y






Nejvyšší soud České republiky projednal ve veřejném zasedání dne 21. září 2010 
v senátě složeném z předsedkyně JUDr. Danuše Novotné a soudců JUDr. Františka 
Hrabce           a JUDr. Petra Šabaty stížnost pro porušení zákona, kterou 
podal ministr spravedlnosti ve prospěch obviněného M.  M., proti usnesení 
Vrchního soudu v Praze ze dne 14. 1. 2010, sp. zn. 2 To 119/2009, a podle § 268 
odst. 2, § 269 odst. 2 a § 270 odst. 1 tr. řádu rozhodl                    t a 
k t o :


Pravomocným usnesením Vrchního soudu v Praze ze dne 14. 1. 2010, sp. 
zn.                  2 To 119/2009,     b y l    p o r u š e n     z á k o n    
v ustanovení § 262 tr. řádu  v neprospěch obviněného M. M.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Vrchnímu soudu v Praze   s e    p ř i k a z u j e , aby věc v potřebném rozsahu 
znovu projednal a rozhodl.




                                                       
 
O d ů v o d n ě n í :




Městský soud v Praze rozsudkem ze dne 3. 11. 2009, sp. zn. 63 T 6/2008, 
zprostil obviněného M. M. podle § 226 písm. c) tr. řádu obžaloby státního 
zástupce Městského státního zastupitelství v Praze ze dne 29. 4. 2008 pro dva 
trestné činy loupeže podle § 234 odst. 1, odst. 2 písm. a), odst. 3 tr. zákona 
a dva trestné činy porušování domovní svobody podle § 238 odst. 1, odst. 3 tr. 
zákona, jichž se měl dopustit tím, že


1)  dne 27. 3. 1999 kolem 8.00 hod. společně s již odsouzenými M. H. a K. S., 
po předchozí dohodě přijeli do místa trvalého bydliště J. B., v obci Č., okres 
P., kde se představili jako policisté z Útvaru pro odhalování organizovaného 
zločinu Praha, takto neoprávněně vnikli do domu, pod záminkou domovní prohlídky 
dům prohledali, J. B. přiměli pod pohrůžkou zatčení a posléze přiložení 
služebních pout, aby postupně otevřel trezory a vydal finanční částku 
2.125.000,- Kč na hotovosti, 42.190,- ATS, a 8.760,- DEM, poté kolem 09.00 hod. 
J. B. odvezli osobním automobilem zn. Škoda Felicia  k obci Z., okres S., kde 
jej kovovými pouty připoutali ke stromu a z místa se vzdálili i s uvedenou 
částkou, přičemž J. B. tak způsobili škodu ve výši nejméně  2. 390.000,- Kč,

2) dne 4. 10. 1999 kolem 08.00 hod. po předchozí domluvě opět s již odsouzenými 
M. H., K. S. a dalšími nejméně dvěmi dosud neztotožněnými spolupachateli 
přijeli do domu poškozeného K. V. v P., ul. F., kde se vydávali za příslušníky 
Policie ČR, pod záminkou vykonání domovní prohlídky vnikli do domu, kde mu 
odcizili peněženku s částkou 12.000,- Kč na hotovosti, dvoje hodinky, zlatý 
prsten a  řetízky nezjištěné hodnoty, mobilní telefon zn. Nokia přesněji 
nezjištěné hodnoty a kreditní karty, spoutáním a pohrůžkou použití střelné 
zbraně, kdy poškozenému V. nasadili na hlavu kuklu a odvezli do obce D. Ch., 
kde s dalšími spolupachateli ho donutili k výplatě finanční částky 14.000.000,- 
Kč  z jeho účtu vedeného u Komerční banky, a.s., pobočka P., O. t., kdy částku 
vybral již odsouzený L. C. při použití padělaného občanského průkazu a poté si 
všichni pachatelé vybranou částku mezi sebou rozdělili.


	Proti tomuto rozsudku podala v zákonné osmidenní lhůtě odvolání státní 
zástupkyně Městského státního zastupitelství v Praze v neprospěch obviněného. 
Vrchní soud v Praze projednal podané odvolání ve veřejném zasedání dne 14. 1. 
2010 a usnesením z téhož dne          sp. zn. 2 To 119/2009, rozhodl tak, že 
podle § 258 odst. 1 písm. b), c) tr. řádu napadený rozsudek soudu prvního 
stupně zrušil a věc podle § 259 odst. 1 tr. řádu vrátil soudu prvního stupně. 
Výrokem učiněným podle § 262 tr. řádu nařídil, aby věc projednal a rozhodl 
Krajský soud v Českých Budějovicích.

Proti citovanému usnesení Vrchního soudu v Praze podal ministr spravedlnosti 
podle         § 266 odst. 1 tr. řádu stížnost pro porušení zákona ve prospěch 
obviněného M. M. Podle stěžovatele byl zákon v neprospěch tohoto obviněného 
porušen v ustanovení § 262  tr. řádu.
K výroku, jímž byl na podkladě odvolání státní zástupkyně zprošťující rozsudek 
soudu prvního stupně zrušen, nevznesl ministr spravedlnosti žádné námitky. 
Výrok, jímž Vrchní soud v Praze nařídil, aby věc projednal a rozhodl Krajský 
soud v Českých Budějovicích, však pokládá za odporující zásadám stanoveným v § 
262 tr. řádu. Toto zákonné ustanovení umožňuje odvolacímu soudu při zrušení 
věci rozhodnout, aby věc byla projednána v jiném složení senátu, z důležitých 
důvodů může nařídit, aby ji projednal a rozhodl jiný soud téhož druhu a téhož 
stupně v jeho obvodě. Postup podle věty první by měl být výjimečný a nelze jej 
použít pouze proto, aby bylo dosaženo za každou cenu jiného rozhodnutí soudu 
prvního stupně shodného s míněním odvolacího soudu. Postup podle věty druhé je 
průlomem do zásady místní příslušnosti, jež je rozvedením zásady, že nikdo 
nesmí být odňat svému zákonnému soudci. Lze tak měnit pouze příslušnost místní, 
ale jen za předpokladu existence důležitých důvodů, které stěžovatel v písemně 
vyhotovené stížnosti pro porušení zákona příkladmo jmenuje. Za základní 
kriterium však pokládá, zda u místně příslušného soudu lze zajistit dodržení 
základních zásad trestního řízení, jak jsou uvedeny v § 2 tr. řádu a vyloučit  
pochybnosti o nestrannosti soudu, kterýžto princip je uveden v čl. 36 odst. 1 
Listiny základních práv a svobod. Tyto důležité důvody musí být zřetelné a 
zřejmé, jejich existence musí být prokázána, přičemž rozhodnutí o delegaci věci 
je rozhodnutím zcela výjimečným.


Vrchní soud v Praze přikázání věci odůvodnil tím, že senát Městského soudu v 
Praze nepostupoval při svém rozhodnutí v souladu se základními ustanoveními 
trestního řádu, a že k tomu, aby ve věci bylo spravedlivě rozhodnuto, je nutno, 
aby věc projednal nejen jiný senát, ale i jiný krajský soud. Rozhodnutí 
vrchního soudu v tomto ohledu postrádá přesvědčivé argumenty proč dochází k 
porušení ústavně zaručeného práva obviněného na zákonného soudce a postrádá i 
odůvodnění, proč jsou shledány důležité důvody, aby věc projednal jiný krajský 
soud.


Ministr spravedlnosti navrhl, aby Nejvyšší soud České republiky podle § 268 
odst. 2  tr. řádu vyslovil, že napadeným usnesením Vrchního soudu v Praze ze 
dne  14. 1. 2010,             sp. zn. 2 To 119/2009, byl porušen zákon v 
ustanovení § 262 tr. řádu v neprospěch obviněného, aby podle § 269 odst. 2 tr. 
řádu toto usnesení zrušil, stejně tak i všechna další rozhodnutí, která na něj 
obsahově navazují, pokud vzhledem ke změně, k níž došlo zrušením, pozbyla 
podkladu. Konečně pak navrhl, aby Nejvyšší soud České republiky věc podle § 270 
odst. 1 tr. řádu přikázal Vrchnímu soudu v Praze s pokynem znovu ji projednat a 
rozhodnout.


Nejvyšší soud České republiky (dále jen Nejvyšší soud) podle § 267 odst. 3 tr. 
řádu přezkoumal zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a dospěl k následujícím 
závěrům.

Z obsahu trestního spisu Městského soudu v Praze sp. zn. 63 T 6/2008, bylo 
zjištěno, že obviněný M. M. byl rozsudkem tohoto soudu ze dne 17. 6. 2008 uznán 
vinným dvěma trestnými činy loupeže podle § 234 odst. 1, odst. 2 písm. a), b) a 
§ 234 odst. 1, odst. 2 písm. a), odst. 3 tr. zákona a dvěma trestnými činy 
porušování domovní svobody podle § 238 odst. 1, 3 tr. zákona při shodném popisu 
skutků jak je uváděla obžaloba a jak jsou specifikovány výše. Za to mu byl 
uložen v sazbě § 234 odst. 3 tr. zákona za použití § 35 odst. 2 tr. zákona 
souhrnný trest odnětí svobody v trvání jedenácti roků. Pro výkon trestu byl 
podle § 39a odst. 3 tr. zákona zařazen do věznice s ostrahou. Současně byl 
zrušen výrok o trestu z rozsudku Krajského soudu v Praze ze dne 15. 1. 2007, 
sp. zn. 4 T 58/2006, ve spojení s rozsudkem Vrchního soudu v Praze ze dne 13. 
12. 2007, jakož i všecha další rozhodnutí, která na zrušený výrok o trestu 
obsahově navazovala, pokud vzhledem ke změně, k níž došlo zrušením, pozbyla 
podkladu.


Proti rozsudku podal odvolání obviněný M. M. a Vrchní soud v Praze na podkladě 
tohoto opravného prostředku rozhodl usnesením ze dne 6. 11. 2008, sp. zn. 2 To 
85/2008, tak, že podle § 258 odst. 1 písm. a), c) tr. řádu napadený rozsudek 
soudu prvního stupně zrušil a věc podle  § 259 odst. 1 tr. řádu tomuto soudu 
vrátil. Vrchní soud v Praze v písemně vyhotoveném rozhodnutí rozsáhle a 
podrobně zdůvodnil, jaké okolnosti ho vedly ke zrušení napadeného rozsudku, 
jakých pochybení se soud prvního stupně dopustil, která procesní ustanovení při 
rozhodování věci nerespektoval a porušil. Za nejpodstatnější vadu řízení 
označil neúplně provedená skutková zjištění, která se neodvíjela v intencích 
zákonných požadavků stanovených § 2 odst. 5 tr. řádu a z toho plynoucí i vadné 
hodnocení důkazů, které bylo učiněno v rozporu s § 2 odst. 6 tr. řádu. Ve svém 
rozhodnutí odvolací soud nalézacímu soudu vysvětlil v jakém směru má doplnit 
dokazování a rovněž ho upozornil na skutečnost, že je povinen  zabývat se a 
vypořádat s návrhy obhajoby na provedení dalších důkazů. Toto rozhodnutí mimo 
požadavků na řádně a úplně provedené dokazování neobsahuje žádný závazný právní 
názor jak posuzovat věc meritorně, neboť s ohledem na naprosto nedostatečně 
provedená skutková zjištění učiněná soudem prvního stupně mu takovýto postup 
stávající procesní situace neumožňovala.


Městský soud v Praze po zrušení a vrácení věci nařídil hlavní líčení na den 16. 
2. 2009, které konal v nepřítomnosti obviněného a v němž vyslechl svědky P. K., 
G. A., L. C., V. S., J. G., M. S. a Mgr. R. B. V odročeném hlavním líčení dne 
30. 3. 2009 vyslechl svědky M. D. a J. O. Dne 29. 9. 2009 byli mimo hlavní 
líčení vyslechnuti svědkové K. P. a S. M., kteří oba odmítli vypovídat jako 
svědkové s odkazem na ustanovení § 100 odst. 2 tr. řádu a odůvodněním, že by si 
výpovědí mohli způsobit trestní stíhání. Konečně v hlavním líčení konaném dne 
3. 11. 2009 za nepřítomnosti obviněného a aniž byly provedeny jiné důkazy, 
vynesl soud prvního stupně již výše citovaný zprošťující rozsudek.  


V odůvodnění tohoto rozhodnutí považoval nalézací soud za potřebné podrobně 
zrekapitulovat své původní odsuzující rozhodnutí  a zrušující usnesení vrchního 
soudu s vlastním kritickým komentářem závěrů v něm uvedených. V polemických 
pasážích (str. 9 rozsudku) s tímto rozhodnutím expresis verbis vyjádřil, že 
usnesení neporozuměl (viz argumenty „soudu prvního stupně není zřejmé; soudu 
unikla důvodnost zmínky; pro zdejší soud zůstává otázkou jaké výpovědi měl 
odvolací soud na mysli“ apod.). Zhodnocení výsledků dokazování provedl v prvním 
odstavci na str. 12, přičemž v další pasáži znovu deklaroval, že původní 
odsuzující rozsudek pokládá za správný, avšak pokud odvolací soud byl jiného 
náhledu a vyslovil blíže nespecifikovaný právní názor, nezbylo nalézacímu soudu 
než obviněného obžaloby zprostit.
Byť je stížnost pro porušení zákona podána výlučně do rozhodnutí učiněného 
dle             § 262 tr. řádu, Nejvyšší soud se musel v rámci stížnostního 
řízení zabývat i řízením předcházejícím rozhodnutí ve věci samé, neboť z 
odůvodnění usnesení Vrchního soudu v Praze ze dne 14. 1. 2010, sp. zn. 2 To 
119/2009, vyplývá, že právě zásadní procesní vady, jimiž byla řízení před 
soudem prvního stupně opakovaně zatížena, jej vedly k úvaze o nutnosti aplikace 
ustanovení § 262 tr. řádu. Nejvyšší soud po přezkoumání věci sdílí výhrady 
vrchního soudu ke způsobu, jimž bylo prováděno dokazování před soudem prvního 
stupně, jakož              i způsobu, jakým bylo provedeno vyhodnocení 
provedených důkazů a konečnému výsledku řízení, jímž byly diametrálně rozdílné 
právní závěry k nimž nalézací soud dospěl. Svědčí to jednak o skutečném 
nepochopení role procesního práva jakožto prostředku sloužícího k úpravě 
postupu orgánů činných v trestním řízení tak, aby trestné činy byly náležitě 
zjištěny  a jejich pachatelé spravedlivě potrestáni (§ 1 tr. řádu), jakož i 
základních principů – zásad trestního řízení – na nichž je trestní proces 
založen  (§ 2 tr. řádu). Nalézací soud také dostatečně nevstřebal nároky, které 
na písemně vyhotovené odůvodnění rozsudku klade ustanovení § 125 odst. 1 tr. 
řádu a nadto je zřejmé, že ani v dostatečné míře neakceptoval závazná procesní 
pravidla stanovená v hlavě šestnácté trestního řádu, která upravuje odvolání a 
řízení o něm. V opačném případě by se totiž nemohl dopustit těch flagrantních 
procesních pochybení, která mu oprávněně byla odvolacím soudem v obou 
zrušovacích usneseních opakovaně vytknuta, nemohl by v individuálním aktu 
aplikace práva, jímž rozsudek je, dotčeně reagovat na zrušovací usnesení 
odvolacího soudu a vést nepřípustnou a degradující polemiku. V této souvislosti 
je třeba akcentovat, že k základním zásadám spravedlivého procesu mimo postulát 
nezávislého a nestranného rozhodování, vyloučení libovůle v soudní jurisdikci 
aj., náleží také ústavní požadavek přezkumu rozhodnutí soudu nižšího stupně 
soudem vyššího stupně, neboť jen tak se naplňuje ústavně zaručené právo na 
soudní ochranu  a z ní vyplývající právo na spravedlivý proces (srov. nález 
Ústavního soudu z 9. 9. 1999,           sp. zn. III. ÚS 505/98). Pokud nebyl 
soud prvního stupně schopen tyto základní ideje trestního procesu akceptovat, 
bylo nutno z této nevůle vyvodit  příslušné právní důsledky. Je proto třeba 
přisvědčit závěru odvolacího soudu, že rozsudek bylo zapotřebí z důvodů, které 
uvedl, zrušit  a věc přikázat zpět soudu prvního stupně.


Rozhodnutí podle § 262 tr. řádu, aby věc projednal a rozhodl jiný soud téhož 
stupně         a druhu, je svou povahou odnětím a přikázáním věci, a proto pro 
tento postup musí být splněny obdobné důležité důvody jako pro postup podle § 
25 tr. řádu. Základním kriteriem pro posouzení existence důležitých důvodů je 
zejména fakt, zda u místně příslušného soudu lze zajistit dodržení základních 
zásad trestního řízení a vyloučit jakékoli pochybnosti                     o 
nestrannosti soudu, jakožto principu uvedeného v ustanovení čl. 36 odst. 1 
Listiny základních práv a svobod i v ustanovení § 5 odst. 1 zákona o soudech a 
soudcích (zákon č. 335/1991 Sb., ve znění pozdějších předpisů, úplné znění bylo 
vyhlášeno pod č. 32/1996 Sb.). Zmíněné důležité důvody musí být zřetelné, 
zřejmé a nepochybné a jejich existence musí být jednoznačně prokázána. 
Rozhodnutí o delegaci tak musí být rozhodnutím zcela výjimečným. Všechny úvahy 
dané problematiky je potom namístě vnímat z hlediska ustanovení čl. 38       
odst. 1 Listiny základních práv a svobod, které hovoří o tom, že nikdo nesmí 
být odňat svému zákonnému soudci a že příslušnost soudu i soudce stanoví zákon. 
Ten jej stanovil tak, že je zásadně dána a postup, kterým je věc odnímána a 
přidělována soudu jinému, je nutno chápat jako postup nestandardní a zcela 
výjimečný. Přitom institut zákonného soudce – i jeho odnětí – je důležitým 
prvkem právní jistoty, a nic na tom nemění ani skutečnost, že ustanovení § 
262          tr. řádu připouští výjimku. Je proto nutno upozornit na to, že 
odvolací soud má možnost postupovat v prvé řadě podle věty první § 262 tr. 
řádu, přičemž postup podle věty druhé tohoto zákonného ustanovení bude průlomem 
do zásady místní příslušnosti, a to i při respektování čl. 38 odst. 1 Listiny  
základních práv a svobod. Je proto mimo pochybnost, že odvolací soud může 
učinit rozhodnutí v intencích ustanovení § 262 tr. řádu při existenci 
důležitých důvodů.


Jako na každý výrok usnesení odvolacího soudu tak i na výrok učiněný podle § 
262      tr. řádu je nutno vztáhnout obecné principy, představující součást 
práva na řádný proces, vylučující libovůli při rozhodování, a to je povinnost 
soudu své rozhodnutí řádně zdůvodnit. Ustanovení § 134 odst. 2 tr. řádu stanoví 
rozsah této povinnosti - uvést v odůvodnění usnesení skutečnosti, které byly 
vzaty za prokázané, důkazy o něž se skutková zjištění opírají, úvahy, jimiž se 
rozhodující orgán řídil při hodnocení provedených důkazů, jakož i právní úvahy, 
na jejichž podkladě posuzoval prokázané skutečnosti podle příslušných 
ustanovení zákona. Respektování těchto zákonných požadavků umožňuje 
přezkoumatelnost takovéhoto rozhodnutí, neboť z jeho odůvodnění je zřejmé, jaké 
důvody a úvahy ho ke zvolenému procesnímu postupu vedly. 


Nejvyšší soud při znalosti těchto zákonných požadavků je nucen konstatovat, že 
odvolací soud ve vztahu k výroku učiněnému podle § 262 tr. řádu požadovaná 
kriteria nedodržel, svůj postup řádně vzhledem k závažnosti tohoto procesního 
kroku nezdůvodnil. Není proto zřejmé jaké konkrétní zřetelné důvody vedly 
vrchní soud nejen k závěru, že věc má být projednána v jiném složení senátu, 
ale dokonce i jiným krajským soudem. Argumentace, kterou napadené usnesení v 
tomto směru obsahuje, je velmi strohá                     a nedostačující 
vzhledem k závažnosti samotného faktu  odnětí a přikázání věci.


Vzhledem k výše uvedené argumentaci Nejvyšší soud podle § 268 odst. 2 tr. řádu 
vyslovil, že pravomocným usnesením Vrchního soudu v Praze ze dne 14. 1. 2010, 
sp. zn.             2 To 119/2009, byl  porušen zákon v tomto  ustanovení § 262 
tr. řádu v neprospěch obviněného M. M. Podle § 269 odst. 2 tr. řádu  napadené 
usnesení zrušil, jakož  i všechna další rozhodnutí, která na zrušené usnesení 
obsahově navazovala, pokud vzhledem ke změně, k níž došlo zrušením, pozbyla 
podkladu. Byť v napadeném usnesení výrok vrchního soudu učiněný podle § 258 
odst. 1 písm. b), c) tr. řádu a § 259 odst. 1 tr. řádu pokládá Nejvyšší soud za 
správný a zákonný - ostatně tento výrok stížnostními námitkami dotčen nebyl - 
musel zrušit celé usnesení, neboť výrok o přikázání věci jinému soudu podle § 
262 tr. řádu není oddělitelným výrokem. Věc byla podle § 270 odst. 1 tr. řádu 
vrácena Vrchnímu soudu v Praze, aby ji v potřebném rozsahu znovu projednal a 
rozhodl. Při úvahách o nutnosti případné aplikace ustanovení § 262 tr. řádu 
bude  postupovat v intencích právního názoru Nejvyššího soudu a svůj procesní 
postup v případě, že jej bude znovu aplikovat,  náležitě zdůvodní tak, aby byla 
dodržena všechna výše vzpomenutá zákonná kriteria.


P o u č e n í : Proti tomuto rozhodnutí není opravný prostředek přípustný.


                                                   V Brně dne 21. září  2010 



                                                                                
                           Předsedkyně senátu:
                                                                                
                   JUDr. Danuše   N o v o t n á   










 


	
	
