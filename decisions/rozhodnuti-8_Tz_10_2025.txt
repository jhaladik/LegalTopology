Soud: Nejvyšší soud

Spisová značka: 8 Tz 10/2025

Datum rozhodnutí: 26.03.2025

Typ rozhodnutí: ROZSUDEK


Heslo: Podmíněné propuštění, Přečin

Dotčené předpisy: § 89 odst. 1 tr. zákoníku

Kategorie rozhodnutí: D




8 Tz 10/2025-86




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 26. 3. 2025 v senátě 
složeném z předsedy JUDr. Jana Engelmanna a soudců JUDr. Věry Kůrkové a JUDr. 
Milady Šámalové stížnost pro porušení zákona, kterou podal ministr 
spravedlnosti České republiky ve prospěch obviněného L. V. proti pravomocnému 
usnesení Okresního soudu v Nymburce ze dne 3. 9. 2024, č. j. 2 PP 48/2024-32, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :


Pravomocným usnesením Okresního soudu v Nymburce ze dne 3. 9. 2024, č. j. 2 PP 
48/2024-32

byl porušen zákon

v neprospěch obviněného v ustanovení § 89 odst. 1 tr. zákoníku.

Pravomocné usnesení Okresního soudu v Nymburce ze dne 3. 9. 2024, č. j. 2 PP 
48/2024-32, se zrušuje. Současně se zrušují také další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.

	Okresnímu soudu v Nymburce se přikazuje, aby věc v potřebném rozsahu 
znovu projednal a rozhodl.


O d ů v o d n ě n í :

1. 	Usnesením Okresního soudu v Nymburce ze dne 3. 9. 2024, č. j. 2 PP 
48/2024-32, byl  obviněný L. V. podle § 88 odst. 1 písm. a) tr. zákoníku 
podmíněně propuštěn z výkonu trestu odnětí svobody uloženého mu rozhodnutím 
Obvodního soudu pro Prahu 9 sp. zn. 50 T 81/2021 ze dne 14. 2. 2022 v trvání 18 
měsíců,  rozhodnutím Okresního soudu v Kolíně sp. zn. 3 T 47/2022 ze dne 28. 4. 
2022 v trvání 12 měsíců a rozhodnutím Okresního soudu Praha – východ sp. zn. 44 
T 64/2022 ze dne 15. 7. 2022 v trvání 10 měsíců, a podle § 89 odst. 1 tr. 
zákoníku stanovil soud obviněnému zkušební dobu v trvání 7 let za současného 
dohledu probačního úředníka. Podle § 89 odst. 2 tr. zákoníku obviněnému uložil, 
aby se ve zkušební době podmíněného propuštění v rámci dohledu probačního 
úředníka podroboval namátkovým kontrolám na OPL, dokladoval legálnost svých 
příjmů a dále, aby se podrobil léčení závislosti na návykových látkách, které 
není léčením podle trestního zákoníku. Obviněný po poradě se svým obhájcem a 
státní zástupce se po vyhlášení rozhodnutí vzdali u veřejného zasedání 
opravného prostředku a shora uvedené rozhodnutí nabylo právní moci.

2. 	Proti výše uvedenému usnesení Okresního soudu v Nymburce ze dne 3. 
9. 2024, č. j. 2 PP 48/2024-32, podal ve prospěch obviněného ministr 
spravedlnosti stížnost pro porušení zákona, ve které po rekapitulaci 
předchozích odsouzení, která se stala předmětem rozhodování o podmíněném 
propuštění obviněného z výkonu trestu, poukázal na skutečnost, pro kterou byla 
stížnost pro porušení zákona podána, a to zjištění, že obviněnému byla v 
rozporu s ustanovením § 89 odst. 1 tr. zákoníku stanovena zkušební doba v 
trvání sedmi let. Ministr spravedlnosti konstatoval, že všechna odsouzení, 
kterých se podmíněné propuštění z výkonu trestu odnětí svobody týkala, byla 
odsouzení pro přečiny, tudíž okresní soud mohl obviněnému uložit maximální 
zkušební dobu v trvání tří roků. Tím, že Okresní soud v Nymburce usnesením ze 
dne 3. 9. 2024, č. j. 2 PP 48/2024-32, stanovil obviněnému zkušební dobu v 
trvání sedmi let, porušil zákon v neprospěch obviněného. S ohledem na shora 
uvedenou skutečnost navrhl v závěru stížnosti pro porušení zákona, aby Nejvyšší 
soud podle § 268 odst. 2 tr. ř. vyslovil porušení zákona v neprospěch 
obviněného, a to v ustanovení § 89 odst. 1 tr. zákoníku, aby podle § 269 odst. 
2 tr. ř. zrušil usnesení Okresního soudu v Nymburce ze dne 3. 9. 2024, č. j. 2 
PP 48/2024-32, v celém rozsahu, jakož i další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu, a podle § 270 odst. 1 tr. ř. Okresnímu soudu v Nymburce věc přikázal 
k novému projednání a rozhodnutí.

3.	Státní zástupkyně činná u Nejvyššího státního zastupitelství se ve 
svém vyjádření plně ztotožnila s podanou stížností pro porušení zákona včetně 
závěrečného návrhu.

4.	Obviněný se k podané stížnosti pro porušení zákona nevyjádřil.

5.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl porušen.

6.	Z předloženého spisu Okresního soudu v Nymburce ze dne 3. 9. 2024, č. 
j. 2 PP 48/2024-32, Nejvyšší soud zjistil, že dne 7. 8. 2024 podal obviněný, 
který v té době vykonával trest odnětí svobody ve Věznici Jiřice, 
prostřednictvím zvoleného obhájce, žádost o podmíněné propuštění z výkonu 
trestu odnětí svobody (součástí žádosti byly také další písemnosti, kterými 
dokladoval důvodnost své žádosti). Dále z předloženého spisu vyplývá, že soud 
prvního stupně si před svým rozhodnutím připojil rozhodnutí o předchozích 
odsouzeních obviněného, ke kterým se vztahovala jeho žádost (viz č. l. 28). Z 
rozsudku Obvodního soudu pro Prahu 9 ze dne 14. 2. 2022, č. j. 50 T 
81/2021-1090, vyplývá, že jím byl obviněný uznán vinným pokračujícím přečinem 
krádeže podle § 205 odst. 1 písm. b), odst. 3 tr. zákoníku dílem dokonaným a 
dílem nedokonaným ve stádiu pokusu podle § 21 odst. 1 tr. zákoníku, spáchaného 
ve spolupachatelství podle § 23 tr. zákoníku, pokračujícím přečinem poškození 
cizí věci podle § 228 odst. 1 tr. zákoníku ve spolupachatelství podle § 23 tr. 
zákoníku a přečinem neoprávněného opatření, padělání a pozměnění platebního 
prostředku podle § 234 odst. 1 tr. zákoníku ve spolupachatelství podle § 23 tr. 
zákoníku a za tyto přečiny a sbíhající se přečin ohrožení pod vlivem návykové 
látky podle § 274 odst. 1 tr. zákoníku z rozsudku Obvodního soudu pro Prahu 10 
ze dne 25. 5. 2021, sp. zn. 1 T 26/2021, který nabyl právní moci dne 10. 8. 
2021, za sbíhající přečin ohrožení pod vlivem návykové látky podle § 274 odst. 
1 tr. zákoníku z trestního příkazu Okresního soudu v Kolíně ze dne 13. 5. 2020, 
sp. zn. 3 T 46/2020, který nabyl právní moci dne 22. 10. 2020, a za sbíhající 
se přečin ohrožení pod vlivem návykové látky podle § 274 odst. 1, 2 písm. a) 
tr. zákoníku z trestního příkazu Okresního soudu v Benešově ze dne 12. 6. 2020, 
sp. zn. 1 T 92/2020, který nabyl právní moci dne 10. 7. 2020,  mu byl uložen 
podle § 205 odst. 3 tr. zákoníku za použití § 43 odst. 2 tr. zákoníku souhrnný 
trest odnětí svobody v trvání osmnácti měsíců, pro jehož výkon byl podle § 56 
odst. 2 písm. a) zařazen do věznice s ostrahou. Dále byl obviněnému uložen 
podle § 73 odst. 1 tr. zákoníku trest zákazu činnosti spočívající v zákazu 
řízení motorových vozidel všeho druhu v trvání šesti let [podle § 43 odst. 2 
tr. zákoníku byly zrušeny výroky o trestech z rozsudků (trestních příkazů) 
dřívějších (shora uvedených)]. Z rozsudku Okresního soudu v Kolíně ze dne 28. 
4. 2022, č. j. 3 T 47/2022-317, vyplývá, že jím byl obviněný uznán vinným 
přečinem krádeže podle § 205 odst. 1 písm. b) tr. zákoníku, přečinem porušování 
domovní svobody podle § 178 ods. 1, 2 tr. zákoníku, přečinem neoprávněného 
opatření, padělání a pozměnění platebního prostředku podle § 234 odst. 1 tr. 
zákoníku, pokračujícím přečinem maření výkonu úředního rozhodnutí a vykázání 
podle § 337 odst. 1 písm. a) tr. zákoníku a přečinem neoprávněného užívání cizí 
věci podle § 207 odst. 1 tr. zákoníku a za tyto přečiny byl podle § 178 odst. 2 
tr. zákoníku za použití § 45 tr. zákoníku odsouzen ke společnému trestu odnětí 
svobody v trvání dvanácti měsíců, pro jehož výkon byl zařazen podle § 56 odst. 
2 písm. a) tr. zákoníku do věznice s ostrahou. Rozsudkem Okresního soudu Praha 
– východ ze dne 15. 7. 2022 č. j. 44 T 64/2022-215, byl obviněný uznán vinným 
přečinem krádeže podle § 205 odst. 1 písm. a), b) tr. zákoníku, který spáchal 
ve spolupachatelství podle § 23 tr. zákoníku, dále přečinem maření výkonu 
úředního rozhodnutí a vykázání podle § 337 odst. 1 písm. a) tr. zákoníku a za 
tyto přečiny a dále za přečin krádeže podle § 205 odst. 1 písm. b) tr. 
zákoníku, přečin porušování domovní svobody podle § 178 odst. 1, 2 tr. zákoníku 
a přečin maření výkonu úředního rozhodnutí a vykázání podle § 337 odst. 1 písm. 
a) tr. zákoníku, za které byl odsouzen rozsudkem Okresního soudu Praha – východ 
ze dne 27. 7. 2021, č. j. 37 T 42/2021-157, který nabyl právní moci dne 27. 7. 
2021, a za přečin maření výkonu úředního rozhodnutí a vykázání podle § 337 
odst. 1 tr. zákoníku, za který byl odsouzen rozsudkem Obvodního soudu pro Prahu 
9 ze dne 5. 5. 2021, č. j. 50 T 68/2021-43, který nabyl právní moci dne 22. 7. 
2021, byl obviněnému podle § 178 odst. 2 tr. zákoníku ve spojení s § 43 odst. 2 
tr. zákoníku uložen souhrnný trest odnětí svobody v trvání deseti měsíců, pro 
jehož výkon byl obviněný podle § 56 odst. 2 písm. a) tr. zákoníku zařazen do 
věznice s ostrahou. Současně podle § 43 odst. 2 tr. zákoníku byly zrušeny 
výroky o trestech z rozsudku Okresního soudu Praha – východ ze dne 27. 7. 2021, 
č. j. 37 T 42/2021-157, a rozsudku Obvodního soudu pro Prahu 9 ze dne 5. 5. 
2021, sp. zn. 50 T 68/2021, jakož i všechna další rozhodnutí na tyto výroky 
obsahově navazující, pokud vzhledem ke změně, k níž došlo zrušením, pozbyla 
podkladu. 

7.	Po provedeném veřejném zasedání vydal Okresní soud v Nymburce  dne 3. 
9. 2024 pod č. j. 2 PP 48/2024-32, usnesení, kterým podle § 88 odst. 1 písm. a) 
tr. zákoníku rozhodl o žádosti obviněného o jeho podmíněné propuštění z výkonu 
trestu odnětí svobody uloženého  rozhodnutím Obvodního soudu pro Prahu 9 sp. 
zn. 50 T 81/2021 ze dne 14. 2. 2022 v trvání 18 měsíců,  rozhodnutím Okresního 
soudu v Kolíně sp. zn. 3 T 47/2022 ze dne 28. 4. 2022 v trvání 12 měsíců a 
rozhodnutím Okresního soudu Praha – východ sp. zn. 44 T 64/2022 ze dne 15. 7. 
2022 v trvání 10 měsíců.

8.	V předmětné trestní věci se Nejvyšší soud plně ztotožnil s 
argumentací ministra spravedlnosti v podané stížnosti pro porušení zákona. 
Nelze než konstatovat, že všechna odsouzení, ve vztahu k nimž bylo rozhodováno 
(viz též bod 6) o podmíněném propuštění obviněného z výkonu trestu odnětí 
svobody, byla odsouzení pro přečiny. Ustanovení § 89 odst. 1 věty první tr. ř. 
přitom konstatuje, že „při podmíněném propuštění stanoví soud zkušební dobu u 
osob odsouzených za přečin až na tři roky a u odsouzených za zločin na jeden 
rok až sedm let; zkušební doba počíná podmíněným propuštěním odsouzeného na 
svobodu“. Za situace, kdy soud sice vyhověl žádosti obviněného a rozhodl o jeho 
podmíněném propuštění z výkonu trestu odnětí svobody, a přitom stanovil 
zkušební dobu v trvání sedmi let, což neodpovídá zkušební době v případě 
podmíněného propuštění osoby odsouzené za přečiny, nezbylo Nejvyššímu soudu než 
vyslovit porušení zákona v ustanovení § 89 odst. 1 tr. zákona, neboť Okresní 
soud v Nymburce stanovil zkušební dobu obviněnému v rozporu se zákonem. 

9.	 Z důvodů shora uvedených musel proto Nejvyšší soud zrušit pravomocné 
usnesení Okresního soudu v Nymburce ze dne 3. 9. 2024, č. j. 2 PP 48/2024-32, 
neboť došlo k porušení zákona v neprospěch obviněného, a to v ustanovení § 89 
odst. 1 tr. zákoníku, které bylo soudem nesprávně použito ve vazbě na ukládanou 
zkušební dobu za spáchané přečiny. Současně zrušil také další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu, a Okresnímu soudu v Nymburce přikázal, aby věc v 
potřebném rozsahu znovu projednal a rozhodl.

Poučení: Proti tomuto rozhodnutí není opravný prostředek přípustný.


V Brně dne 26. 3. 2025


   JUDr. Jan Engelmann   
         předseda senátu




	
	





