Soud: Nejvyšší soud

Spisová značka: 4 Tz 43/2008

Datum rozhodnutí: 27.05.2008

Typ rozhodnutí: ROZSUDEK




4 Tz 43/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  27. 
května 2008 v senátě složeném z předsedy JUDr. J. P. a soudců JUDr. F. H. a 
JUDr. F. P. stížnost pro porušení zákona, kterou podal ministr spravedlnosti 
České republiky ve prospěch obviněného T. B., proti pravomocnému trestnímu 
příkazu Okresního soudu Brno - venkov ze dne 31. 5. 2007, sp. zn. 1 T 128/2007, 
a podle § 268 odst. 2,  § 269 odst. 2 a § 270 odst. 1 tr. ř. rozhodl   t a k t 
o:

Pravomocným trestním příkazem Okresního soudu Brno - venkov ze dne 31. 5. 2007, 
sp. zn. 1 T 128/2007 a  v řízení předcházejícím b y l   p o r u š e n   z á k o 
n  v ustanoveních § 2 odst. 5, 6 tr. ř.,  § 36 tr. zák. a § 45a odst. 1 tr. 
zák. v neprospěch obviněného T. B.  

Napadený trestní příkaz se  z r u š u j e  v části týkající se obviněného T. 
B.   

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

	

Okresnímu soudu Brno - venkov  s e   p ř i k a z u j e,  aby věc v potřebném 
rozsahu znovu projednal a rozhodl. 

Odůvodnění:

Trestním příkazem Okresního soudu Brno - venkov ze dne 31. 5. 2007, sp. zn. 1 T 
128/2007, byl obviněný T. B. uznán vinným trestným činem řízení motorového 
vozidla bez řidičského oprávnění podle § 180d tr. zák., kterého se dopustil 
společně s D. B. (otec) dne 1. 5. 2007, za což byl podle § 45 odst. 1 a § 45a 
odst. 1 tr. zák. s přihlédnutím k § 314e odst. 2 písm. b) tr. ř. odsouzen k 
trestu obecně prospěšných prací ve výměře 300 hodin. Uvedený trestní příkaz 
nabyl právní moci dne 31. 7. 2007. Výkon uloženého trestu obecně prospěšných 
prací nebyl obviněnému dosud nařízen.  

Trestním příkazem Okresního soudu Brno – venkov ze dne 12. 6. 2006, sp. zn. 2 T 
71/2006, byl obviněný T. B. uznán vinným trestným činem krádeže podle § 247 
odst. 1, 2 tr. zák., kterého se dopustil společně s J. S. a M. P. dvěma skutky 
spáchanými ve dnech 14. 2. 2006 – 15. 2. 2006, za což byl podle § 45 odst. 1, 2 
a § 45a odst. 1 tr. zák. s přihlédnutím k § 314e odst. 2 písm. b) tr. ř. 
odsouzen k trestu obecně prospěšných prací ve výměře 400 hodin. Současně mu 
byla podle § 45a odst. 1 tr. zák. uložena povinnost, aby během výkonu trestu 
podle svých sil nahradil způsobenou škodu. Uvedený trestní příkaz nabyl právní 
moci dne 27. 6. 2006. Obviněnému byl citovaný trestní příkaz doručen dne 16. 6. 
2006 a výkon trestu obecně prospěšných prací byl obviněnému nařízen dne 12. 7. 
2006. Dle sdělení Probační a  mediační službou České republiky, středisko Brno, 
ze dne 7. 4. 2008 obviněný zahájil výkon uvedeného trestu dne 28. 8. 2007.  

Proti trestnímu příkazu Okresního soudu Brno - venkov ze dne 31. 5. 2007, sp. 
zn. 1 T 128/2007, podal ministr spravedlnosti České republiky stížnost pro 
porušení zákona ve prospěch obviněného T. B. Vytkl v ní, že zákon byl porušen v 
ustanoveních § 2 odst. 5, 6 tr. ř., § 36 tr. zák. a § 45a odst. 1 tr. zák. v 
neprospěch obviněného T. B.  

V odůvodnění stížnosti pro porušení zákona ministr spravedlnosti uvedl, že  
Okresní soud Brno - venkov se neřídil ustanoveními § 36 a § 45a odst. 1 tr. 
zák., neboť napadeným trestním příkazem byla překročena hranice 400 hodin 
stanovená jako maximální výměra pro trest obecně prospěšných prací vzhledem k 
dříve uloženému trestu obecně prospěšných prací z trestního příkazu Okresního 
soudu Brno – venkov ze dne 12. 6. 2006, sp. zn. 2 T 71/2006.   

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu Brno - venkov ze dne 31. 5. 2007, sp. zn. 1 T 
128/2007, byl porušen zákon v neprospěch obviněného T. B. ve vytýkaném směru, 
aby podle § 269 odst. 2 tr. ř. napadený trestní příkaz zrušil a dále postupoval 
podle § 270 odst. 1 tr. ř.  

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. 

Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

Po prostudování předmětného spisového materiálu Nejvyšší soud České republiky 
zjistil, že obviněný T. B. byl trestním příkazem Okresního soudu Brno – venkov 
ze dne 12. 6. 2006, sp. zn. 2 T 71/2006, uznán vinným trestným činem krádeže 
podle § 247 odst. 1, 2 tr. zák., kterého se dopustil společně s J. S. a M. P. 
dvěma skutky spáchanými ve dnech 14. 2. 2006 – 15. 2. 2006, za což byl podle § 
45 odst. 1, 2 a § 45a odst. 1 tr. zák. s přihlédnutím k § 314e odst. 2 písm. b) 
tr. ř. odsouzen k trestu obecně prospěšných prací ve výměře 400 hodin. Současně 
mu byla podle § 45a odst. 1 tr. zák. uložena povinnost, aby během výkonu trestu 
podle svých sil nahradil způsobenou škodu. Uvedený trestní příkaz nabyl právní 
moci dne 27. 6. 2006. Obviněnému byl citovaný trestní příkaz doručen dne 16. 6. 
2006. Usnesením Okresního soudu Brno – venkov ze dne 12. 7. 2006, sp. zn. 2 T 
71/2006, byl poté obviněnému T. B. nařízen příslušný výkon trestu obecně 
prospěšných prací ve výměře 400 hodin. Dle sdělení Probační a  mediační služby 
České republiky, středisko Brno, ze dne 7. 4. 2008 obviněný však započal s 
výkonem trestu obecně prospěšných prací až dne 28. 8. 2007. 

Následně byl obviněný T. B. trestním příkazem Okresního soudu Brno- venkov ze 
dne 31. 5. 2007, sp. zn. 1 T 128/2007, uznán vinným trestným činem řízení 
motorového vozidla bez řidičského oprávnění podle § 180d tr. zák., kterého se 
dopustil společně s D. B. (otec obviněného) dne 1. 5. 2007, za což byl podle § 
45 odst. 1 a § 45a odst. 1 tr. zák. s přihlédnutím k § 314e odst. 2 písm. b) 
tr. ř. odsouzen k trestu obecně prospěšných prací ve výměře 300 hodin. Uvedený 
trestní příkaz nabyl právní moci dne 31. 7. 2007. Výkon uloženého trestu obecně 
prospěšných prací nebyl obviněnému dosud nařízen.  

Skutečnosti o předchozím odsouzení a trestu obviněného T. B. (z trestního 
příkazu Okresního soudu Brno – venkov ze dne 12. 6. 2006, sp. zn. 2 T 71/2006) 
vyplývají z opisu z rejstříku trestů obviněného (č.l. 14 – 15 spisu) i ze 
soudní lustrace. Okresní soud Brno -venkov však v předmětné trestní věci vedené 
pod sp. zn. 1 T 128/2007 soudní lustraci nevěnoval  žádnou pozornost a 
předchozí trestní spis vedený pod sp. zn. 2 T 71/2006 si jako důkaz neopatřil, 
proto žádným způsobem nezjistil, že obviněný T. B.  ke dni spáchání předmětného 
trestného činu (t. j. 1. 5. 2007) z trestu obecně prospěšných prací ve výměře 
400 hodin, který mu byl uložen dřívějším trestním příkazem Okresního soudu Brno 
– venkov ze dne 12. 6. 2006, sp. zn. 2 T 71/2006, nic nevykonal.  

Celková výměra uložených a ke dni vydání napadeného trestního příkazu 
nevykonaných hodin trestu obecně prospěšných prací obviněného T. B. tak činila 
700 hodin. 

Za této situace je zřejmé, že další trest obecně prospěšných prací ve výměře 
300 hodin uložený obviněnému T. B. trestním příkazem Okresního soudu Brno - 
venkov ze dne 31. 5. 2007, sp. zn. 1 T 128/2007, spolu s dosud nevykonanou 
částí dříve uloženého trestu obecně prospěšných prací z trestního příkazu 
Okresního soudu Brno – venkov ze dne 12. 6. 2006, sp. zn. 2 T 71/2006, 
přesahoval v době vydání napadeného rozhodnutí o 300 hodin nejvyšší výměru 
dovolenou trestním zákonem pro trest obecně prospěšných prací, která je 
stanovena na 400 hodin.

Z uvedeného vyplývá, že Okresní soud Brno - venkov trestním příkazem ze dne 31. 
5. 2007, sp. zn. 1 T 128/2007, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch obviněného T. B.   

Z obsahu trestního spisu vedeného u Okresního soudu Brno - venkov pod sp. zn. 1 
T 128/2007 vyplývá, že Okresní soud Brno - venkov v této trestní věci 
neshromáždil všechny podklady potřebné pro rozhodnutí ve věci, zejména další 
trestní spis Okresního soudu Brno - venkov týkající se předchozí trestné 
činnosti obviněného T. B. Okresní soud Brno - venkov věděl, a to z opisu z 
rejstříku trestů obviněného ze dne 2. 5. 2007 (č.l. 14 – 15 spisu) a ze soudní 
lustrace, že proti obviněnému bylo vedeno u téhož soudu další trestní řízení, 
ale neučinil potřebné kroky ke zjištění, v jakém stadiu se věc nachází a zda 
již bylo ve věci vydáno rozhodnutí a zda a jak je to rozhodnutí vykonáváno. 
Okresní soud Brno - venkov tak nezjistil skutkový stav věci  v rozsahu, který 
byl nezbytný pro jeho rozhodnutí, důkazy chybně zhodnotil, v důsledku čehož byl 
napadeným trestním příkazem porušen zákon  i v ustanovení § 2 odst. 5, odst. 6  
tr. ř. v neprospěch obviněného T. B.  

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu České republiky je třeba překročení horní hranice 
zákonné trestní sazby některého druhu trestu uložením několika samostatných 
trestů tohoto druhu určitému pachateli zásadně považovat za uložení druhu 
trestu, který je v zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahoval v době vydání stížností pro 
porušení zákona napadeného trestního příkazu horní hranici zákonné trestní 
sazby o 300 hodin, v zřejmém rozporu s jeho účelem.

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu Brno - venkov ze dne 31. 5. 2007, 
sp. zn.  1 T 128/2007, byl porušen zákon v ustanoveních § 36, § 45a odst. 1 tr. 
zák. a v řízení předcházejícím též v ustanovení  § 2 odst. 5, odst. 6 tr. ř. v 
neprospěch obviněného T. B. a podle § 269 odst. 2 tr. ř. napadený trestní 
příkaz v části týkající se obviněného T. B. zrušil. Nejvyšší soud České 
republiky dále zrušil i všechna další rozhodnutí na zrušenou část trestního 
příkazu obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. bylo přikázáno Okresnímu soudu Brno - venkov, aby 
věc v potřebném rozsahu znovu projednal a rozhodl, přičemž aby při rozhodování 
o trestu obviněného T. B. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud České 
republiky v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného T. B., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 27. května 2008

Předseda senátu:

JUDr. J. P.

	

	
