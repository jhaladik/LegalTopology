Soud: Nejvyšší soud

Spisová značka: 5 Tz 243/2000

Datum rozhodnutí: 29.11.2000

Typ rozhodnutí: Rozsudek




5 Tz 243/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání dne 29. listopadu 
2000 v senátě složeném z předsedy JUDr. Jindřicha Urbánka a soudců JUDr. Jiřího 
Horáka a JUDr. Petra Hrachovce stížnost pro porušení zákona, kterou podal 
ministr spravedlnosti České republiky v neprospěch obviněných V. B., V. B., E. 
B., R. S., I. S., a JUDr. M. Š., proti usnesení okresní státní zástupkyně ve 
Strakonicích ze dne 5. 4. 2000, sp. zn. Zt 1551/99, v trestní věci vedené u 
Policie České republiky, Okresního úřadu vyšetřování ve Strakonicích pod sp. 
zn. ČVS: OVST - 701/99, a rozhodl podle § 268 odst. 2, § 269 odst. 2, § 270 
odst. 1 tr. ř. za splnění podmínek § 272 tr. ř. t a k t o :

Usnesením okresní státní zástupkyně ve Strakonicích ze dne 5. 4. 2000, sp. zn. 
Zt 1551/99, b y l v ustanoveních § 2 odst. 5, 6 a § 171 odst. 1 tr. ř.

p o r u š e n z á k o n

ve prospěch obviněných V. B., V. B., E. B., R. S., I. S. a JUDr. M. Š. 

Toto usnesení se z r u š u j e . 

Okresní státní zástupkyni ve Strakonicích se p ř i k a z u j e , aby věc v 
potřebném rozsahu znovu projednala a rozhodla. 

Odůvodnění:

	Usnesením okresní státní zástupkyně ve Strakonicích (dále jen "státní 
zástupkyně"), ze dne 5. 4. 2000, sp. zn. Zt 1551/99, byla podle § 171 odst. 1 
tr. ř. postoupena k projednání jako přestupek Komisi pro projednávání přestupků 
Městského úřadu v B. trestní věc obviněných V. B., V. B., V. B., R. S., I. S. a 
JUDr. M. Š. stíhaných pro trestný čin vydírání podle § 235 odst. 1, odst. 2 
písm. b) tr. zák. Uvedeného trestného činu měli se všichni obvinění dopustit 
tím, že dne 5. 11. 1999 mezi 10.00 hod. až 10.40 hod. v budově Polikliniky v 
B., ulice J. W. č. 502, okr. S., vydírali poškozeného MUDr. K. H. tak, že 
nejprve obviněný V. B. a obviněný I. S. za slovní podpory obviněné R. S. 
násilím odvedli poškozeného od dveří kanceláře přináležící k jeho zubní 
ordinaci po chodbě do pracovny - zubní laboratoře obviněné R. S. přesto, že 
dával najevo nesouhlas s takovým jednáním a v zadní místnosti pracoviště 
obviněné R. S. všichni obvinění společně nutili poškozeného MUDr. K. H. k 
podepsání písemností, kterými poškozený uznává své dluhy vůči nim, a 
písemnosti, v níž dává souhlas se změnou příjmení jeho dcery, vzešlé z 
manželství s E. B., pod pohrůžkami zabití a fyzickým násilím měli poškozeného 
přimět k tomu, aby část listin podepsal, a při tomto jednání mu způsobili 
zranění, které ze soudně lékařského hlediska je považováno pouze za ublížení na 
těle. Dále byla citovaným usnesením postoupena dle § 171 odst. 1 tr. ř. k 
projednání jako přestupek výše uvedenému orgánu i trestní věc obviněných V. B., 
R. S. a JUDr. M. Š. stíhaných pro trestný čin loupeže podle § 234 odst. 1 tr. 
zák. jehož se měly dopustit tím, že výše uvedeného dne a na výše uvedeném místě 
z pracoviště obviněné R. S. odešly do kanceláře poškozeného MUDr. K. H., kde se 
v té době nacházela jeho nynější manželka poškozená L. H., a v době od 10.42 
hod. do 10.47 hod. poté, kdy jim poškozená L. H. po zaklepání otevřela dveře, 
měly vniknout do místnosti, kde násilím odcizily mobilní telefon značky 
Ericsson 628 v hodnotě 5.995,- Kč z ruky poškozené L. H. a dále vzaly klíče od 
dveří do kanceláře; poškozená volala o pomoc z okna ordinace a obviněné pak 
místnost opustily a během fyzického napadení jí měly způsobit proražení horního 
rtu vpravo bez pracovní neschopnosti.

	Státní zástupkyně odůvodnila své usnesení zejména tím, že proti sobě 
stojí dva okruhy výpovědí, a to na jedné straně výpovědi obviněných, které v 
hlavních rysech spolu korespondují, na druhé straně pak výpovědi poškozených 
MUDr. K. H. a L. H. Okruh dalších svědků, které by bylo možno značit za 
nestranné, je malý a tito svědci, podle ní neuvedli k události nic podstatného 
a v jejich výpovědích jsou rozpory. Podle názoru státní zástupkyně obvinění 
postupovali formou svépomoci ohledně uznání a úhrady dluhů poškozeným MUDr. K. 
H. a motivem jejich jednání nebylo vymožení dlužných částek násilím nebo 
výhrůžkami. Pokud došlo k výměně názorů, případně fyzickému napadení 
poškozeného, toto jednání nedosáhlo stupně společenské nebezpečnosti trestného 
činu podle § 235 odst. 1, odst. 2 písm. b) tr. zák. a přichází v úvahu 
posouzení věci jako přestupku. Také pokud jde o skutek kvalifikovaný jako 
trestný čin loupeže podle § 234 odst. 1 tr. zák. vzhledem k výsledkům 
dokazování a zásadě in dubio pro reo, dospěla státní zástupkyně k závěru, že 
nejde o trestný čin, ale o skutek, který by mohl být příslušným orgánem 
posouzen jako přestupek. Usnesení nabylo právní moci ohledně všech obviněných 
dne 11. 4. 2000.

Ministr spravedlnosti České republiky podal proti tomuto usnesení dne 4. 10. 
2000, tedy ve lhůtě stanovené v § 272 tr. ř., stížnost pro porušení zákona v 
neprospěch všech obviněných. Namítl v ní, že citovaným usnesením byl porušen 
zákon ve prospěch všech obviněných v ustanoveních § 2 odst. 6, § 171 odst. 1 a 
§ 174 odst. 2 písm. c) tr. ř. ve vztahu k ustanovením § 3 odst. 4, § 234 odst. 
1 a § 235 odst. 1, odst. 2 písm. b) tr. zák. Ministr spravedlnosti nesouhlasil 
s hodnocením důkazů, zejména výpovědí svědků F. B., L. D., M. D. a A. H., kteří 
jako pacienti v kritické době pobývali v přilehlých prostorách poblíž místa, 
kde mělo ke skutkům dojít. Rozpory a nepřesnosti v jejich výpovědích podle něj 
nelze interpretovat jako vědomé zkreslování skutečnosti, ale spíše jako 
důsledek zkresleného vnímání a vybavování si celé události, což mohlo být 
ovlivněno i jejich rozrušením. Jejich výpovědi však podle ministra 
spravedlnosti vyvracejí verzi obviněných. Především svědek L. D. potvrdil 
výpověď poškozených, že poškozený MUDr. K. H. byl na pracoviště obviněné R. S. 
tažen násilím. Z výpovědí uvedených svědků dále vyplývá, že do ordinace 
poškozeného MUDr. K. H. nevešla samotná obviněná R. S., ale více osob. Státní 
zástupkyně se opřela o závěry znaleckého posudku z oboru zdravotnictví a 
dovodila z nich závěr o údajné nevěrohodnosti poškozených. Zdůraznila jednak 
bagatelnost zjištěných zranění, jednak závěr znalce, že tato zranění mohla 
vzniknout i jiným způsobem než fyzickým útokem. Zákonným znakem skutkových 
podstat trestných činů loupeže a vydírání však není ublížení na zdraví. Je tedy 
nerozhodné tvrzení, že vůči poškozené L. H. nebylo použito takové násilí, které 
trestný čin loupeže podle § 234 odst. 1 tr. zák. vyžaduje, o čemž podle státní 
zástupkyně svědčí závěry znaleckého posudku. Ke spáchání uvedeného trestného 
činu postačuje totiž násilí jen zcela zanedbatelné intenzity; nebo dokonce jen 
pouhá pohrůžka bezprostředního násilí. Nesprávná argumentace se týká i toho, že 
na společenskou nebezpečnost trestného činu loupeže podle § 234 odst. 1 tr. 
zák. by mohlo mít vliv snížení hodnoty mobilního telefonu z 5.995,- Kč na 
2.000,- Kč. Státní zástupkyně zcela opomenula řadu závažných okolností, např. 
ohledně uzamčení pracoviště obviněné R. S. a bez výhrady akceptovala její 
nepříliš přesvědčivé tvrzení, že obviněná R. S. tak činila proto, aby je nikdo 
nerušil. V úvahu nevzala ani to, že obviněná R. S. prokazatelně přinesla s 
sebou z ordinace poškozeného MUDr. K. H. klíče od této ordinace, což vysvětlila 
údajným rozrušením. Nebyla zohledněna ani skutečnost, že na souhlas se změnou 
příjmení dcery (č. l. 149 spisu) poškozený MUDr. K. H. připsal, že podepisuje 
po nátlakem. Podle názoru ministra spravedlnosti okresní státní zástupkyně též 
vůbec nepřihlédla k výpovědím obou zakročujících policistů, neboť by nemohla 
bez dalšího konstatovat, že mobilní telefon se nepodařilo nalézt, když oba 
policisté, svědci R. K. a R. Š. shodně uvedli, že osobní prohlídky nebyly 
provedeny a z výpovědi svědka R. Š. je zřejmé, že ani ohledání místa činu 
nebylo možno provést tak detailně, aby bylo možno učinit jednoznačný závěr 
ohledně mobilního telefonu. Poukázal též na shodné výpovědi obou policistů, že 
po jejích příchodu měl poškozený MUDr. K. H. slzy v očích a tržnou ránu na 
obličeji, přičemž svědek R. Š. uvedl, že jeho první dojem po vstupu do 
místnosti byl takový, že na MUDr. H. byl činěn nátlak ze strany muže, který 
stál u jeho křesla s utěrkou, jímž byl obviněný I. S. Ministr spravedlnosti 
zdůraznil, že podle konstantní judikatury může státní zástupce nebo 
vyšetřovatel zastavit trestní stíhání podle § 172 odst. 1 písm. a) tr. ř. pouze 
tehdy, je-li nepochybné, že se nestal skutek, pro který se trestní stíhání 
vede. Nestačí tedy, že o existenci skutku je pochybnost vyplývající z toho, že 
v provedených důkazech jsou rozpory, které nelze odstranit provedením dalších 
důkazů. Jestliže zjištění, které z odporujících si důkazů jsou pravdivé, závisí 
jen od jejich zhodnocení soudem, není státní zástupce nebo vyšetřovatel 
oprávněn zastavit trestní stíhání, ale státní zástupce je povinen podat 
obžalobu. To je nutno vztáhnout i na postoupení věci, jestliže je rozhodnutí 
závislé na hodnocení dvou protikladných skupin důkazů, jak je tomu v předmětné 
trestní věci.

Ministr spravedlnosti České republiky proto navrhl, aby Nejvyšší soud České 
republiky podle § 268 odst. 2 tr. ř. vyslovil, že usnesením okresní státní 
zástupkyně ve Strakonicích ze dne 5. 4. 2000 sp. zn. Zt 1551/99 byl porušen 
zákon ve prospěch obviněných V. B., V. B., V. B., R. S., I. S. a JUDr. M. Š. v 
ustanoveních § 2 odst. 6, § 171 odst. 1 a § 174 odst. 2 písm. c) tr. ř. ve 
vztahu k ustanovením § 3 odst. 4, § 234 odst. 1 § 235 odst. 1, odst. 2 písm. b) 
tr. zák., aby podle § 269 odst. 2 tr. ř. toto usnesení zrušil, a dále aby 
postupoval dle § 270 odst. 1 tr. ř.

Nejvyšší soud České republiky přezkoumal podle § 267 odst. 1 tr. ř. na podkladě 
stížnosti pro porušení zákona správnost všech výroků napadeného usnesení, jakož 
i řízení, jež mu předcházelo, a shledal, že zákon byl porušen.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 171 odst. 1 tr. ř. vyšetřovatel postoupí věc jinému orgánu, jestliže 
výsledky přípravného řízení ukazují, že nejde o trestný čin, že však jde o 
skutek, který by mohl být jiným příslušným orgánem posouzen jako přestupek nebo 
kárné provinění.

Podle ustanovení § 174 odst. 2 písm. c) tr. ř. při výkonu dozoru nad 
zachováváním zákonnosti v přípravném řízení je státní zástupce oprávněn 
zúčastnit se provádění úkonů vyšetřovatele nebo policejního orgánu, osobně 
provést jednotlivý úkon nebo i celé vyšetřování a vydat rozhodnutí v kterékoliv 
věci; přitom postupuje podle ustanovení tohoto zákona pro vyšetřovatele a proti 
jeho rozhodnutí je přípustná stížnost ve stejném rozsahu jako proti rozhodnutí 
vyšetřovatele.

Podle § 3 odst. 4 tr. zák. je stupeň nebezpečnosti činu pro společnost určován 
zejména významem chráněného zájmu, který byl činem dotčen, způsobem provedení 
činu a jeho následky, okolnostmi, za kterých byl čin spáchán, osobu pachatele, 
mírou jeho zavinění a jeho pohnutkou.

Podle § 234 odst. 1 tr. zák. se trestného činu loupeže dopustí ten, kdo proti 
jinému užije násilí nebo pohrůžky bezprostředního násilí v úmyslu zmocnit se 
cizí věci.

Podle § 235 odst. 1, odst. 2 písm. b) tr. zák. se trestného činu vydírání 
dopustí ten, kdo jiného násilím, pohrůžkou násilí nebo pohrůžkou jiné těžké 
újmy nutí, aby něco konal, opominul nebo trpěl, spáchá-li takový čin nejméně se 
dvěma osobami. 

Zákonnou podmínkou rozhodnutí o postoupení věci podle § 171 odst. 1 tr. ř. je 
to, že byl spolehlivě zjištěn skutek. Po tomto zjištění je další náležitostí 
okolnost, že tento skutek není trestným činem. Přitom popis skutku není 
skutkem. Postoupit věc jinému orgánu podle § 171 odst. 1 tr. ř. lze jen tehdy, 
když je věc dostatečně objasněna z hlediska, že stíhaný skutek není trestným 
činem, ale mohl by být jiným příslušným orgánem posouzen jako přestupek nebo 
kárné provinění (srov. č. 34/1993 Sb. rozh. tr.). Pravomocné rozhodnutí o 
postoupení věci podle § 171 odst. 1 tr. ř. vytváří překážku věci pravomocně 
rozsouzené (rei iudicatae) a končí se jím trestní stíhání. Zákon se o tom 
výslovně nezmiňuje, ale vyplývá to z povahy tohoto rozhodnutí. Orgán činný v 
trestním řízení tím rozhoduje, že skutek není trestným činem a takové 
pravomocné rozhodnutí má stejné účinky jako pravomocné usnesení o zastavení 
trestního stíhání. Jak vyplývá z odůvodnění napadeného usnesení, státní 
zástupkyně neučinila žádná skutková zjištění. Přitom skutky, tak jak jsou 
popsány ve výroku napadeného usnesení o postoupení věci podle § 171 odst. 1 tr. 
ř., mají znaky trestných činů vydírání podle § 235 odst. 1, odst. 2 písm. b) 
tr. zák. i trestného činu loupeže podle § 234 odst. 1 tr. zák. 

Odůvodnění usnesení o zastavení trestního stíhání musí obsahovat skutkové i 
právní úvahy, na jejichž podkladě vyšetřovatel rozhodl o zastavení trestního 
stíhání (srov. č. 34/1969 Sb. rozh. tr). To platí vzhledem k výše uvedenému i 
pro usnesení o postoupení věci podle § 171 odst. 1 tr. ř. Ve výroku usnesení je 
třeba uvést popis skutku tak, aby skutek nemohl být zaměněn s jiným, označení 
orgánu, jemuž se věc postupuje s tím, že jde o skutek, který by mohl být tímto 
orgánem posouzen jako přestupek nebo kárné provinění. Odůvodnění usnesení musí 
obsahovat skutkové i právní důvody postoupení věci. To vyplývá z § 134 odst. 2 
tr. ř., které se týká obsahu usnesení. Podle něj v odůvodnění usnesení je 
třeba, jestliže to přichází podle povahy věci v úvahu, zejména uvést 
skutečnosti, které byly vzaty za prokázané, důkazy, o něž se skutková zjištění 
opírají, úvahy, jimiž se rozhodující orgán řídil při hodnocení provedených 
důkazů, jakož i právní úvahy, na jejichž podkladě posuzoval prokázané 
skutečnosti podle příslušných ustanovení zákona.

Státní zástupkyně se výše uvedenými ustanoveními trestního řádu důsledně 
neřídila. Napadené usnesení je v podstatě nepřezkoumatelné, neboť z jeho 
odůvodnění nelze zcela zjistit skutkové a právní úvahy, na jejichž základě 
státní zástupkyně rozhodla o postoupení věci. Toto pochybení se týká obou 
skutků, ohledně nichž došlo k postoupení věci.

Pokud jde o skutek kvalifikovaný jako trestný čin vydírání podle § 235 odst. 1, 
odst. 2 písm. b) tr. zák., jehož se měli dopustili obvinění V. B., V. B., E. 
B., R. S., I. S. a JUDr. M. Š., je nutno přisvědčit stížnosti pro porušení 
zákona, že provedené důkazy nebyly hodnoceny v souladu se zásadou volného 
hodnocení důkazů podle § 2 odst. 6 tr. ř. Ze zásady volného hodnocení důkazů 
vyplývá požadavek hodnotit důkazy jednotlivě i v jejich souhrnu, a to podle 
vnitřního přesvědčení založeného na pečlivém uvážení všech okolností případu. 
Při hodnocení důkazů v souladu s touto základní zásadou trestního řízení zákon 
nepřikládá žádnému důkazu zvláštní význam. Hodnocení důkazů se netýká právního 
posouzení věci, neboť tu je soud vázán zákonem. Státní zástupkyně odůvodnila 
napadené usnesení, pokud jde o tento skutek, že proti sobě stojí jednak 
výpovědi obviněných, které v hlavních rysech spolu korespondují, jednak 
výpovědi poškozeného MUDr. K. H. a poškozené L. H. a dále výpovědi tzv. 
nestranných svědků, v nichž jsou podstatné rozpory. Trestný čin vydírání podle 
§ 235 odst. 1, odst. 2 písm. b) tr. zák. je zvlášť závažným trestným činem (§ 
41 odst. 2 tr. zák.), neboť horní hranice trestní sazby činí osm let. Státní 
zástupkyně nehodnotila podle § 2 odst. 6 tr. ř. výpovědi obviněných ani 
poškozených, ani svědků F. B., L. D., M. D., A. H., R. K. a R. Š. a dalších 
vyslechnutých svědků. Při hodnocení těchto důkazů bylo nutno v souladu se 
zásadou volného hodnocení důkazů uvést, jaká skutková zjištění z provedených 
důkazů vyplynula, proč státní zástupkyně považovala výpovědi obviněných za 
věrohodné a proč neuvěřila výpovědím poškozených, ačkoliv byly podporovány 
výpověďmi dalších svědků a proč neuvěřila výpovědím svědků, označených jako 
tzv. nestranných jen proto, že v jejich výpovědích byly rozpory. Takový postup 
je v rozporu též s ustanovením § 89 odst. 1 tr. ř., podle něhož v trestním 
stíhání je v nezbytném rozsahu třeba dokazovat zejména: a) zda se stal skutek, 
v němž je spatřován trestný čin, b) zda tento skutek spáchal obviněný, případně 
z jakých pohnutek, c) podstatné okolnosti mající vliv na posouzení 
nebezpečnosti činu, d) podstatné okolnosti k posouzení osobních poměrů 
pachatele, e) podstatné okolnosti umožňující stanovení následku a výše škody 
způsobené trestným činem a f) okolnosti které, vedly k trestné činnosti nebo 
umožnily její spáchání. Z dosud provedených důkazů vyplývá, že všichni 
obvinění, kromě obviněného I. S., byli věřiteli poškozeného MUDr. K. H. 
Dokazování mělo být zaměřeno k tomu, jaké dluhy vůči těmto obviněným měl 
poškozený MUDr. K. H., jakým způsobem měl své dluhy splácet a zda ve věci jeho 
závazků, případně vzájemných závazků mezi ním a výše jmenovanými obviněnými, 
byla ke dni 5. 11. 1999 vedena řízení před soudem. Zůstalo neobjasněno, zda se 
případně vedla mimosoudní jednání mezi poškozeným MUDr. K. H. a jmenovanými 
obviněnými ohledně zaplacení dlužných částek a s jakým výsledkem. K tomu měli 
být vyslechnuti obvinění V. B., V. B., E. B., R. S., JUDr. M. Š. i poškozený 
MUDr. K. H. Ohledně případných řízení před soudem měly být učiněny dotazy na 
Okresní soud v Českých Budějovicích a Okresní soud v Jindřichově Hradci. Takto 
mohlo být dokázáno, z jakých pohnutek měli obvinění skutek spáchat. Dokazování 
mělo být zaměřeno na zjištění, proč se sešlo šest obviněných právě dne 5. 11. 
1999 ve stejnou dobu v B., aby jednali s poškozeným MUDr. K. H. o splácení jeho 
dluhů. Z výpovědi obviněných ani poškozeného MUDr. K. H. není patrno, zda 
obvinění poškozeného uvědomili o tom, že s ním dne 5. 11. 1999 chtějí jednat o 
placení dluhů a kde má takové jednání proběhnout. Okolnost, že ke skutku mělo 
dojít v zubní laboratoři obviněné R. S., která na den 5. 11. 1999 poskytla 
volno dvěma pracovnicím laboratoře (viz výpověď svědkyně V. V. č. l. 219), 
svědčí o tom, že mělo dojít k jednání beze svědků a nikoli na pracovišti 
poškozeného MUDr. K. H. Obvinění měli být proto dotázáni, proč jednání o tzv. 
"splátkových kalendářích", jak je nazvali, nebyla vedena s poškozeným MUDr. K. 
H. v jeho ordinaci, případně jinde a mimo pracovní dobu poškozeného, a byla 
vedena v zubní laboratoři obviněné R. S., jíž poškozený MUDr. K. H. dlužil 
větší částku za práci, kterou pro něho obviněná R. S. jako zubní laborantka 
provedla. Svědek L. D. vypověděl, že poškozený MUDr. K. H. byl tažen dvěma muži 
po schodech na pracoviště obviněné L. S., přičemž z výsledků vyšetřování 
vyplývá, že těmito muži měli být obvinění V. B. a I. S. Svědci F. B., L. D., M. 
D. a A. H. potvrdili, že do ordinace poškozeného MUDr. K. H. nevešla jen 
obviněná R. S., ale více osob. Svědek L. D. a M. D. vypověděli, že slyšeli křik 
a rány jako když se něčím praští do dřeva.

Poškozený MUDr. K. H. vypověděl, že již v první místnosti pracoviště obviněné 
R. S. dostal několik úderů pěstí pod rameno a obvinění ho poté společně nutili, 
aby podepsal písemnosti o uznání dluhů a aby písemně souhlasil se změnou 
příjmení své dcery A. H. na příjmení "B.", přičemž mu obvinění vyhrožovali, že 
ho zabijí, že ho zničí, a aby si připravil "futrál". Vzhledem k tomu, že 
listiny na č. l. 150 (uznání dluhu 30.000 Kč vůči obviněnému V. B.), na č. l. 
151 (uznání dluhu 15.000 Kč vůči E. B.) a na č. l. 152 (uznání dluhu 35.000 
vůči A. B., otci obviněné E. B. ) byly zřejmě napsány touž osobou na témže 
psacím stroji, přičemž kromě jmen věřitelů a dlužných částek tyto listiny 
obsahují stejné podmínky uznání a splácení dluhů poškozeným MUDr. K. H., bylo 
třeba zjistit, kdo uvedené listiny takto předem připravil, když nic nesvědčí o 
tom, že byly napsány dne 5. 11. 1999 v budově Polikliniky v B., ačkoliv jsou 
datovány dne 5. 11. 1999. Poškozený MUDr. K. H. v této souvislosti nebyl 
dostatečně vyslechnut k tomu, zda podepsal jen tři listiny o uznání dluhu, nebo 
zda mu bylo předloženo k podpisu více takových listin, neboť jeho věřiteli byli 
i další obvinění, a to V. B., R. S. a JUDr. M. Š. Státní zástupkyně se v 
napadeném usnesení nevypořádala ani s tím, že na listině č. l. 149 o souhlasu 
poškozeného MUDr. K. H. se změnou příjmení své dcery poškozený připsal, že 
listinu podepsal pod nátlakem. Ačkoliv tento dovětek je na uvedené listně 
zaškrtán, existence dovětku svědčí o tom, že poškozený MUDr. K. H. byl k 
podpisu nucen, jinak by neměl důvod, takový dovětek připojovat ke svému 
podpisu. Stížnosti pro porušení zákona je třeba přisvědčit v tom, že ublížení 
na zdraví není znakem skutkové podstaty trestného činu vydírání (ani trestného 
činu loupeže), jak se s poukazem na znalecký posudek znalce z oboru 
zdravotnictví, odvětví soudního lékařství mylně uvádí na str. 7 odůvodnění 
napadeného usnesení. Navíc znalecký posudek je jen jedním z důkazů a jeho 
účelem je objasnění jen skutkových okolností na základě odborných znalostí v 
příslušném oboru. Z výše uvedeného je zřejmé, že napadené rozhodnutí bylo 
vydáno, ačkoliv nebyl skutkový stav věci zjištěn bez důvodných pochybností a 
rozsahu, který je nezbytný pro rozhodnutí, přičemž dosud provedené důkazy 
nebyly hodnoceny v souladu se zásadou volného hodnocení důkazů.

Obdobná pochybení se týkají rozhodnutí státní zástupkyně o skutku, který byl 
kvalifikován jako trestný čin loupeže podle § 234 odst. 1 tr. zák. Objekty 
trestného činu loupeže jsou osobní svoboda a majetek, jehož se pachatel chce 
zmocnit. Znakem skutkové podstaty tohoto trestného činu je násilí nebo pohrůžka 
bezprostředního násilí, které jsou prostředkem ke zmocnění se cizí věci. 
Trestný čin loupeže podle § 234 odst. 1 tr. zák. je dokonán již užitím násilí 
nebo pohrůžky bezprostředního násilí v úmyslu zmocnit se cizí věci, aniž by 
bylo třeba, aby tento úmysl byl uskutečněn. Dojde-li k ublížení na zdraví, je 
újma na zdraví ve smyslu § 221 odst. 1 tr. zák. již zahrnuta ve skutkové 
podstatě trestného činu loupeže podle § 234 odst. 1 tr. zák. a jednočinný 
souběh těchto trestných činů je vyloučen. Z hlediska naplnění formálních znaků 
trestného činu loupeže podle § 234 odst. 1 tr. zák. není rozhodná hodnota věci 
(není rozhodné ani to, že poškozenému žádná majetková škoda nevznikla). Je 
proto naprosto nesprávné odůvodnění napadeného usnesení na str. 8, že vůči 
poškozené L. H. nebylo použito takové násilí, které tento trestný čin vyžaduje, 
jak o tom svědčí závěry znaleckého posudku. Stejně tak je nesprávná ta 
argumentace v odůvodnění napadeného usnesení, že i hodnota mobilního telefonu 
snižuje společenskou nebezpečnost tohoto skutku. I když sama státní zástupkyně 
uvedla, že daleko složitější je situace (zřejmě důkazní) ve vztahu k trestnému 
činu loupeže, neodůvodnila podle § 134 odst. 2 tr. ř. skutečnosti, které byly 
vzaty za prokázané, důkazy, o něž se skutková zjištění opírají, ani úvahy, 
jimiž se řídila při hodnocení provedených důkazů, jakož i právní úvahy, na 
jejichž podkladě posuzovala prokázané skutečnosti podle příslušných ustanovení 
zákona. Usnesení o postoupení tohoto skutku podle § 171 odst. 1 tr. ř. bylo 
rovněž vydáno při porušení základních zásad trestního řízení zakotvených v § 2 
odst. 5, 6 tr. ř. Odůvodnění napadeného usnesení je nepřezkoumatelné, neboť 
nebylo respektováno ustanovení § 134 odst. 2 tr. ř.

Nejvyšší soud České republiky proto podle § 268 odst. 2 tr. ř. vyslovil, že 
usnesením okresní státní zástupkyně ve Strakonicích ze dne 5. 4. 2000, sp. zn. 
Zt 1551/99, byl ve prospěch obviněných V. B., V. B., V. B., R. S., I. S. a 
JUDr. M. Š. porušen zákon v ustanoveních § 2 odst. 5, 6 tr. ř. a § 171 odst. 1 
tr. ř.

Nejvyšší soud České republiky shledal, že zákon byl porušen ve prospěch všech 
obviněných, a proto podle § 269 odst. 2 tr. ř. napadené rozhodnutí zrušil. 
Takové rozhodnutí učinil při splnění podmínek uvedených v § 272 tr. ř., neboť 
postup podle § 269 tr. ř. navrhl ministr spravedlnosti ve stížnosti pro 
porušení zákona podané do šesti měsíců od právní moci napadeného usnesení a 
Nejvyšší soud České republiky o této stížnosti rozhodl do tří měsíců od jejího 
podání.

Protože po zrušení napadeného usnesení je nutno učinit ve věci nové rozhodnutí, 
Nejvyšší soud České republiky přikázal podle § 270 odst. 1 tr. ř. okresní 
státní zástupkyni ve Strakonicích, o jejíž rozhodnutí jde, aby věc v potřebném 
rozsahu znovu projednala a rozhodla. Při novém projednání a rozhodnutí státní 
zástupkyně odstraní postupem podle § 2 odst. 5 tr. ř. neúplnosti v dokazování, 
jak na ně bylo poukázáno v příslušných částech tohoto rozhodnutí, a provedené 
důkazy zhodnotí v souladu s § 2 odst. 6 tr. ř. Rozpory ve výpovědích obviněných 
a poškozených, které nelze jinak vyjasnit a týkají se závažných okolností, se 
pokusí odstranit konfrontací mezi obviněnými a poškozenými podle § 94 tr. ř. 
Teprve po takto doplněném dokazování, pokud nebude zapotřebí provést ještě 
další důkazy, státní zástupkyně posoudí, zda skutky, pro které jsou obvinění 
stíháni, naplňují znaky trestných činů či nikoliv a učiní ve věci zákonu 
odpovídající rozhodnutí. Státní zástupkyně je přitom vázána právním názorem, 
který vyslovil ve věci Nejvyšší soud a je povinna provést procesní úkony, 
jejichž provedení Nejvyšší soud nařídil (§ 270 odst. 4 tr. ř.). 

Poučení: Proti tomuto rozsudku není stížnost pro porušení zákona přípustná.

V Brně dne 29. listopadu 2000

Předseda senátu:

JUDr. Jindřich Urbánek
