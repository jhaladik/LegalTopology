Soud: Nejvyšší soud

Spisová značka: 5 Tz 75/2001

Datum rozhodnutí: 13.06.2001

Typ rozhodnutí: Rozsudek




5 Tz 75/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 13. června 2001 ve veřejném 
zasedání v senátě složeném z předsedy senátu JUDr. Františka Púryho a soudců 
JUDr. Karla Hasche a JUDr. Jindřicha Urbánka stížnost pro porušení zákona, 
kterou podal ministr spravedlnosti v neprospěch obviněného A. M., proti 
usnesení vyšetřovatele Policie České republiky, Okresního úřadu vyšetřování v 
Břeclavi ze dne 27. 11. 2000, ČVS: OVBV - 704/2000,

	a rozhodl podle § 268 odst. 2, § 269 odst. 2 a § 270 odst. 1 tr. řádu a 
za splnění podmínek podle § 272 odst. 1 tr. řádu t a k t o :

	Pravomocným usnesením vyšetřovatele Policie České republiky, Okresního 
úřadu vyšetřování v Břeclavi ze dne 27. 11. 2000, ČVS: OVBV - 704/2000, a v 
řízení, které mu předcházelo, b y l p o r u š e n z á k o n v ustanoveních § 2 
odst. 5, 6 a § 172 odst. 1 písm. b) tr. řádu ve prospěch obviněného A. M.

	Citované usnesení se z r u š u j e . Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu.

	Vyšetřovateli Policie České republiky, Okresního úřadu vyšetřování v 
Břeclavi se p ř i k a z u j e , aby věc v potřebném rozsahu znovu projednal a 
rozhodl.

Odůvodnění:

	Podle záznamu ze dne 11. 6. 1999 doručeného dne 18. 6. 1999 bylo 
obviněnému A. M. sděleno obvinění pro trestný čin porušování autorského práva 
podle § 152 odst. 1 tr. zák. Tohoto trestného činu se měl obviněný dopustit 
skutkem formulovaným takto: »na základě provedených kontrol, a to pracovníkem 
organizace OSA B., kdy bylo zjištěno, že jako pořadatel - nájemce v zařízení 
„Bar S.\", ul. H. č. 113, v Z. bez živnostenského oprávnění provozoval veřejné 
hudební produkce. Dne 4. 8. 1998 byl na vaší společnost G. fox, s. r. o., B. 
doručen od organizace OSA B. „Zákaz užití veškerého chráněného hudebního 
repertoáru domácích a zahraničních autorů pro celé území ČR\" pro provozování 
diskoték. Zákaz byl vydaný dne 31. 7. 1998. Tento „zákaz\" jste porušoval tím, 
že jste od převzetí zákazu do konce roku 1998 provozoval dále, a to pravidelně 
každý pátek a nepravidelně každou sobotu veřejné hudební produkce - diskotéky, 
a to v předmětném výše uvedeném zařízení. Dále jste neoprávněně převedl 
pořádání veřejných hudebních produkcí, a to v předmětném zařízení, na další 
osobu, a to V. J., kdy tento za svoji osobu řádně provedl ohlašovací povinnost 
na OSA B., a tomuto jste neřekl, že na předmětné zařízení „Bar S.t\" Z. a vaše 
jméno je již vydaný „Zákaz ..\", vydaný společností OSA ve smyslu ustanovení 
zák. č. 35/1965 Sb., autorského zákona, ve znění novel, jelikož jste sám neměl 
uzavřenou smlouvu nebo udělený předchozí souhlas se společností OSA B., které 
by vás opravňovalo k užití děl domácích a zahraničních autorů, kteří jsou touto 
organizací zastupováni«. 

	Usnesením vyšetřovatele Policie České republiky, Okresního úřadu 
vyšetřování v Břeclavi ze dne 27. 11. 2000, ČVS: OVBV - 704/2000, bylo podle § 
172 odst. 1 písm. b) tr. řádu zastaveno trestní stíhání obviněného A. M. pro 
skutek kvalifikovaný jako trestný čin porušování autorského práva podle § 152 
odst. 1 tr. zák., kterého se měl dopustit tím, že »jako pořadatel - nájemce v 
zařízení Bar S. na ul. H. č. 113 v Z. bez živnostenského oprávnění provozoval 
veřejné hudební produkce, přestože dne 4. 8. 1998 byl od organizace OSA B. 
doručen do jeho společnosti G. fox, s. r. o., B. zákaz užití veškerého 
chráněného hudebního repertoáru domácích a zahraničních autorů pro celé území 
ČR pro provozování jeho diskoték, který byl vydán dne 31. 7. 1998. Přesto, že 
A. M. byl doručen „Zákaz\", měl obviněný až do konce roku 1998 provozovat 
veřejné hudební produkce v předmětném zařízení«. Vyšetřovatel tedy dospěl k 
závěru, že popsaný skutek není trestným činem a není důvod k postoupení věci. 
Usnesení nabylo právní moci dne 3. 1. 2001.

	V odůvodnění citovaného rozhodnutí vyšetřovatel zrekapituloval obsah 
výpovědí obviněného a vyslechnutých svědků a uzavřel, že těmito výpověďmi ani 
listinnými důkazy nebylo prokázáno neoprávněné nakládání s předmětem ochrany 
autorského práva nebo práva příbuzného právu autorskému a že nebyla ve všech 
zákonných znacích naplněna skutková podstata trestného činu porušování 
autorského práva podle § 152 odst. 1 tr. zák.

	Proti usnesení vyšetřovatele Policie České republiky, Okresního úřadu 
vyšetřování v Břeclavi ze dne 27. 11. 2000, ČVS: OVBV - 704/2000, podal ministr 
spravedlnosti dne 30. 3. 2001 stížnost pro porušení zákona v neprospěch 
obviněného A. M. Napadenému usnesení v ní vytkl, že jím byl ve prospěch 
obviněného porušen zákon v ustanoveních § 2 odst. 5, 6 tr. řádu. S poukazem na 
obsah citovaných ustanovení a na dosud provedené důkazy ministr spravedlnosti 
dovodil, že vyšetřovatel rozhodl na podkladě neúplných skutkových zjištění a že 
jeho závěry neodpovídají výsledkům dokazování. Jak dále ministr spravedlnosti 
namítl, z výpovědí vyslechnutých osob, popřípadě z jiných dokladů měl být 
pořízen seznam uskutečněných produkcí a přehled za ně vyúčtovaných a 
zaplacených honorářů. Podle jeho názoru mělo být rovněž zjištěno, kdo byl 
pořadatelem jednotlivých provedených akcí a kdo za ně podle obchodního 
rejstříku či živnostenského listu odpovídal, přičemž v tomto směru nebyly 
splněny pokyny dozorující státní zástupkyně.

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. řádu vyslovil vytýkané 
porušení zákona, aby napadené usnesení vyšetřovatele zrušil a aby dále Nejvyšší 
soud České republiky postupoval podle § 270 odst. 1 tr. řádu, tj. přikázal věc 
k novému projednání a rozhodnutí.

	Nejvyšší soud České republiky (dále jen Nejvyšší soud) na podkladě 
podané stížnosti pro porušení zákona přezkoumal podle § 267 odst. 1 tr. řádu 
správnost výroku napadeného rozhodnutí, jakož i řízení, jež mu předcházelo, a 
zjistil, že zákon byl porušen ve prospěch obviněného A. M., jak namítá stížnost 
pro porušení zákona, byť výhrady v ní obsažené nevystihují všechny nedostatky 
napadeného rozhodnutí a řízení mu předcházejícího. K závěru o porušení zákona 
dospěl Nejvyšší soud na základě následujících skutečností:

	Se stížností pro porušení zákona lze souhlasit, jestliže napadenému 
usnesení vyšetřovatele vytýká některé nedostatky spočívající v dokazování 
skutkového stavu, v jejichž důsledku lze považovat usnesení o zastavení 
trestního stíhání obviněného A. M. za předčasné a nemající oporu v dostatečně 
zjištěném skutkovém stavu.

	K tomu Nejvyšší soud připomíná, že trestný čin porušování autorského 
práva podle § 152 odst. 1 tr. zák. ve znění účinném do 30. 11. 2000, tj. v 
době, kdy se měl obviněný A. M. dopustit skutku, pro nějž byl stíhán, spáchal 
ten, kdo s dílem, které je předmětem ochrany podle práva autorského, nebo s 
výkonem výkonného umělce, zvukovým či obrazovým záznamem nebo rozhlasovým či 
televizním pořadem, které jsou předmětem práva příbuzného právu autorskému, 
neoprávněně nakládal způsobem, který přísluší autoru, výkonnému umělci, výrobci 
zvukového či obrazového záznamu, rozhlasové či televizní organizaci nebo jinému 
nositeli těchto práv, anebo kdo jinak tato práva porušoval. Citované ustanovení 
§ 152 odst. 1 tr. zák. je skutkovou podstatu s tzv. blanketní dispozicí, která 
obsahuje právní pojmy upravené normami jiného právního odvětví než trestního 
práva, a to konkrétně práva autorského a práv s ním souvisejících. V 
posuzovaném období, kdy měl obviněný A. M. spáchat stíhaný skutek, byl touto 
mimotrestní právní normou především zákon č. 35/1965 Sb., o dílech literárních, 
vědeckých a uměleckých (autorský zákon), ve znění pozdějších předpisů, dále 
uváděn jen jako „autorský zákon\".

	Vyšetřovatel si zejména náležitě neujasnil a nekonkretizoval různé 
formy možného neoprávněného zásahu obviněného A. M. do práv chráněných 
ustanovením § 152 odst. 1 tr. zák., pokud bylo obviněnému kladeno za vinu 
provozování veřejných hudebních produkcí formou tzv. diskoték, v jejichž rámci 
měl účastníkům reprodukovat taneční hudbu. Již na tomto místě je třeba 
upozornit, že ze sděleného obvinění ani z dalšího obsahu trestního spisu není 
zcela zřejmé, zda se skutečně jednalo o veřejné hudební produkce ze zvukových 
snímků (z kompaktních disků prostřednictvím přehrávače), jak lze pouze 
předpokládat z některých písemností.

	Povinností vyšetřovatele v první řadě bylo zabývat se tím, jaký hudební 
repertoár, jehož záznam byl obsažený na nosičích (na kompaktních discích, 
popřípadě na jiných nosičích), používal obviněný A. M. k veřejnému provozování 
hudebních produkcí v rámci tzv. diskoték, ať již sám, nebo prostřednictvím jiné 
osoby (J. V.). Dále bylo třeba zjišťovat, zda tento hudební repertoár tvořila i 
hudební díla ve smyslu § 2 odst. 1 autorského zákona, k nimž náleželo autorské 
právo jiných osob, které požívalo ochrany podle § 2 a násl. autorského zákona. 
Pokud by tomu tak bylo, měl vyšetřovatel zkoumat, zda byl obviněný oprávněn k 
veřejnému provozování takového hudebního díla ve smyslu § 26 autorského zákona 
na podkladě smlouvy uzavřené s příslušnými autory nebo s jinými nositeli tohoto 
autorského práva (např. s Ochranným svazem autorským). Jestliže obviněný neměl 
uvedeným způsobem opatřený souhlas s veřejným provozováním hudebního díla a 
byl-li tento souhlas nezbytný, mohl se obviněný dopustit porušování autorského 
práva ve smyslu formálního znaku trestného činu podle § 152 odst. 1 tr. zák. 
již tím, že v rámci veřejných hudebních produkcí (tzv. diskoték) provozoval 
díla požívající zmíněné autorskoprávní ochrany veřejně, tj. před jinými 
osobami, pokud tedy nijak neomezenému okruhu jiných osob přehrával nosiče 
obsahující chráněný hudební repertoár. Šlo by totiž o neoprávněné nakládání s 
dílem, které je předmětem ochrany podle práva autorského, a to způsobem, jenž 
přísluší autorovi nebo jinému nositeli autorského práva, protože podle § 14 
odst. 1 autorského zákona bylo možné takto užít díla (tj. jeho šířením ve formě 
tzv. mechanického provozování díla jeho zpřístupňováním veřejnosti uváděním ze 
zvukových snímků) jen se svolením autorů, pokud to nebylo dovoleno přímo 
zákonem.

	Podobně měl vyšetřovatel věnovat pozornost tomu, zda na hudebních 
nosičích používaných obviněným A. M. nebo s jeho svolením jinou osobou k 
veřejným hudebním produkcím jsou zachyceny umělecké výkony některých výkonných 
umělců požívající ochrany ve smyslu § 36 a násl. autorského zákona. Kdyby tomu 
tak bylo, vyšetřovatel by musel zjišťovat, zda způsob, jakým v rámci stíhaného 
skutku obviněný nakládal se snímkem zvukového záznamu uměleckého výkonu těchto 
výkonných umělců, byl možný i bez jejich souhlasu, nebo naopak zda k tomu bylo 
třeba souhlasu výkonných umělců, resp. jiných nositelů jejich práv ve smyslu § 
36 odst. 2 písm. b) autorského zákona (např. společnosti I.). Přitom podle § 39 
odst. 1 a § 26 autorského zákona mohly být umělecké výkony výkonných umělců 
veřejně provozovány jen s jejich svolením nebo se svolením jiných nositelů 
těchto práv. Jestliže ovšem takový souhlas či svolení bylo nutné, přičemž 
obviněnému je oprávněné osoby neudělily a obviněný přesto v rámci provozovaných 
veřejných hudebních produkcí snímky se záznamy uměleckých výkonů těchto 
výkonných umělců použil, mohl se tím rovněž dopustit zásahu do jejich 
chráněných práv ve smyslu § 152 odst. 1 tr. zák., protože by neoprávněně 
nakládal s výkonem výkonného umělce.

	Konečně bylo třeba možnou trestní odpovědnost obviněného A. M. zkoumat 
i z toho hlediska, zda jednání, pro něž byl trestně stíhán, neznamenalo 
neoprávněný zásah do práv výrobců zvukových záznamů, chráněných ustanoveními § 
45 a násl. autorského zákona. Tak by tomu bylo za předpokladu, jestliže k 
veřejnému provozování hudebních produkcí (tzv. diskoték) používal obviněný 
nosiče obsahující zvukové záznamy výkonných umělců nebo jiných zvuků, k jejichž 
veřejnému přednesu bylo zapotřebí svolení výrobců těchto zvukových záznamů ve 
smyslu § 45 odst. 2 písm. c) autorského zákona, a pokud obviněný takové svolení 
(nebo svolení osoby zastupující výrobce zvukových záznamů, např. společnosti 
I.) neměl. I zde by se pak mohlo jednat o neoprávněné nakládání se zvukovým 
záznamem, jak to předpokládá ustanovení § 152 odst. 1 tr. zák.

	Ve vztahu k výše uvedenému je třeba zdůraznit, že právy autorů 
zůstávají nedotčena jak práva výkonných umělců, kteří provádějí literární a 
umělecká díla autorů, tak i práva výrobců zvukových záznamů, kteří 
zaznamenávají umělecké výkony výkonných umělců. Jinak řečeno, ochrana práv 
autorů, výkonných umělců i výrobců zvukových záznamů se uplatňuje vedle sebe a 
za určitých okolností může pachatel jedním jednáním porušovat práva náležející 
všem třem skupinám jejich nositelů. Na druhé straně z toho vyplývá, že pokud 
obviněný neporušil práva některých nositelů (např. autorů, jestliže měl 
příslušný souhlas k veřejnému provozování jejich děl), neznamená to bez 
dalšího, že nemohl neoprávněně zasáhnout do práv jiných nositelů (např. výrobců 
zvukových záznamů, pokud veřejně provozoval snímky jejich záznamů bez 
potřebného svolení). Proto jestliže je ve sděleném obvinění poukazováno jen na 
neexistující smlouvu mezi obviněným A. M. a Ochranným svazem autorským, resp. 
na nedostatek souhlasu této ochranné organizace (zastupující jen autory), z 
hlediska trestnosti činu to nemusí postačovat, byla-li jednáním obviněného 
dotčena i práva výkonných umělců a výrobců zvukových záznamů, kteří byli ovšem 
v tomto směru zastupováni společností I.

	V souvislosti s tím tedy nelze ztrácet ze zřetele, že výkonem některých 
práv uvedených nositelů (zejména pak práva udělit svolení k užití autorských 
děl, výkonů výkonných umělců a zvukových záznamů) mohly být v posuzovaném 
období pověřeny určité právnické osoby podle tehdy platného zákona č. 237/1995 
Sb., o hromadné správě autorských práv a práv autorskému právu příbuzných a o 
změně a doplnění některých zákonů [viz zejména § 2 odst. 1 písm. a), b) 
citovaného zákona v jeho původním znění]. Proto bylo třeba zjišťovat, zda a 
které z ochranných organizací ve smyslu § 3 citovaného zákona skutečně 
vykonávaly hromadnou správu práv uvedených nositelů ve vztahu k hudebnímu 
repertoáru, jehož veřejné provozování bylo kladeno za vinu obviněnému A. M., a 
zda mu k tomu udělily v zastoupení nositelů práv svolení, popřípadě v jakém 
rozsahu, jestliže takového svolení – s ohledem na výše uvedené okolnosti – bylo 
třeba.

	Z vyjádření regionálního pracoviště společnosti I. na č. l. 100 
trestního spisu přitom vyplývá, že s obviněným A. M. byla dne 6. 5. 1998 
uzavřena smlouva „týkající se souhlasu k užití předmětů ochrany při pořádání 
diskoték v roce 1998 v provozovně S. v Z. \". Uvedená smlouva (resp. její 
ověřený opis) však není ve spisu založena a nelze tedy posoudit její obsah. 
Vyšetřovatel proto rovněž ani neověřoval, zda v případě existence takové 
smlouvy obviněný nepostupoval v rozporu s ní při provozování veřejných 
hudebních produkcí. Podobně bylo třeba zjišťovat, zda obviněný neměl souhlas 
společnosti Ochranný svaz autorský k veřejnému provozování autorských děl, jak 
to signalizují fotokopie listin označených jako „Oznámení o uspořádání veřejné 
produkce\", byť není zřejmé, zda byla tato oznámení doručena uvedené ochranné 
organizaci. Přitom k vyloučení neoprávněnosti veřejného provozování příslušných 
předmětů autorského práva, práva výkonných umělců a výrobců zvukových záznamů 
postačoval i dodatečný souhlas, resp. svolení nositelů těchto práv nebo 
organizací je zatupujících s uvedeným způsobem použití, tj. dodatečný souhlas s 
veřejnou hudební produkcí ve formě tzv. diskoték (poukaz na nutnost předchozího 
souhlasu ve sděleném obvinění tudíž nemá oporu v zákoně).

	V této souvislosti Nejvyšší soud upozorňuje na skutečnost, že ve 
sděleném obvinění i v dalším průběhu dokazování byl nesprávně kladen důraz na 
„Zákaz užití veškerého chráněného hudebního repertoáru domácích a zahraničních 
autorů pro celé území ČR\", který byl obviněnému A. M. (a společnosti G. Fox, 
s. r. o.) doručen společností Ochranný svaz autorský a od něhož byla původně 
odvozována trestnost následného veřejného provozování hudebních produkcí 
obviněným. Uvedený zákaz totiž jednak nemá žádnou oporu v tehdy platném 
autorském zákonu ani v zákonu o hromadné správě autorských práv a práv 
autorskému právu příbuzných, proto je jeho právní relevance pochybná, a jednak 
pro případnou trestnost porušování autorských práv, práv výkonných umělců a 
výrobců zvukových záznamů je v posuzovaném případě podstatné nikoli vydání 
jakéhokoli zákazu, ale to, co již bylo výše zdůrazněno, tedy zda obviněný 
nakládal s předměty chráněných práv takovým způsobem, který přísluší jen 
nositelům těchto práv, zejména pak zda veřejně provozoval hudební díla, 
umělecké výkony či zvukové záznamy bez příslušného souhlasu nebo svolení.

	Konečně za situace, jestliže obviněný A. M. skutkem, který je mu kladen 
za vinu, veřejně provozoval hudební díla autorů či umělecké výkony výkonných 
umělců, kteří jsou cizími státními příslušníky, měl se vyšetřovatel vypořádat s 
otázkou, zda a do jaké míry tato díla či výkony požívaly na území České 
republiky právní ochrany ve smyslu ustanovení § 50 odst. 2, 3 a 5 autorského 
zákona.

	Dosavadní průběh vyšetřování nebyl dostatečně soustředěn na objasnění 
všech výše uvedených otázek podmiňujících trestní odpovědnost obviněného A. M. 
Podstatná část důkazů se přitom vůbec netýká vlastního způsobu a rozsahu 
porušování autorských a souvisejících práv obviněným, ale jen otázek 
vedlejších, zejména kontrol v provozovně Bar S. v Z. a dlužných plateb za 
provozování veřejných hudebních produkcí obviněným A. M. I když i neplacení 
autorských honorářů a dalších souvisejících plateb by mohlo být za určitých 
okolností a vzhledem k rozsahu považováno za jiný způsob porušování autorských 
práv, práv výkonných umělců a práv výrobců zvukových záznamů ve smyslu druhé 
alternativy skutkové podstaty trestného činu porušování autorského práva podle 
§ 152 odst. 1 tr. zák. (v její podobě účinné do 30. 11. 2000), bylo nezbytné 
především zjistit, zda obviněný nenaplnil též první z alternativ této skutkové 
podstaty, tj. jestli s dílem, které je předmětem práva autorského, nebo s 
výkonem výkonného umělce či se zvukovým záznamem, které jsou předmětem práva 
příbuzného právu autorskému, neoprávněně nakládal způsobem, který příslušel 
autoru, výkonnému umělci nebo výrobci zvukového záznamu, jak bylo výše 
naznačeno. Za tím účelem měl vyšetřovatel shromáždit potřebné důkazy, aby bylo 
zřejmé, zda došlo ke zmíněnému neoprávněnému nakládání s chráněnými právy a 
pokud by tomu tak bylo, v jakém rozsahu k tomu došlo a jakým konkrétním 
způsobem.

	Neúplnost dokazování v posuzovaném případě tedy spatřuje Nejvyšší soud 
především v tom, že zatím opatřené důkazy neposkytují spolehlivý podklad ke 
zjištění, jaký hudební repertoár obviněný A. M. v rozhodném období veřejně 
provozoval, zda a v jakém rozsahu (ve vztahu ke kterým nositelům práv) tento 
repertoár požíval ochrany a zda k jeho veřejným produkcím došlo se souhlasem, 
resp. se svolením příslušných nositelů autorských práv, práv výkonných umělců a 
práv výrobců zvukových záznamů. Skutková podstata trestného činu porušování 
autorského práva podle § 152 odst. 1 tr. zák. přitom nevyžaduje přesnou 
kvantifikaci neoprávněných zásahů do práv chráněných tímto ustanovením (např. 
zjištění přesného počtu neoprávněně veřejně přehraných nosičů – kompaktních 
disků s hudebními díly), ale postačí zjištění těch skutkových okolností, z 
nichž bude patrné, že k zásahu do chráněných autorských a s nimi souvisejících 
práv došlo alespoň v takovém minimálním rozsahu, že je dán i potřebný stupeň 
nebezpečnosti činu pro společnost ve smyslu § 3 odst. 2 a 4 tr. zák. 
Východiskem může být počet veřejných hudebních produkcí, které v rozhodném 
období obviněný A. M. provozoval, doba jejich trvání a alespoň minimální 
množství přehraných nosičů a hudebních skladeb. K tomu bude třeba vyslechnout 
obviněného a další osoby, které mohou mít informace o uvedených otázkách. 
Podobně lze využít i určitých listinných důkazů, když o druhu a množství 
veřejně přehrávaného hudebního repertoáru mohou podpůrně svědčit např. též 
podklady, podle kterých příslušná pracoviště společností Ochranný svaz autorský 
a I. vyčíslila, resp. fakturovala odměnu pro nositele autorských práv, práv 
výkonných umělců a práv výrobců zvukových záznamů, nebo podaná tzv. oznámení o 
uspořádání hudební produkce.

	Za nedostatek považuje Nejvyšší soud i okolnost, že řada písemností 
obsažených v trestním spise, které by mohly mít povahu listinných důkazů, byla 
pořízena jen ve fotokopiích, aniž byla ověřena jejich shoda s originály 
písemností (viz zejména č. l. 25, 27 až 32, 35, 36, 57 až 66, 70 až 80, 85, 86, 
90 až 95, 98, 101 až 103 trestního spisu). U některých z těchto písemností pak 
není zřejmé, co jimi má být prokazováno. Tak např. podle neověřených fotokopií 
záznamů o kontrolách prováděných pracovištěm Ochranného svazu autorského se 
kontroly zabývaly řešením nedoplatků obviněného A. M. vůči této instituci, ale 
ze záznamů není patrné, zda bylo zjištěno porušení autorského či jiného 
souvisejícího práva, v jakém směru, jakým způsobem a v jakém rozsahu. Ostatně 
vyšetřovatel se v odůvodnění napadeného rozhodnutí ani obsahem některých z 
těchto písemností vůbec nezabýval a nevyvodil z nich žádné závěry.

	Na část z uvedených nedostatků dosavadního průběhu trestního stíhání 
obviněného A. M. reagovala svými pokyny dozorující státní zástupkyně a třebaže 
její pokyn ze dne 29. 12. 1999, který jediný je k dispozici v trestním spise, 
se nezabývá všemi podstatnými okolnostmi, na něž Nejvyšší soud poukázal, nebyl 
ani tento pokyn důsledně splněn a dozorující státní zástupkyně již netrvala na 
tom, aby vyšetřovatel učinil všechna uložená opatření.

	Napadenému usnesení lze vytknout i další vady. Jednak popis skutku, pro 
nějž bylo rozhodnuto o zastavení trestního stíhání obviněného A. M., je neúplný 
ve srovnání s tím, jak byl skutek vymezen v záznamu o sděleném obvinění: v 
usnesení chybí celá druhá a podstatná část popisu vymezující dobu, po kterou 
měl obviněný neoprávněně provozovat veřejné hudební produkce, poukaz na 
„neoprávněný převod jejich pořádání\" na J. V. a zmínka o neexistenci smlouvy s 
Ochranným svazem autorským, resp. o nedostatku jeho souhlasu k užití děl 
domácích a zahraničních autorů. Z tohoto usnesení, ze sděleného obvinění ani z 
dalšího obsahu trestního spisu pak není vůbec patrné, v čem měla spočívat 
neoprávněnost onoho převodu pořádání veřejných hudebních produkcí na J. V. 
Podobně nebyla věnována dostatečná pozornost tvrzení obsaženému ve sděleném 
obvinění i ve výroku usnesení o zastavení trestního stíhání, totiž že obviněný 
provozoval veřejné hudební produkce bez živnostenského oprávnění. Jednak zde 
chybí poukaz na to, zda skutečně nutnost živnostenského oprávnění vyplývala ze 
zákona č. 455/1991 Sb., o živnostenském podnikání, ve znění pozdějších předpisů 
(podle jeho obsahu účinného v době spáchání stíhaného skutku), a pokud ano, v 
jaké podobě se takové oprávnění vyžadovalo (živnostenský list, koncesní 
listina) a o jakou živnost se jedná. Dále se vyšetřovatel nevypořádal s 
otázkou, jestli v případě provozování veřejných hudebních produkcí bez 
živnostenského oprávnění, pokud bylo nutné, se obviněný nemohl dopustit za 
splnění dalších podmínek též trestného činu neoprávněného podnikání podle § 118 
tr. zák.

	Na základě všech rozvedených skutečností nezbylo, než aby Nejvyšší soud 
podle § 268 odst. 2 tr. řádu vyslovil, že napadeným usnesením vyšetřovatele 
Policie České republiky, Okresního úřadu vyšetřování v Břeclavi ze dne 27. 11. 
2000, ČVS: OVBV - 704/2000, byl porušen zákon v ustanoveních § 2 odst. 5, 6 a § 
172 odst. 1 písm. b) tr. řádu. K tomuto porušení zákona došlo ve prospěch 
obviněného A. M., když vyšetřovatel neshledal v předmětném skutku trestný čin 
porušování autorského práva podle § 152 odst. 1 tr. zák. (ve znění účinném do 
30. 11. 2000) a vzhledem k tomu zastavil trestní stíhání obviněného, ačkoli 
neúplné zjištění skutkového stavu a nedostatečné vyhodnocení dosavadních důkazů 
neumožňovalo učinit takové rozhodnutí. Jelikož stížnost pro porušení zákona 
byla podána ve lhůtě do šesti měsíců od právní moci napadeného usnesení a byly 
splněny i další podmínky ve smyslu ustanovení § 272 odst. 1 tr. řádu, Nejvyšší 
soud napadené usnesení podle § 269 odst. 2 tr. řádu zrušil, včetně případných 
dalších rozhodnutí na toto usnesení obsahově navazujících, pokud jeho zrušením 
pozbyla podkladu.

	Protože ve věci je třeba učinit rozhodnutí nové, podle § 270 odst. 1 
tr. řádu Nejvyšší soud přikázal vyšetřovateli Policie České republiky, 
Okresního úřadu vyšetřování v Břeclavi, aby věc v potřebném rozsahu znovu 
projednal a rozhodl. Než však bude možné v přípravném řízení meritorně 
rozhodnout, je nezbytné odstranit všechny výše uvedené nedostatky, jimiž trpí 
dosavadní průběh dokazování a hodnocení důkazů, a postupovat v intencích tohoto 
rozhodnutí Nejvyššího soudu (§ 270 odst. 4 tr. řádu). Úkolem vyšetřovatele bude 
především doplnit dokazování v naznačených směrech, upřesnit popis stíhaného 
skutku tak, aby z něj bylo jednoznačně patrné, jaká práva, jakým způsobem a v 
jakém rozsahu měl obviněný A. M. porušit nebo jak jinak si počínal v rozporu se 
zákonem. Poté musí vyšetřovatel opětovně vyhodnotit všechny opatřené důkazy, 
včetně výsledků doplněného dokazování, a přihlédnout při tom ke všem rozhodným 
skutečnostem zmíněným Nejvyšším soudem, na nichž závisí závěr o tom, zda 
jednání, pro které je obviněný A. M. stíhán, je trestným činem, popřípadě 
jakým, či nikoli. V této souvislosti bude třeba opětovně posoudit i míru 
spoluodpovědnosti nebo samostatné odpovědnosti J. V., na něhož obviněný A. M. 
podle sděleného obvinění „neoprávněně převedl pořádání veřejných hudebních 
produkcí\". Nejvyšší soud dále upozorňuje, že v mezidobí došlo k přijetí nového 
autorského zákona publikovaného pod č. 121/2000 Sb., kterým byl novelizován též 
obsah skutkové podstaty trestného činu podle § 152 tr. zák. Proto bude třeba 
vypořádat se i s otázkou, zda z hlediska posuzování trestnosti činu, pro nějž 
je obviněný A. M. stíhán, je podle § 16 odst. 1 tr. zák. pro obviněného 
příznivější tato pozdější trestní i mimotrestní zákonná úprava, nebo zda se 
skutek posoudí podle zákonné úpravy účinné v době, kdy měl být spáchán.

Poučení: Proti tomuto rozsudku není další opravný prostředek přípustný.

V Brně dne 13. června 2001

Předseda senátu: 

JUDr. František P ú r y
