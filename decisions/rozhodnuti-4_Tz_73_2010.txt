Soud: Nejvyšší soud

Důvod dovolání: § 35 odst. 2 tr.zák § 256 tr. ř. 

Spisová značka: 4 Tz 73/2010

Datum rozhodnutí: 26.01.2011

Typ rozhodnutí: ROZSUDEK


Heslo: Souhrnný trest

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 73/2010-22


ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud České republiky projednal ve veřejném zasedání konaném dne 26. 
ledna 2011 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného  A. B., 
proti usnesení Městského soudu v Praze ze dne 10. 12. 2009 sp. zn. 8 To 
369/2009, v trestní věci vedené u Obvodního soudu pro Prahu 7 pod sp. zn. 24 T 
47/2008, a podle § 268 odst. 2, § 269 odst. 2 a § 270 odst. 1 tr. ř. rozhodl   
t a k t o :

Usnesením Městského soudu v Praze ze dne 10. 12. 2009 sp. zn. 8 To 369/2009   b 
y l    p o r u š e n   z á k o n   v ustanoveních § 254 odst. 1 a § 256 tr. ř. 
v neprospěch obviněného A. B.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Praze  s e   p ř i k a z u j e , aby věc v potřebném rozsahu 
znovu projednal a rozhodl. 


 

Odůvodnění:

Ministr spravedlnosti podal k Nejvyššímu soudu podle § 266 odst. 1 tr. ř. 
stížnost pro porušení zákona ve prospěch obviněného A. B., proti usnesení 
Městského soudu v Praze ze dne 10. 12. 2009 sp. zn. 8 To 369/2009, kterým bylo 
podle § 256 tr. ř. zamítnuto odvolání obviněného A. B. proti rozsudku Obvodního 
soudu pro Prahu 7 ze dne 17. 6. 2008 sp. zn. 24 T 47/2008.

Tímto rozsudkem byl obviněný A. B. uznán vinným v bodě I. trestnými činy 
krádeže podle § 247 odst. 1 písm. a), b), e) tr. zák. č. 140/1961 Sb. a 
neoprávněného držení platební karty podle § 249b tr. zák. č. 140/1961 Sb., 
jichž se dopustil jednáním dne 18. 4. 2007 a v bodě II. pokusem trestného činu 
krádeže podle § 8 odst. 1, § 247 odst. 1 písm. e), odst. 2 tr. zák. č. 140/1961 
Sb., který spáchal jednáním dne 18. 4. 2007. Za to byl odsouzen podle  § 247 
odst. 2 tr. zák. a § 35 odst. 2 tr. zák. k souhrnnému trestu odnětí svobody v 
trvání 16 měsíců, k jehož výkonu byl zařazen do věznice s ostrahou. Současně 
došlo ke zrušení výroku o trestu z rozhodnutí (trestního příkazu) Obvodního 
soudu pro Prahu 2 ze dne 21. 8. 2007 sp. zn.  4 T 310/2007, jakož i dalších 
rozhodnutí na tento výrok navazujících, pokud pozbyla svého podkladu. Zároveň 
bylo rozhodnuto o náhradě škody.

Ve svém podání ministr spravedlnosti poukázal na skutečnost, že trestní příkaz 
Obvodního soudu pro Prahu 2 ze dne 21. 8. 2007 sp. zn. 4 T 310/2007, který 
nabyl právní moci dne 1. 11. 2007 a jímž byl obviněný A. B. uznán vinným 
trestným činem řízení motorového vozidla bez řidičského oprávnění podle § 180d 
tr. zák. č. 140/1961 Sb. a odsouzen k trestu obecně prospěšných prací v trvání 
150 hodin, byl usnesením Obvodního soudu pro Prahu 2 ze dne 15. 5. 2009 sp. zn. 
4 T 310/2007 zrušen poté, co byla týmž rozhodnutím v dané věci povolena obnova 
řízení. Toto usnesení nabylo právní moci dne 2. 6. 2009. Usnesením téhož soudu 
ze dne 8. 6. 2009 sp. zn. 4 T 310/2007 pak ohledně předmětného skutku, k němuž 
došlo dne 4. 4. 2007, bylo trestní stíhání obviněného A. B. podle § 231 odst. 1 
a § 172 odst. 2 písm. a) tr. ř. zastaveno (pro tzv. neúčelnost). Právní moc 
tohoto usnesení nastala dne 23. 6. 2009.

Podle stěžovatele z výše uvedeného vyplývá, že Obvodní soud pro Prahu 7 pod sp. 
zn. 24 T 47/2008 při vyhlašování rozsudku dne 17. 6. 2008 postupoval správně, 
když uložil souhrnný trest podle § 35 odst. 2 tr. zák. č. 140/1961 Sb. a zrušil 
výrok o trestu z trestního příkazu Obvodního soudu pro Prahu 2 z 21. 8. 2007 
sp. zn. 4 T 310/2007. Vzhledem k tomu, že trestní stíhání obviněného, které 
bylo vedeno u Obvodního soudu pro Prahu 2 pod sp. zn.        4 T 310/2007, ale 
nakonec skončilo zastavením trestního stíhání, Městský soud v Praze, když 
rozhodoval o odvolání obviněného, porušil zákon, když jeho odvolání zamítl, 
neboť                v mezidobí musel skutečnost zastavení trestního stíhání 
obviněného u Obvodního soudu pro Prahu 2 zjistit. Měl tedy rozsudek Obvodního 
soudu pro Prahu 7 zrušit ve výroku o trestu           a uložit obviněnému 
úhrnný trest podle § 35 odst. 1 tr. zák. č. 140/1961 Sb.

Za uvedených okolností je třeba usnesení Městského soudu v Praze z 10. 12. 
2009         sp. zn. 8 To 369/2009 hodnotit jako rozhodnutí, jímž byl porušen 
zákon v neprospěch obviněného A. B., nerespektováním ustanovení § 35 tr. zák. 
č. 140/1961 Sb., když senát Městského soudu v Praze přehlédl předchozí zrušení 
výroku o trestu, ke kterému byl souhrnný trest ukládán rozsudkem, který byl 
předmětem odvolání a o kterém senát Městského soudu v Praze rozhodoval.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. vyslovil, že usnesením Městského soudu 
v Praze ze dne 10. 12. 2009 č. j. 8 To 369/2009-218 byl porušen zákon v 
neprospěch obviněného A. B. v ustanovení § 35 odst. 2 tr. zák. č. 140/1961 Sb. 
a v řízení, které jeho vydání předcházelo, též v ustanovení § 256 tr. ř. Podle 
§ 269 odst. 2 tr. ř. aby napadené usnesení Městského soudu v Praze zrušil a 
dále zrušil všechna rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu. Poté pak aby 
postupoval podle § 270 odst. 1 tr. ř. a přikázal Městskému soudu v Praze, aby 
věc v potřebném rozsahu znovu projednal a rozhodl.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

Podle § 35 odst. 1 věty první před středníkem tr. zák. č. 140/1961 Sb. (dále 
jen                 tr. zák.), odsuzuje-li soud pachatele za dva nebo více 
trestných činů, uloží mu úhrnný trest podle zákonného ustanovení, které se 
vztahuje na trestný čin z nich nejpřísněji trestný.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve než byl 
soudem prvního stupně vyhlášen odsuzující rozsudek za jiný jeho trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Souhrnný trest nesmí být mírnější než trest uložený dřívějším rozsudkem.

Podle § 254 odst. 1 tr. ř. nezamítne-li nebo neodmítne-li odvolací soud 
odvolání podle § 253, přezkoumá zákonnost a odůvodněnost jen těch oddělitelných 
výroků rozsudku, proti nimž bylo podáno odvolání, i správnost postupu řízení, 
které jim předcházelo, a z hlediska vytýkaných vad. K vadám, které nejsou 
odvoláním vytýkány, odvolací soud přihlíží, jen pokud mají vliv na správnost 
výroků, proti nimž bylo podáno odvolání.

Podle § 256 tr. ř. odvolací soud odvolání zamítne, shledá-li, že není důvodné.

Nejvyšší soud přezkoumáním obsahu trestních spisů Obvodního soudu pro Prahu 7  
sp. zn. 24 T 47/2008 a Obvodního soudu pro Prahu 2 sp. zn. 4 T 310/2007 
zjistil, že námitky obsažené ve stížnosti pro porušení zákona jsou opodstatněné.

Obvodní soud pro Prahu 7 svým rozsudkem ze dne 17. 6. 2008 sp. zn. 24 T 47/2008 
obviněnému A. B. v souladu  s ustanovením § 35 odst. 2 tr. zák. uložil souhrnný 
trest odnětí svobody, neboť trestné činy, jímž obviněného uznal vinným, 
spáchané dne 18. 4. 2007, byly ve vícečinném souběhu s trestným činem spáchaným 
dne 4. 4. 2007, kterým byl obviněný uznán vinným v té době pravomocným trestním 
příkazem Obvodního soudu pro Prahu 2 z 21. 8. 2007 sp. zn. 4 T 310/2007.

V době, kdy o odvolání obviněného A. B. proti všem výrokům rozsudku Obvodního 
soudu pro Prahu 7 ze dne 17. 6. 2008 sp. zn. 24 T 47/2008 rozhodoval Městský 
soud v Praze, ale již byl trestní příkaz Obvodního soudu pro Prahu 2 z 21. 8. 
2007 sp. zn. 4 T 310/2007 v důsledku povolené obnovy řízení zrušen a následně 
bylo v této věci trestní stíhání proti obviněnému pravomocně zastaveno. O této 
skutečnosti byl včas a řádně vyrozuměn rejstřík trestů s tím, aby předmětné 
odsouzení obviněného nebylo v rejstříku trestů uváděno (viz č. l. 60, 62 spisu 
Obvodního soudu pro Prahu 2 sp. zn.  4 T 310/2007).

Navzdory tomu, že Městský soud v Praze si před konáním veřejného 
zasedání              o odvolání obviněného A. B. vyžádal trestní spis 
Obvodního soudu pro Prahu 2 sp. zn. 4 T 310/2007 (viz č. l. 202, 203 spisu sp. 
zn. 24 T 47/2008 a č. l. 67 spisu sp. zn.  4 T 310/2007), ve veřejném zasedání 
dne 10. 12. 2009 (podle protokolu o veřejném zasedání viz č. l. 215 – 216 
spisu) spis Obvodního soudu pro Prahu 2 sp. zn. 4 T 310/2007 jako důkaz 
neprovedl. Byl v něm ale přečten coby důkaz opis rejstříku trestů na obviněného 
ze dne 2. 12. 2009 (č. l. 226 – 227 spisu), ve kterém se odsouzení obviněného 
A. B. Obvodním soudem pro Prahu 2 pod sp. zn. 4 T 310/2007 neobjevuje. Přesto 
Městský soud v Praze další dokazování k tomuto poznatku neprováděl a odvolání 
obviněného zamítl, jako nedůvodné.

V takovémto postupu a rozhodnutí odvolacího soudu tak lze spatřovat pochybení, 
neboť zde byly dostatečné indicie vedoucí k závěru, že obviněnému A. B. již 
nelze uložit souhrnný trest za sbíhající se trestný čin řízení motorového 
vozidla bez řidičského oprávnění  podle § 180d tr. zák., neboť trestní příkaz 
Obvodního soudu pro Prahu 2 z 21. 8. 2007 sp. zn. 4 T 310/2007 byl v mezidobí 
zrušen a trestní stíhání obviněného pro předmětný skutek bylo pravomocně 
zastaveno. Tyto skutečnosti Městský soud v Praze v rámci odvolacího řízení mohl 
a zároveň byl povinen zjistit a ve svém rozhodnutí na ně reagovat tím, že měl v 
odvoláním obviněného napadeném rozsudku Obvodního soudu pro Prahu 7 ze dne 17. 
6. 2008 sp. zn. 24 T 47/2008 zrušit výrok o uloženém souhrnném trestu, a 
obviněnému pak měl svým rozhodnutím za souběh trestných činů krádeže podle § 
247 odst. 1 písm. a), b), e) tr. zák. a neoprávněného držení platební karty 
podle § 249b tr. zák. a pokusu trestného činu krádeže podle § 8 odst. 1, § 247 
odst. 1 písm. e), odst. 2 tr. zák. uložit úhrnný trest ve smyslu § 35 odst. 1 
tr. zák.

Protože tak neučinil a zamítl odvolání obviněného, které bylo v tomto směru, 
byť výslovně nevytýkaném, oprávněné, porušil v neprospěch obviněného A. B. 
zákon v ustanoveních § 254 odst. 1 a § 256 tr. ř., což Nejvyšší soud vyslovil 
podle § 268                  odst. 2 tr. ř. Porušení zákona v ustanovení § 35 
odst. 2 tr. zák. vysloveno nebylo z důvodu, že ve výroku napadeného rozhodnutí 
odvolacího soudu citováno není a v předchozím řízení před soudem prvního stupně 
bylo ustanovení § 35 odst. 2 tr. zák. aplikováno správně. Ze souvislostí 
uvedených v rozsudku Nejvyššího soudu je ale zjevné, že pokud odvolací soud 
nenapravil pochybení, které vzniklo změnou v právním postavení obviněného, 
který za původně sbíhající se trestný čin nebyl pravomocně odsouzen, když dříve 
vydaný trestní příkaz byl zrušen a trestní stíhání obviněného zastaveno, ve 
svém postupu nerespektoval, že ustanovení § 35 odst. 2 tr. zák. při ukládání 
trestu obviněnému již nelze použít. Podle § 269 odst. 2 tr. ř. pak Nejvyšší 
soud napadené usnesení odvolacího soudu zrušil včetně všech dalších obsahově 
navazujících rozhodnutí, která touto změnou pozbyla svého podkladu. Podle  § 
270 odst. 1 tr. ř. věc přikázal Městskému soudu v Praze, aby ji v intencích 
tohoto rozsudku znovu projednal a rozhodl. 

To znamená, že ve věci bude nařízeno veřejné zasedání, v jehož rámci budou v 
podobě důkazu zejména konstatována všechna výše zmíněná soudní rozhodnutí, 
která mají  s projednávanou problematikou souvislost, případně důkazy další, 
které mezitím mohly vyjít najevo, a tyto budou vzaty v úvahu při stanovení 
nového trestu obviněnému, který musí respektovat veškerá zákonná ustanovení, 
zejména pak ta, na něž bylo poukázáno v tomto rozsudku Nejvyššího soudu.

Městský soud v Praze bude muset mít při dalším postupu též na paměti, že 
Nejvyšším soudem bylo vysloveno, že zákon byl porušen v neprospěch obviněného, 
a proto nemůže podle § 273 tr. ř. v novém řízení dojít ke změně rozhodnutí v 
jeho neprospěch. Podle § 270 odst. 4 tr. ř. je tento soud vázán právním 
názorem, který ve věci vyslovil Nejvyšší soud, a je povinen provést nařízené 
procesní úkony. 

Poučení: Proti tomuto rozhodnutí není opravný prostředek přípustný. 

V Brně dne 26. ledna 2011

    Předseda senátu:
 JUDr. František Hrabec  


