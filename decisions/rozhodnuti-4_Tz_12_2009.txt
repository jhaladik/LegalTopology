Soud: Nejvyšší soud

Spisová značka: 4 Tz 12/2009

Datum rozhodnutí: 06.05.2009

Typ rozhodnutí: ROZSUDEK




4 Tz 12/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 6. 
května 2009 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného J.   B., 
proti rozsudku Okresního soudu v Děčíně ze dne 9. 4. 2008 sp. zn. 6 T 228/2007 
a podle § 268 odst. 2, § 269 odst. 2  a § 270 odst. 1 tr. ř. rozhodl   t a k t 
o :

Pravomocným rozsudkem Okresního soudu v Děčíně ze dne 9. 4. 2008 sp. zn. 6 T 
228/2007 a v řízení, které mu předcházelo,   b y l   p o r u š e n   z á k o 
n   v ustanoveních § 2 odst. 5, 6, § 12 odst. 11 tr. ř. a v ustanovení § 89 
odst. 3 tr. zák. v neprospěch obviněného J. B.

Napadený rozsudek  s e   z r u š u j e   v celém rozsahu.

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Děčíně  s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Rozsudkem Okresního soudu v Děčíně ze dne 9. 4. 2008 sp. zn. 6 T 228/2007 byl 
obviněný J. B. uznán vinným v bodu 1 – 7 trestnými činy krádeže podle § 247 
odst. 1 písm. b), e), odst. 2 tr. zák., poškozování cizí věci podle § 257 odst. 
1 tr. zák. a řízení motorového vozidla bez řidičského oprávnění podle § 180d 
tr. zák. jichž se dopustil tím, že

1) v době od 22.30 hodin dne 22. 1. 2007 do 10.30 hodin dne 23. 1. 2007 v R., 
okr. D., na ul. L., před domem  se zmocnil osobního vozidla zn. Fiat Tipo, 
modré barvy, v celkové hodnotě 18.900,- Kč, poškozením zámku dveří řidiče, 
spínací skříňky a hadičky přívodu benzínu způsobil celkovou škodu ve výši 
1.790,- Kč, dále z vozidla odcizil movité věci autorádio Blaupunkt, 
autolékárničku, tažné lano a hever v celkové hodnotě 773,- Kč, vše ke škodě 
majitele J. P., vozidlo bylo zajištěno orgány PČR v Rumburku, okr. Děčín a 
vráceno majiteli,

2) v době od 17.00 hodin dne 1. 2. 2007 do 04.45 hodin dne 2. 2. 2007 v R., 
okr. D., na ul. M., před domem  se zmocnil osobního vozidla zn. Nissan Sunny,  
bílé barvy, v celkové hodnotě 59.900,- Kč, poškozením skla dveří řidiče, krytu 
spínací skříňky, vložky zámku spínací skříňky způsobil celkovou škodu ve výši 
6.930,- Kč, dále z vozidla odcizil 4 ks kompletních kol a autorádio s CD 
přehrávačem v celkové hodnotě 5.060,- Kč, vše ke škodě majitele firmy V. p. V. 
s. r. o., se sídlem ve V., okr. D., vozidlo bylo zajištěno orgány PČR a vráceno 
majiteli,

3) v době od 19.20 do 19.30 hodin dne 15. 2. 2007 v D., na ul. ř. před domem  
se zmocnil osobního vozidla zn. Nissan Bluebird, červené barvy, v celkové 
hodnotě 7.800,- Kč, poškozením zámku spínací skříňky, elektrických kabelů a 
dvířka palivové nádrže způsobil celkovou škodu ve výši 1.650,- Kč, dále z 
vozidla odcizil autorádio nezjištěné značky v hodnotě 230,- Kč, vše ke škodě 
majitele T. Ř., vozidlo bylo zajištěno orgány PČR v Ústí nad Labem a vráceno 
majiteli,

4) v době od 16.00 do 16.15 hodin dne 21. 3. 2007 v D., na ul. Č. a. před 
domem  se zmocnil užitkového vozidla zn. Citroen Jumper, bílé barvy, v celkové 
hodnotě 87.300,- Kč, dále z vozidla odcizil klíče od domu, skladu, kanceláře, 
vozidla zn. Hyundai Elantra, okružní pilu zn. ASIST, vrtačku zn. NAREX, stojan 
na převážení oken, drobné zednické nářadí, pytlované lepidlo standard KVK 2 ZK, 
pytlovanou maltu 3 ks po 40 kg a sádroštuk hasit 150 v počtu 2 ks po 30 kg v 
celkové hodnotě 6.180,- Kč, vše ke škodě majitele J. V.,

5) v době od 15.00 hodin dne 26. 3. 2007 do 00.40 hodin dne 27. 3. 2007 v H. 
P., okr. D., u domu  se zmocnil osobního vozidla zn. Nissan Sunny,  červené 
barvy, v hodnotě 47.600,- Kč, dále z  vozidla odcizil autolékárničku, sadu 
žárovek, potah volantu, autoatlas Evropy, nabíječku na mobilní telefon Nokia, 
sluneční brýle, multifunkční kleště, a ráčna v celkové hodnotě 2.207,- Kč, vše 
ke škodě majitele C. D., vozidlo bylo zajištěno orgány PČR v Horním Podluží, 
okr. Děčín a vráceno majiteli,

6) v době od 20.00 hodin dne 29. 3. 2007 do 05.15 hodin dne 30. 3. 2007 v R., 
okr. D., na ul. M., před domem  se zmocnil užitkového vozidla zn. Škoda Felicia 
– Pick-up,  bílé barvy, v celkové hodnotě 33.800,- Kč, ke škodě majitele J. P., 
z vozidla byly zajištěny levé dveře v hodnotě 630,- Kč, které byly vráceny 
majiteli,

7) v době od 23.00 hodin dne 15. 4. 2007 do 06.00 hodin dne 16. 4. 2007 v R., 
okr. D., na ul. S., před domem  se zmocnil osobního vozidla zn. VW Passat,  
bílé barvy, v celkové hodnotě 28.400,- Kč, poškozením skla zadních pátých 
dveří, vložky zámku pravých předních dveří a spínací skříňky způsobil celkovou 
škodu ve výši 4.540,- Kč, dále z vozidla odcizil autorádio v hodnotě 530,- Kč, 
vše ke škodě majitele V. B., vozidlo bylo zajištěno orgány PČR v Markvarticích, 
okr. Děčín a vráceno majiteli,

přičemž ve všech výše uvedených případech osobní motorová vozidla řídil, 
ačkoliv k tomu podle zákona č. 361/2000 Sb., o silničním provozu, nebyl 
oprávněn, zároveň se výše popsaného jednání dopustil poté, co mu byl rozsudkem 
Okresního soudu v Děčíně ze dne 9. 12. 2005 sp. zn. 6 T 40/2005, který nabyl 
právní moci dne 9. 12. 2005, uložen trest odnětí svobody ve výměře šestnácti 
měsíců, a to mj. i za tři trestné činy krádeže podle § 247 odst. 1 písm. b), e) 
tr. zák., který dne 8. 10. 2006 vykonal.

Dále pak byl odsouzen pod body 8 – 12 za pětinásobný trestný čin řízení 
motorového vozidla bez řidičského oprávnění podle § 180d tr. zák., v bodě 8 v 
souběhu s trestným činem neoprávněného užívání cizí věci podle § 249 odst. 1 
tr. zák., které spáchal tím, že

8) v době od 22.00 hodin dne 22. 4. 2007 do 08.15 hodin dne 23. 4. 2007 v L., 
na křižovatce ul. V. a V. u domu  se zmocnil osobního vozidla zn. Fiat Croma,  
šedé metalické barvy, v celkové hodnotě 39.500,- Kč, v úmyslu toto přechodně 
užívat, byl pronásledován policií a v obci M., okr. D. s vozidlem havaroval, 
čímž způsobil škodu v celkové výši 3.460,- Kč, dále z vozidla odcizil autorádio 
v celkové hodnotě 1.340,- Kč, vše ke škodě majitele V. R.,  vozidlo bylo 
vráceno majiteli, přičemž obžalovaný osobní vozidlo řídil, ačkoliv k tomu podle 
zákona č. 361/2000 Sb., o silničním provozu,

9) dne 27. 10. 2006 kolem 14.30 hodin na M. ulici v R., řídil osobní automobil 
zn. Ford Sierra, ačkoliv k tomu podle zákona č. 361/2000 Sb., o silničním 
provozu, nebyl oprávněn,

10) dne 16. 11. 2006 kolem 0.5 hodin na M. ulici v R., řídil osobní automobil 
zn. Ford Sierra, ačkoliv k tomu podle zákona č. 361/2000 Sb., o silničním 
provozu, nebyl oprávněn,

11) dne 5. 12. 2006 kolem 2.20 hodin na K. ulici ve V., řídil osobní automobil 
zn. Opel Kadet, ačkoliv k tomu podle zákona č. 361/2000 Sb., o silničním 
provozu, nebyl oprávněn,

12) dne 2. 3. 2007 kolem 1.00 hodin na K. ulici v R., řídil osobní automobil 
zn. Fiat Croma 2,0, ačkoliv k tomu podle zákona č. 361/2000 Sb.,  o silničním 
provozu, nebyl oprávněn.

Za toto jednání byl obviněný odsouzen podle § 247 odst. 2 a § 35 odst. 1 tr. 
zák. k úhrnnému trestu odnětí svobody v trvání 2 (dvou)  roků se zařazením 
podle § 39a odst. 2 písm. c) tr. zák. do věznice s ostrahou. Podle § 49 odst. 1 
a § 50 odst. 1 tr. zák. mu byl dále uložen trest zákazu činnosti spočívající v 
zákazu řízení motorových vozidel na dobu 30 (třiceti) měsíců. Zároveň bylo 
rozhodnuto o nárocích poškozených na náhradu škody.

Obviněný a státní zástupce se ihned po vyhlášení rozsudku vzdali práva na 
odvolání, a proto rozsudek téhož dne tj. 9. 4. 2008, ve výroku o vině a trestu 
nabyl právní moci.

Proti výše citovanému rozsudku Okresního soudu v Děčíně podal ministr 
spravedlnosti podle § 266 odst. 1, 2 tr. ř. stížnost pro porušení zákona ve 
prospěch obviněného J. B. V této namítá, že napadeným rozsudkem byl porušen 
zákon v neprospěch obviněného v ustanoveních § 2 odst. 5, 6 a § 12 odst. 11 tr. 
ř. a v ustanoveních § 35 odst. 1, § 37a, § 89 odst. 3 a § 247 odst. 2 tr. zák., 
neboť samosoudce jmenovaného soudu se těmito zákonnými ustanoveními při svém 
postupu a rozhodování důsledně neřídil.

V odůvodnění mimořádného opravného prostředku stěžovatel poukázal, že ze 
spisového materiálu vyplývá, že na obviněného byly Okresním státním 
zastupitelstvím v Děčíně podány ve dnech 9. 11. 2006 pod sp. zn. ZK 657/2006, 
12. 12. 2006 pod sp. zn.        ZK 783/2006 a 13. 3. 2007 pod sp. zn. ZK 
226/2007 návrhy na potrestání, pokaždé pro trestný čin řízení motorového 
vozidla bez řidičského oprávnění dle § 180d tr. zák., kdy těchto skutků se měl 
dopustit ve dnech 27. 10. 2006, 5. 12. 2006 a 2. 3. 2007 a dále pak dne 2. 2. 
2007 byla pod sp. zn. 2 ZT 18/2007 obžaloba pro trestný čin dle § 180d tr. 
zák., jehož se měl dopustit skutkem spáchaným dne 16. 11. 2006, kdy tyto věci 
byly samosoudcem Okresního soudu v Děčíně spojeny ke společnému projednání a 
rozhodnutí.

Vzhledem k tomu, že v trestní věci vedené původně pod sp. zn. 6 T 25/2007 došlo 
ke sdělení obvinění dne 15. 1. 2007, pak skutky spáchané do tohoto data měly 
být posuzovány jako jeden trestný čin dle § 180d tr. zák., přičemž skutky 
spočívající v řízení motorového vozidla bez řidičského oprávnění spáchané po 
tomto datu, tedy skutky v bodech 1-8) výrokové části rozsudku včetně skutku ze 
dne 2. 3. 2007 jako další trestný čin. Celkem tedy obviněný naplnil znaky 
skutkové podstaty dvou trestných činů dle § 180d tr. zák. a nikoliv celkem 
šesti trestných činů dle § 180d tr. zák., jak je uvedeno v předmětném rozsudku 
vzhledem k tomu, že návrhy na potrestání byly soudem obviněnému doručeny teprve 
dne  21. 3. 2008. Došlo tak k porušení zákona v ustanovení § 12 odst. 11 tr. ř. 
V daném případě obviněný svým jednáním naplnil znaky skutkové podstaty celkem 
dvou trestných činů řízení motorového vozidla bez řidičského oprávnění dle § 
180d tr. zák., neboť dílčí útoky spáchané do data sdělení obvinění dne 15. 1. 
2007 byly vedeny jednotným záměrem naplňujícím stejnou skutkovou podstatu 
trestného činu a jsou spojeny stejným způsobem provedení a blízkou souvislostí 
časovou a v předmětu útoku s odkazem na ustanovení § 89 odst. 3 tr. zák., 
přičemž skutek spáchaný po sdělení obvinění dne 2. 3. 2007 pak je dílčím útokem 
pokračujícího trestného činu ve vztahu ke skutkům pod body 1-8).

Podle stěžovatele byl rozsudkem Okresního soudu v Děčíně ze dne 9. 4. 2008 č. 
j. 6 T 228/2007-395 rovněž porušen zákon v neprospěch obviněného v ustanovení § 
37a         tr. zák., kdy samosoudce Okresního soudu v Děčíně věděl, event. je 
třeba presumovat, že tato skutečnost mu měla a mohla být známa, že proti 
obviněnému J. B. je vedeno Okresním soudem v Ústí nad Labem trestní stíhání pod 
sp. zn. 32 T 3/2008, kdy byl vyhlášen odsuzující rozsudek, proti němuž si 
obviněný podal odvolání. Navíc, jak uvedl obviněný ve svém podnětu k podání 
stížnosti pro porušení zákona, tuto skutečnost u hlavního líčení řekl, ovšem 
není to zaznamenáno v protokole o hlavním líčení. Při svém rozhodování má 
okresní soud k dispozici veškeré dostupné informace o obviněném a jejich 
prostřednictvím je schopen si tyto zjistit. Jedná se dnes již o notoriety, kdy 
v systému ISAS či u státního zastupitelství ISYZ je k dispozici lustrace CESO, 
kdy v případě, že by soud takovouto lustraci řádně provedl, pak by zjistil 
veškerá trestní řízení, která jsou proti obviněnému vedena. Samosoudce 
Okresního soudu v Děčíně by na základě těchto dostupných informací mohl dojít k 
závěru, že jsou podmínky pro uložení úhrnného společného trestu dle § 35 odst. 
1 tr. zák. a § 37a tr. zák., neboť skutky, pro které byl obviněný uznán vinným 
rozsudkem Okresního soudu v Ústí nad Labem pod sp. zn. 32 T 3/2008, je třeba 
považovat v bodě 1) za dílčí útok pokračujícího trestného činu krádeže dle § 
247 odst. 1 písm. b), e), odst. 2 tr. zák. a v bodech 1 – 2) dílčí útoky 
trestného činu řízení motorového vozidla bez řidičského oprávnění dle § 180d 
tr. zák. 

Rozsudkem Okresního soudu v Ústí nad Labem ze dne 11. 2. 2008 sp. zn. 32 T 
3/2008 byl totiž obviněný uznán vinným pod bodem 1/  trestným činem krádeže 
podle § 247 odst. 1 písm. b), e), odst. 2 tr. zák., pod bodem 1-2/ pokračujícím 
trestným činem řízení motorového vozidla bez řidičského oprávnění podle § 180d 
tr. zák., dílem dokonaný, dílem ve stadiu pokusu podle § 8 odst. 1 tr. zák. a v 
bodě 2/ pokusem trestného činu neoprávněného užívání cizí věci podle § 8 odst. 
1 k § 249 odst. 1 aliney prvé tr. zák. Za to mu byl uložen úhrnný trest odnětí 
svobody v trvání dvou let, pro jehož výkon byl zařazen do věznice s ostrahou. 
Dále mu byl uložen podle § 49 odst. 1 a § 50 odst. 1 tr. zák. zákaz činnosti 
spočívající v zákazu řízení motorových vozidel všeho druhu na dobu 30 měsíců. 
Rovněž mu byl uložen i trest propadnutí věci podle § 55 odst. 1 písm. a) tr. 
zák.

Trestné činnosti se obviněný dopustil tím, že 1/ v nočních hodinách z 28. na 
29. 3. 2007 v Ú. n. L. se vloupal do zaparkovaného motorového vozidla, se 
kterým ujel, přičemž automobil si hodlal ponechat a rozebrat jej na náhradní 
díly a 2/ v téže době se vloupal do zaparkovaného vozidla, v úmyslu s ním 
odjet, což se mu však nepodařilo, ale poškozením vozidla způsobil škodu ve výši 
3.100,- Kč.

Tato nezákonnost mohla být podle stěžovatele napravena v rámci veřejného 
zasedání, které se konalo dne 29. 4. 2008 u Krajského soudu v Ústí nad Labem 
pod sp. zn. 5 To 185/2008, kdy bylo ve veřejném zasedání rozhodováno o odvolání 
obviněného proti rozsudku Okresního soudu v Ústí nad Labem sp. zn. 32 T 3/2008. 
Avšak ani v tomto případě krajský soud neprovedl lustraci obviněného v systému 
CESO, z níž by zjistil, že po vyhlášení napadeného rozsudku byl obviněný 
pravomocně odsouzen rozsudkem Okresního soudu v Děčíně. Navíc se důkladně 
neseznámil s výpovědí obviněného učiněnou u hlavního líčení ze dne 11. 2. 2008, 
kdy uvedl, že je proti němu vedeno další trestní řízení u Okresního soudu v 
Děčíně.

Ministr spravedlnosti je však toho názoru, že primárně zde došlo k pochybení ze 
strany Okresního soudu v Děčíně ve věci pod sp. zn. 6 T 228/2007, který ač 
věděl, resp. mohl vědět, že v úvahu přichází uložení společného úhrnného trestu 
ve vztahu k dosud nepravomocnému rozhodnutí, nevyčkal právní moci tohoto 
rozhodnutí a ve věci nezákonně rozhodl. Případně mohl tuto nezákonnost 
signalizovat krajskému soudu, kdy jeho rozhodnutím mohla být nezákonnost 
napravena, což však neučinil.

Dále konstatuje, že neuložení společného trestu, byť jsou splněny všechny 
podmínky uvedené v zákoně, samo o sobě neodůvodňuje závěr, že nesprávně uložený 
trest je ve zřejmém nepoměru ke stupni nebezpečnosti činu pro společnost nebo k 
poměrům pachatele nebo že uložený druh trestu je ve zřejmém rozporu s účelem 
trestu. Nicméně v daném případě součet obou rozsudky postupně uložených trestů 
činí celkem čtyři roky nepodmíněně, což je výměra, která přesahuje horní 
hranici vůdčí zákonné trestní sazby § 247 odst. 2 tr. zák., která činí 6 měsíců 
až 3 léta. Pokud by byl obviněnému uložen úhrnný společný trest odnětí svobody 
dle § 35 odst. 1 a § 37a tr. zák., pak tento je dle zákona omezen horní hranicí 
trestní sazby ve výši tří let. Uložený trest je tak ve zřejmém rozporu s účelem 
trestu dle § 266 odst. 2 tr. ř.

K výše popisovaným pochybením pak podle něj došlo proto, že Okresní soud v 
Děčíně nezjistil řádně skutkový stav věci při současném hodnocení neúplných a 
nedostatečných důkazů ve smyslu ustanovení § 2 odst. 5, 6 tr. ř., a to jak ve 
vztahu ke zjištění viny obviněného, tak ve vztahu k ukládanému trestu.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem 
Okresního soudu v Děčíně došlo ve výše uvedených ustanoveních trestního řádu a 
trestního zákona k porušení zákona v neprospěch obviněného J. B. V důsledku 
toho pak, aby podle § 269 odst. 2 tr. ř. napadený rozsudek zrušil, a to včetně 
všech dalších rozhodnutí na tento rozsudek obsahově navazujících, pokud 
vzhledem k této změně pozbyla podkladu a poté aby podle  § 270 odst. 1 tr. ř. 
přikázal Okresnímu soudu v Děčíně, aby věc v potřebném rozsahu znovu projednal 
a rozhodl.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla zčásti 
podána důvodně.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Podle § 12 odst. 11 tr. ř., pokračuje-li obviněný v jednání, pro které je 
stíhán, i po sdělení obvinění, posuzuje se takové jednání od tohoto úkonu jako 
nový skutek.

Podle § 89 odst. 3 tr. zák. pokračováním v trestném činu se rozumí takové 
jednání, jehož jednotlivé dílčí útoky vedené jednotným záměrem naplňují stejnou 
skutkovou podstatu trestného činu, jsou spojeny stejným nebo podobným způsobem 
provedení a blízkou souvislostí časovou a v předmětu útoku.

Z obsahu přezkoumávaných trestních spisů Okresního soudu v Děčíně sp. zn. 6 T 
321/2006, sp. zn. 6 T 355/2006 a sp. zn. 6 T 64/2007, v nichž byly postupně 
podány Okresním státním zastupitelstvím v Děčíně ve dnech 9. 11. 2006 (sp. zn. 
ZK 657/06), 12. 12. 2006 (sp. zn. ZK 783/06) a 13. 3. 2007 (sp. zn. ZK 226/07) 
návrhy na potrestání, vyplývá, že v těchto proběhlo zkrácené přípravné řízení, 
přičemž předmětné návrhy na potrestání byly obviněnému J. B. doručeny až v 
rámci nařízeného hlavního líčení, a to dne 21. 3. 2008, spolu s obžalobou ze 
dne 2. 2. 2007 podanou původně ve věci vedené u Okresního soudu v Děčíně pod 
sp. zn. 6 T 25/2007 a obžalobou ze dne 27. 9. 2007 podanou ke jmenovanému soudu 
a vedenou zde pod sp. zn. 6 T 228/2007, přičemž pod tímto označením pak byla 
celá věc před uvedeným soudem projednána a rozhodnuta rozsudkem, proti němuž 
ministr spravedlnosti nasměroval svoji stížnost pro porušení zákona.

Lze plně souhlasit s argumentací stěžovatele, že obviněný J. B., pokud jde o 
jednání naplňující znaky trestného činu řízení motorového vozidla bez 
řidičského oprávnění podle § 180d tr. zák., se těchto dopouštěl v časových 
intervalech nepřekračujících dobu 1 měsíce, stejným či velmi podobným způsobem, 
přičemž nelze pochybovat ani o tom, že přitom byl veden jednotným záměrem a 
jeho útoky směřovaly vůči obdobnému předmětu útoku, takže jeho počínání 
naplňovalo kriteria pokračování v trestném činu, jak jsou zakotvena v již 
citovaném ustanovení § 89 odst. 3 tr. zák.

Pro posouzení, zda se v konkrétním případě jednalo o jediný trestný čin podle § 
180d tr. zák., nebo o více těchto trestných činů, bylo rozhodující, zda 
obviněnému J. B. bylo v mezidobí pro některé z předmětných jednání (útoků) 
sděleno obvinění. Pokud se tak stalo, od takového úkonu bylo následné 
protiprávní jednání obviněného nutné posuzovat jako nový skutek, což vyplývá z 
ustanovení § 12 odst. 11 tr. ř. 

O útocích, jichž se obviněný dopustil ve dnech 27. 10. 2006 a 5. 12. 2006 bylo 
vedeno zkrácené přípravné řízení, které vyústilo v podání samostatných návrhů 
na potrestání a z obsahu obou spisů původně vedených pod sp. zn. 6 T 321/2006 a 
sp. zn. 6 T 355/2006 je zjevné, že ohledně těchto jednání ke sdělení obvinění 
J. B. v kritické době nedošlo. Ohledně jednání spáchaného dne 16. 11. 2006, pro 
které byla na obviněného podána obžaloba a věc byla původně vedena pod sp. zn. 
6 T 25/2007, však bylo proti J. B. zahájeno trestní stíhání podle § 160 odst. 1 
tr. ř., a to na základě usnesení policejního orgánu ze dne  9. 1. 2007 a toto 
bylo J. B. publikováno před jeho prvním výslechem dne 15. 1. 2007. Je tak 
jasné, že právě posledně zmíněné datum (15. 1. 2007) je rozhodující pro 
oddělení dvou pokračujících skutků trestného činu řízení motorového vozidla bez 
řidičského oprávnění podle § 180d tr. zák., když první z nich je tvořen útoky 
spáchanými do zmíněného data 15. 1. 2007, tj. útoky z 27. 10., 16. 11. a 5. 12. 
2006 označenými v odsuzujícím rozsudku Okresního soudu v Děčíně pod body 9), 
10), 11). Ostatní útoky, jichž se obviněný dopustil v období od 22. 1. do 15. 
4. 2007 označené v předmětném rozsudku pod body 1) až 7), dále útok z 22. 4. 
2007 označený pod bodem 8), ale taktéž útok označený pod bodem 12) cit. 
rozsudku z 2. 3. 2007 pak společně tvoří další pokračující trestný čin podle § 
180d tr. zák., neboť všechny byly spáchány po 15. 1. 2007 a v mezidobí nedošlo 
pro žádný z nich k samostatnému sdělení obvinění.

Je zřejmé, že pokud napadeným rozsudkem došlo k odsouzení obviněného J. B. mj. 
pro celkem šest trestných činů řízení motorového vozidla bez řidičského 
oprávnění podle § 180d tr. zák., namísto toho, aby jeho jednání bylo podle 
tohoto ustanovení zvláštní části trestního zákona posouzeno pouze ve dvou 
případech, došlo k porušení zákona v neprospěch obviněného, když předmětná 
skutečnost zcela jistě byla významnou i při ukládání trestu obviněnému, byť 
písemné vyhotovení rozsudku v souladu s ustanovením § 314d odst. 3 tr. ř. 
neobsahuje odůvodnění.

Okresní soud přitom měl k dispozici veškeré písemné podklady, z nichž mohl k 
vysloveným skutkovým i právním závěrům samostatně dospět a pokud tak neučinil, 
je třeba konstatovat, že při svém postupu a rozhodování nevycházel ze správně 
zjištěného skutkového stavu a provedené důkazy nehodnotil v souladu se zákonem, 
jak to vyžaduje ustanovení § 2 odst. 5, 6 tr. ř.

Pokud pak v další části stížnosti pro porušení zákona stěžovatel poukazuje na 
další pochybení Okresního soudu v Děčíně, když při svém rozhodování nevzal v 
úvahu dosud nepravomocný rozsudek Okresního soudu v Ústí nad Labem ze dne 11. 
2. 2008 sp. zn. 32 T 3/2008, jímž byl obviněný J. B. odsouzen pro trestné činy 
krádeže podle  § 247 odst. 1 písm. b), e), odst. 2 tr. zák., řízení motorového 
vozidla bez řidičského oprávnění podle § 180d tr. zák. dílem dokonaný, dílem ve 
stadiu pokusu podle § 8 odst. 1 tr. zák. a pro pokus trestného činu 
neoprávněného užívání cizí věci podle § 8 odst. 1, § 249 odst. 1 tr. zák. a byl 
mu za to uložen trest, přičemž dovozuje, že byly dány podmínky pro uložení 
úhrnného společného trestu podle § 35 odst. 1 a § 37a tr. zák., neboť skutky 
pro něž byl obviněný uznán vinným rozsudkem Okresního soudu v Ústí nad Labem 
představovaly dílčí útoky pokračujících trestných činů krádeže a řízení 
motorového vozidla bez řidičského oprávnění, za něž byl následně obviněný 
odsouzen napadeným rozsudkem Okresního soudu v Děčíně, nelze s uplatněnou 
argumentací zcela souhlasit.

Nejvyšší soud nemá rozhodně v  úmyslu zpochybňovat zdůvodnění a závěry 
stěžovatele ohledně toho, že jednání za něž byl obviněný J. B. odsouzen 
rozsudkem Okresního soudu v Ústí nad Labem ze dne 11. 2. 2008 sp. zn. 32 T 
3/2008 mohla být součástí pokračujících skutků, za něž byl obviněný později 
projednáván a odsouzen napadeným rozsudkem Okresního soudu v Děčíně, ale 
tvrzení, že tato skutečnost měla a mohla být samosoudci Okresního soudu v 
Děčíně známa, či dokonce že o ní věděl, není doložena žádným relevantním 
důkazem.

Ze všech předložených spisů je zjevné, že trestní řízení ohledně jednání 
obviněného J. B. byla vedena ve svých částech od počátku samostatně, a to 
příslušnými orgány Policie ČR v Ústí nad Labem a v Děčíně. Dozor nad postupem 
policejních orgánů v jednotlivých věcech prováděla a posléze návrhy na 
potrestání či obžaloby podala rovněž samostatně k jednotlivým okresním soudům 
Okresní státní zastupitelství v Ústí nad Labem a v Děčíně. O tom, že jsou 
vlastně paralelně tato řízení vedena příslušné orgány Policie ČR, státního 
zastupitelství a posléze soudů zjevně nevěděly, resp. z předložených spisů 
nevyplývá, že by o tom měly potřebné informace. Takovýto poznatek Okresnímu 
soudu v Děčíně nejpozději v hlavním líčení zjevně neposkytl ani obviněný, 
kterému předmětná skutečnost o existenci dvojího trestního řízení byla známa, 
byť to údajně ve svém podnětu ke stížnosti pro porušení zákona tvrdí. V 
protokolu o hlavním líčení ze dne 9. 4. 2008 (viz č. l. 391 – 394 spisu 
Okresního soudu v Děčíně sp. zn. 6 T 228/2007) však žádná taková informace 
obsažena není, a to nejenom ve vyjádřeních obviněného, ale ani v závěrečném 
návrhu jeho obhájkyně. Lze proto důvodně pochybovat, že obviněný v hlavním 
líčení před Okresním soudem v Děčíně přiznal, že je proti němu vedeno další 
trestní řízení u Okresního soudu v Ústí nad Labem, a to pro obdobnou trestnou 
činnost.

Jestliže stěžovatel v této souvislosti poukazuje na notoriety, jimiž měly v 
době rozhodování Okresního soudu v Děčíně být informační systémy ISAS či ISYZ, 
případně lustrace CESO, je třeba uvést, že k podané stížnosti pro porušení 
zákona nebyly přiloženy žádné konkrétní důkazy obsahující poznatky, že ke dni 
vydání napadeného rozhodnutí z některého z uvedených systémů, k němuž měl mít 
rozhodující samosoudce Okresního soudu v Děčíně přístup, vyplývaly informace, 
jež mohly a měly vést k závěrům, které stěžovatel naznačil v mimořádném 
opravném prostředku, tedy že obě trestní věci vedené samostatně u obou 
jmenovaných okresních soudů spolu souvisí.

K výtce stěžovatele směřující k nečinnosti Krajského soudu v Ústí nad Labem, 
který dne 29. 4. 2008 rozhodoval pod sp. zn. 5 To 185/2008 o odvolání J. B. 
proti rozsudku Okresního soudu v Ústí nad Labem ze dne 11. 8. 2008 sp. zn. 32 T 
3/2008, pokud v rámci odvolacího řízení mohla být způsobená nezákonnost 
napravena, nelze než konstatovat, že tato jde již nad rámec zaměření podané 
stížnosti pro porušení zákona, neboť touto zmíněné rozhodnutí krajského soudu 
napadeno nebylo a Nejvyšší soud se proto uplatněnou argumentací nemohl zabývat.

Vzhledem k výše uvedeným zjištěním a závěrům Nejvyšší soud podle § 268 odst. 2 
tr. ř. vyslovil, že napadeným rozsudkem Okresního soudu v Děčíně a v řízení 
předcházejícím byl v neprospěch obviněného J. B. porušen zákon v ustanoveních 
trestního řádu, jak bylo uvedeno ve výroku rozsudku Nejvyššího soudu. Podle § 
269 odst. 2 tr. ř. pak v celém rozsahu napadený rozsudek zrušil, neboť vzniklé 
pochybení mělo svůj negativní dopad zejména ve výroku o vině. Zároveň byla 
zrušena všechna další rozhodnutí obsahově navazující na zrušený rozsudek, pokud 
touto změnou pozbyla svého podkladu. Podle § 270 odst. 1 tr. ř. pak Nejvyšší 
soud věc přikázal Okresnímu soudu v Děčíně, aby ji v potřebném rozsahu znovu 
projednal a rozhodl v intencích tohoto rozsudku Nejvyššího soudu.

Kromě toho ale okresní soud v rámci nového hlavního líčení provede potřebné 
dokazování ve vztahu k jednání obviněného J. B., za které byl odsouzen 
rozsudkem Okresního soudu v Ústí nad Labem ze dne 11. 2. 2008 sp. zn. 32 T 
3/2008 ve spojení s usnesením Krajského soudu v Ústí nad Labem ze dne 29. 4. 
2008 sp. zn. 5 To 185/2008, a to zejména k otázce, zda zde obsažené skutky jsou 
dílčími útoky pokračujících trestných činů, za něž je proti obviněnému nyní 
opětovně vedeno trestní stíhání u Okresního soudu v Děčíně a zda jsou dány 
zákonné podmínky pro uložení úhrnného a zároveň společného trestu obviněnému J. 
B. (viz §§ 35 odst. 1, § 37a tr. zák.) a podle výsledků tohoto dokazování pak 
nově rozhodne o vině a trestu, jakož i o náhradě škody. Je tomu tak proto, že 
pokud k porušení zákona v neprospěch obviněného došlo i v těchto zákonných 
ustanoveních, je nezbytné, aby k příslušné nápravě došlo nejrychlejším a 
nejjednodušším možným procesním postupem.

Při svém dalším postupu musí mít okresní soud na paměti, že podle § 273 tr. ř. 
nemůže dojít ke změně rozhodnutí v neprospěch obviněného a že podle § 270 odst. 
4 tr. ř. je vázán právním názorem, který ve věci vyslovil Nejvyšší soud a 
současně, že je povinen provést jím nařízené procesní úkony.

	

Poučení: Proti tomuto rozhodnutí není opravný prostředek přípustný.

V Brně dne 6. května 2009

Předseda senátu:

JUDr. František Hrabec  

	

	
