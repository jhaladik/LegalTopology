Právní věta: 
Obhájcem v trestním řízení podle § 35 odst. 1 tr. ř. nemůže být usazený evropský advokát, dokud po  dohodě s obviněným neustanoví advokáta jako svého konzultanta v otázkách procesního práva podle §  35p odst. 1 zákona o advokacii a dokud neoznámí soudu nebo jinému orgánu činnému v trestním řízení  adresu sídla konzultanta podle § 35p odst. 2 zákona o advokacii. 

Soud: Nejvyšší soud

Spisová značka: 8 Tz 60/2022

Datum rozhodnutí: 13.07.2022

Typ rozhodnutí: ROZSUDEK


Heslo: Obhájce

Dotčené předpisy: § 35 odst. 1 tr. ř., § 35p odst. 2 předpisu č. 85/1996 Sb.

Kategorie rozhodnutí: A


Publikováno ve sbírce pod číslem: 34 / 2022



8 Tz 60/2022-1212 





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 13. 7. 2022 v senátě 
složeném z předsedkyně senátu JUDr. Věry Kůrkové a soudců JUDr. Jana Engelmanna 
a JUDr. Milady Šámalové stížnost pro porušení zákona, kterou podal ministr 
spravedlnosti České republiky ve prospěch obviněného S. T., nar. XY v XY, XY, 
trvale bytem XY, XY, proti pravomocnému rozsudku Městského soudu v Praze ze dne 
5. 3. 2020, sp. zn. 44 To 58/2020, a rozhodl takto:

Podle § 268 odst. 2 tr. ř. se vyslovuje, že rozsudkem Městského soudu v Praze 
ze dne 5. 3. 2020, sp. zn. 44 To 58/2020, a v řízení, jež mu předcházelo, byl 
porušen zákon v ustanoveních § 35 odst. 1, § 36 odst. 1 písm. a), odst. 3 tr. 
ř. a § 35p odst. 1, 2 zákona č. 85/1996 Sb., o advokacii, ve znění pozdějších 
předpisů, v neprospěch obviněného S. T.

Podle § 269 odst. 2 tr. ř. se napadený rozsudek zrušuje. Zrušují se také další 
rozhodnutí na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu.

Podle § 270 odst. 1 tr. ř. se Městskému soudu v Praze přikazuje, aby věc v 
potřebném rozsahu znovu projednal a rozhodl.

O d ů v o d n ě n í :

I. Dosavadní průběh řízení

1. Rozsudkem Obvodního soudu pro Prahu 9 ze dne 12. 12. 2019, sp. zn. 3 T 
121/2019, byl obviněný S. T. (dále jen „obviněný“) shledán vinným zločinem 
týrání osoby žijící ve společném obydlí podle § 199 odst. 1, odst. 2 písm. d) 
tr. zákoníku [výrok pod bodem 1)], zločinem týrání svěřené osoby podle § 198 
odst. 1, odst. 2 písm. b), c), d) tr. zákoníku [výrok pod bodem 2)], přečinem 
ohrožování výchovy dítěte podle § 201 odst. 1 písm. a), odst. 3 písm. b) tr. 
zákoníku [výroky pod bodem 1) a 2)] a přečinem maření výkonu úředního 
rozhodnutí a vykázání podle § 337 odst. 2 tr. zákoníku [výrok pod bodem 3)], 
jichž se měl dopustit jednáním blíže specifikovaným v tzv. skutkové větě výroku 
o vině rozsudku. Za to byl odsouzen podle § 199 odst. 2, § 43 odst. 1 tr. 
zákoníku k úhrnnému trestu odnětí svobody ve výměře 3 let, pro jehož výkon byl 
podle § 56 odst. 2 písm. a) tr. zákoníku zařazen do věznice s ostrahou. V 
dalším bylo podle § 229 odst. 1 tr. ř. rozhodnuto o nároku poškozených na 
náhradu škody.

2. Proti označenému rozsudku soudu prvního stupně podali odvolání obviněný, 
státní zástupce a poškození P. E. J., K. D. K. a N. S. K. Obviněný zaměřil 
odvolání proti všem výrokům napadeného rozsudku, státní zástupce podal odvolání 
proti výroku o trestu, a to v neprospěch obviněného, poškození napadli 
odvoláními jich se týkající výroky o náhradě škody. Městský soud v Praze 
rozsudkem ze dne 5. 3. 2020, sp. zn. 44 To 58/2020, podle § 258 odst. 1 písm. 
f), odst. 2 tr. ř. napadený rozsudek zrušil ve výroku o náhradě škody a podle § 
259 odst. 3 tr. ř. znovu rozhodl tak, že obviněnému podle § 228 odst. 1 tr. ř. 
uložil povinnost nahradit jmenovaným poškozeným ve výroku konkretizovanou 
nemajetkovou újmu. Podle § 256 tr. ř. odvolání obviněného zamítl.

II. Stížnost pro porušení zákona a vyjádření k ní

3. Proti rozsudku Městského soudu v Praze ze dne 5. 3. 2020, sp. zn. 44 To 
58/2020, podal ministr spravedlnosti ve prospěch obviněného S. T. stížnost pro 
porušení zákona. Podle názoru ministra spravedlnosti byl napadeným rozhodnutím 
v neprospěch obviněného porušen zákon v ustanoveních § 35 odst. 1, § 36 odst. 1 
písm. a), odst. 3 tr. ř.

4. Ministr spravedlnosti (dále též „stěžovatel“) v mimořádném opravném 
prostředku nejprve v obecné rovině připomněl znění ustanovení trestního řádu 
upravujících nutnou obhajobu v souvislosti s případem obviněného [§36 odst. 1 
písm. a), § 36 odst. 3 tr. ř.] a také ustanovení určujícího, kdo může být 
obhájcem v trestním řízení (§ 35 odst. 1 tr. ř.). Odkázal rovněž na relevantní 
ustanovení zákona č. 85/1996 Sb., o advokacii, ve znění pozdějších předpisů 
(dále „zákon o advokacii“) vymezujících, kdo je podle tohoto zákona advokátem a 
postavení evropského usazeného advokáta (§ 4, § 35l odst. 1, § 35o, § 35p odst. 
1, § 35p odst. 2 zákona o advokacii). 

5. Konstatoval, že z předloženého spisu vyplývá, že obviněný byl stíhán mimo 
jiné pro trestné činy podle § 198 odst. 2 a § 199 odst. 2 tr. zákoníku, u nichž 
je dán důvod nutné obhajoby podle § 36 odst. 3 tr. ř. s ohledem na výši zákonné 
trestní sazby, která činí 2 až 8 let. Skutečnost, že trestní stíhání obviněného 
bylo vedeno vazebně, je dalším důvodem nutné obhajoby podle § 36 odst. 1 písm. 
a) tr. ř. 

6. Stěžovatel rekapituloval, že obviněný v průběhu vazebního zasedání dne 30. 
1. 2020 vyjádřil svou vůli, aby jej dále zastupovala Irena Ivanova Savova, 
usazená evropská advokátka. Obvodní soud pro Prahu 9 proto v počátku konaného 
vazebního zasedání postupem podle § 39 odst. 1 tr. ř. z důvodu vyplývajícího z 
§ 37 odst. 2 tr. ř. zrušil ustanovení obhájce Mgr. Jakuba Juráska. Jelikož se 
jednalo o trestní řízení, v němž musel být obviněný zastoupen advokátem, měla 
zvolená usazená evropská advokátka podle § 35p odst. 1 zákona o advokacii 
povinnost ustanovit advokáta po dohodě s klientem jako svého konzultanta v 
otázkách procesního práva. Oznámení o ustanovení konzultanta přitom byla 
povinna učinit již při svém prvním úkonu, tj. během již zmiňovaného vazebního 
zasedání, v souladu s § 35p odst. 2 zákona o advokacii. Irena Ivanova Savova 
však tuto svou povinnost nesplnila a v dalším průběhu trestního řízení 
zastupovala obviněného bez konzultanta, který měl garantovat dodržení všech 
podstatných procesněprávních ustanovení trestního řádu, jakož i dalších, na 
trestní řád navazujících zákonných předpisů. 

7. Stěžovatel poznamenal, že soudy toto procesní pochybení v rámci 
prvostupňového ani odvolacího řízení nezaznamenaly a k usazené evropské 
advokátce přistupovaly jako k plnohodnotné advokátce. Bez konzultanta 
vystupovala i ve veřejném zasedání o odvolání dne 5. 3. 2020, kde byla přítomna 
toliko se svou asistentkou Nadezhdou Stoilovou Savovou, usazenou evropskou 
advokátkou, tedy opět osobou nesplňující podmínku podle § 35p odst. 1 zákona o 
advokacii. Pakliže odvolací soud za této situace konal veřejné zasedání o 
podaných odvoláních, došlo jeho postupem k porušení práva na obhajobu 
obviněného, neboť tento nebyl u veřejného zasedání řádně zastoupen. Jeho 
rozsudek nemůže obstát, neboť byl zjevně učiněn na podkladě vadného postupu v 
řízení.

8. Navrhl proto, aby Nejvyšší soud podle § 268 odst. 2 tr. ř. vyslovil, že 
rozsudkem Městského soudu v Praze ze dne 5. 3. 2020, sp. zn. 44 To 58/2020, byl 
porušen zákon v neprospěch obviněného S. T., a to v ustanoveních § 35 odst. 1, 
§ 36 odst. 1 písm. a), odst. 3 tr. ř., dále aby podle § 269 odst. 2 tr. ř. 
zrušil rozsudek Městského soudu v Praze ze dne 5. 3. 2020, sp. zn. 44 To 
58/2020, jakož i další rozhodnutí na zrušené rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu, a aby podle § 
270 odst. 1 tr. ř. přikázal Městskému soudu v Praze, aby věc v potřebném 
rozsahu znovu projednal a rozhodl, případně postupoval podle § 271 odst. 1 tr. 
ř.

9. Státní zástupce Nejvyššího státního zastupitelství (dále jen „státní 
zástupce“) ve vyjádření ke stížnosti pro porušení zákona uvedl, že se s podanou 
stížností zcela ztotožňuje. V podrobnostech odkázal na argumentaci stěžovatele 
a dodal, že proti obviněnému bylo vedeno řízení o trestných činech, na které 
zákon stanoví trest odnětí svobody, jehož horní hranice převyšuje pět let, 
zároveň bylo stíhání vedeno vazebně, obviněnému proto svědčily důvody nutné 
obhajoby podle § 36 odst. 1 písm. a), odst. 3 tr. ř. Obviněný v průběhu 
vazebního zasedání vyjádřil svou vůli, aby ho zastupovala Irena Ivanova Savova, 
usazený evropský advokát. I v otázce oprávnění této usazené evropské advokátky 
k zastupování obviněného jakožto obhájkyně státní zástupce odkázal na 
argumentaci stěžovatele. Nad rámec již uvedeného pouze doplnil, že jmenovaná 
usazená evropská advokátka v průběhu trestního řízení komunikovala v českém 
jazyce patrně obtížněji než rodilý mluvčí, přičemž se domáhala také pomoci 
tlumočníka. Měl za to, že tyto okolnosti pouze utvrzují pochybnosti, zda mohla 
sama v souladu se zákonem o advokacii obviněného řádně zastupovat bez pomoci 
konzultanta. 

10. Státní zástupce navrhl, aby Nejvyšší soud podle § 268 odst. 2 tr. ř. 
vyslovil, že napadeným rozsudkem Městského soudu v Praze ze dne 5. 3. 2020, sp. 
zn. 44 To 58/2020, byl v neprospěch obviněného S. T. porušen zákon v 
ustanoveních § 35 odst. 1 a § 36 odst. 1 písm. a), odst. 3 tr. ř., aby podle § 
269 odst. 2 tr. ř. zrušil napadený rozsudek, a dále zrušil i všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a dále aby podle § 270 odst. 1 tr. ř. 
přikázal Městskému soudu v Praze, aby věc v potřebném rozsahu znovu projednal a 
rozhodl.

11. Obhájce obviněného ve vyjádření ke stížnosti pro porušení zákona zevrubně 
zrekapituloval relevantní část řízení předcházející napadenému rozsudku 
Městského soudu v Praze ze dne 5. 3. 2020, sp. zn. 44 To 58/2020. Ve shodě se 
stížností pro porušení zákona i on vyjádřil přesvědčení, že soudy pochybily, 
pokud k usazené evropské advokátce Ireně Ivanove Savove přistupovaly jako k 
plnohodnotné advokátce, nevyzvaly ji k předložení oznámení o ustanovení 
konzultanta ve smyslu § 35p odst. 2 zákona o advokacii. Porušení zákona 
spatřoval také v činnosti odvolacího soudu, který zamítl odvolání obviněného 
podle § 256 tr. ř. jako nedůvodné, aniž dostál povinnostem, které mu ukládá 
ustanovení § 254 odst. 1 tr. ř. Podle obhájce obviněného měl totiž zjistit 
pochybení v souvislosti s nezákonným zastupováním obviněného obhájcem, jemuž 
toto postavení v řízení nepříslušelo, a byť šlo o odvoláním nevytýkanou vadu, 
šlo o vadu mající vliv na správnost výroků, proti nimž bylo odvolání podáno.

12. I obhájce obviněného navrhl, aby Nejvyšší soud podle § 268 odst. 2 tr. ř. 
vyslovil, že napadeným rozsudkem Městského soudu v Praze ze dne 5. 3. 2020, sp. 
zn. 44 To 58/2020, byl v neprospěch obviněného S. T. porušen zákon v 
ustanoveních § 35 odst. 1 a § 36 odst. 1 písm. a), odst. 3 tr. ř., aby podle § 
269 odst. 2 tr. ř. zrušil napadený rozsudek, a dále zrušil i všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a dále aby podle § 270 odst. 1 tr. ř. 
přikázal Městskému soudu v Praze věc v potřebném rozsahu znovu projednat a 
rozhodnout.

III. Důvodnost stížnosti pro porušení zákona

13. Nejvyšší soud v souladu s § 267 odst. 3 tr. ř. přezkoumal zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadenému rozhodnutí 
předcházející, přičemž shledal, že zákon byl napadeným rozhodnutím soudu 
skutečně porušen v neprospěch obviněného.

14. V kontextu posuzované věci není od věci připomenout, že podle § 35 odst. 1 
tr. ř. obhájcem v trestním řízení může být jen advokát. Pro jednotlivé úkony 
trestního řízení se může obhájce dát zastoupit koncipientem. Koncipient nemůže 
obhájce zastupovat v řízeních před krajským soudem jako soudem prvního stupně, 
před vrchním soudem nebo Nejvyšším soudem; nahlížet do spisů může koncipient i 
v těchto řízeních.

15. Podle § 36 odst. 1 písm. a) tr. ř. obviněný musí mít obhájce už v 
přípravném řízení, je-li ve vazbě, výkonu trestu odnětí svobody, výkonu 
ochranného opatření spojeného se zbavením osobní svobody nebo na pozorování ve 
zdravotním ústavu. Podle § 36 odst. 3 tr. ř. koná-li se řízení o trestném činu, 
na který zákon stanoví trest odnětí svobody, jehož horní hranice převyšuje pět 
let, musí mít obviněný obhájce už v přípravném řízení.

16. Pachatele zločinu týrání svěřené osoby podle § 198 odst. 1, odst. 2 písm. 
b), c), d) tr. zákoníku,  jakož i zločinu týrání osoby žijící ve společném 
obydlí podle § 199 odst. 1, odst. 2 písm. d) tr. zákoníku lze potrestat odnětím 
svobody na dvě léta až osm let. 

17. Podle § 4 zákona o advokacii je advokátem ten, kdo je zapsán v seznamu 
advokátů vedeném Českou advokátní komorou (dále jen „Komora“).

18. Podle § 35l odst. 1 tohoto zákona je usazeným evropským advokátem evropský 
advokát, který je zapsán do seznamu evropských advokátů vedeného Komorou.

19. Podle § 35o zákona o advokacii je evropský advokát oprávněn poskytovat 
právní služby spočívající v zastupování v řízení před soudy nebo jinými orgány, 
včetně obhajoby v trestním řízení, a to i v těch případech, kdy zvláštní právní 
předpis stanoví, že účastník řízení musí být zastoupen advokátem nebo že 
zástupcem účastníka řízení může být jen advokát.

20. Podle § 35p odst. 1 zákona o advokacii poskytuje-li evropský advokát právní 
služby spočívající v zastupování v řízení před soudy nebo jinými orgány, včetně 
obhajoby v trestním řízení, a stanoví-li zvláštní právní předpis, že účastník 
musí být v tomto řízení zastoupen advokátem nebo že zástupcem účastníka může 
být jen advokát, je evropský advokát povinen ustanovit advokáta po dohodě s 
klientem jako svého konzultanta v otázkách procesního práva, které budou v 
řízení řešeny (dále jen "konzultant"); konzultantem může evropský advokát 
ustanovit i zmocněnce pro doručování podle § 35j odst. 2 zákona o advokacii.

21. Podle § 35p odst. 2 zákona o advokacii je evropský advokát povinen oznámit 
soudu nebo jinému orgánu adresu sídla konzultanta při prvním úkonu, který vůči 
němu učiní; dokud evropský advokát tuto povinnost nesplní, není oprávněn právní 
služby dále poskytovat.

22. Nutná obhajoba, je-li dán některý z důvodů uvedených v § 36 tr. ř., počíná 
v přípravném řízení od okamžiku zahájení trestního stíhání podle § 160 odst. 1 
tr. ř. a pokračuje v dalších stadiích trestního řízení, pokud tento důvod 
nadále trvá (srov. č. 2/1978, 1/1979 Sb. rozh. tr.). Počátek nutné obhajoby je 
tedy vždy spojen se zahájením trestního stíhání (nemůže nastat dříve), což 
vyplývá z použitého pojmu „obviněný“ v návětě § 36 odst. 1 tr. ř., protože 
právě od zahájení trestního stíhání se vede řízení proti konkrétní osobě 
(ŠÁMAL, P. a kol. Trestní řád I. § 1 až 156. Komentář. 7. vydání. Praha: C. H. 
Beck, 2013, s. 443). 

23. K důvodům nutné obhajoby obviněného v nyní projednávané věci ze spisu 
vyplynulo, že dne 28. 2. 2019 bylo usnesením policejního orgánu zahájeno 
trestní stíhání obviněného pro skutky kvalifikované jako zločin týrání osoby 
žijící ve společném obydlí podle § 199 odst. 1, odst. 2 písm. d) tr. zákoníku, 
zločin týrání svěřené osoby podle § 198 odst. 1, odst. 2 písm. c), d) tr. 
zákoníku, přečin ohrožování výchovy dítěte podle § 201 odst. 1 písm. a), d), 
odst. 3 písm. b) tr. zákoníku a přečin maření výkonu úředního rozhodnutí a 
vykázání podle § 337 odst. 1 písm. d), odst. 2 tr. zákoníku (viz usnesení o 
zahájení trestního stíhání na č. l. 7–13). Dne 28. 2. 2019 obviněný také 
převzal opis tohoto usnesení (č. l. 13); téhož dne byl zadržen (viz protokol o 
zadržení obviněného na č. l. 37–39) a následně byl usnesením Obvodního soudu 
pro Prahu 9 ze dne 2. 3. 2019, sp. zn. 20 Nt 1009/2019, podle § 73b odst. 1 tr. 
ř. ve spojení s § 68 odst. 1 tr. ř. z důvodů uvedených v § 67 písm. a), b), c) 
tr. ř. vzat do vazby. Obvodní soud pro Prahu 9 opakovaně přezkoumával, zda 
nadále trvají důvody vazby, přičemž vždy obviněného ve vazbě ponechal [důvody 
podle § 67 písm. a), c) tr. ř.]. Obviněný byl proto ve vazbě nepřetržitě od 28. 
2. 2019 až do právní moci rozhodnutí, jímž mu byl uložen trest odnětí svobody, 
tj. do 5. 3. 2020 (viz usnesení Obvodního soudu pro Prahu 9 ze dne 1. 4. 2020, 
sp. zn. 3 T 121/2019, o započítání vazby do trestu odnětí svobody na č. l. 
1060). Za takové situace byly po dobu trvání trestního stíhání dány důvody 
nutné obhajoby uvedené v § 36 odst. 1 písm. a), odst. 3 tr. ř. 

24. Ze spisového materiálu se dále zjišťuje, že obviněný neužil práva zvolit si 
obhájce, ani mu nebyl zvolen jinou k tomu oprávněnou osobou. Protože obviněný 
neměl obhájce v případě, kdy ho musí mít, a nezvolil si obhájce v určené lhůtě, 
byl mu opatřením soudce Obvodního soudu pro Prahu 9 ze dne 28. 2. 2019, sp. zn. 
20 Nt 1009/2019, podle § 39 odst. 1 tr. ř. ustanoven obhájce Mgr. Jakub Jurásek 
(opatření na č. l. 26). 

25. Z protokolu o vazebním zasedání konaném u Obvodního soudu pro Prahu 9 dne 
30. 1. 2020 (č. l. 949–950) se podává, že obviněný na počátku tohoto vazebního 
zasedání soudu sdělil, že si přeje, aby jej nadále zastupovala Irena Ivanova 
Savova, usazená evropská advokátka podle § 35l odst. 1 zákona o advokacii (viz 
seznam usazených evropských advokátů vedený Českou advokátní komorou, č. 
průkazu 50244), která soudu předložila plnou moc podepsanou obviněným (č. l. 
946). Obvodní soud pro Prahu 9 proto podle § 39 odst. 1 tr. ř. z důvodu 
vyplývajícího z ustanovení § 37 odst. 2 tr. ř. zrušil ustanovení obhájce Mgr. 
Jakuba Juráska. V důsledku toho Mgr. Štěpánka Kukolová, zastupující obviněného 
v tomto vazebním zasedání na základě substituční plné moci Mgr. Jakuba Juráska 
(č. l. 945), na počátku vazebního zasedání opustila jednací síň a dalšího 
řízení se již neúčastnila (neúčastnil se jej ani sám Mgr. Jakub Jurásek). 

26. Z protokolu o vazebním zasedání ani z obsahu spisového materiálu ovšem 
nevyplývá a není nikterak doloženo, že by si Irena Ivanova Savova, evropská 
usazená advokátka, ve smyslu § 35p odst. 1 zákona o advokacii ustanovila po 
dohodě s obviněným advokáta jako svého konzultanta a sdělila Obvodnímu soudu 
pro Prahu 9, tj. soudu, vůči němuž činila svůj první úkon v postavení obhájkyně 
obviněného, adresu jeho sídla. Přitom Irena Ivanova Savova jako usazená 
evropská advokátka nebyla podle § 35p odst. 2 zákona o advokacii oprávněna 
poskytovat obviněnému právní služby, dokud soudu nesdělila adresu sídla 
advokáta, kterého si ustanovila pro trestní řízení po dohodě s obviněným jako 
konzultanta v otázkách procesního práva. Jelikož usazený evropský advokát není 
advokátem podle § 4 zákona o advokacii, ale je podle § 35o zákona o advokacii 
za splnění dalších podmínek stanovených zákonem o advokacii oprávněn poskytovat 
právní služby spočívající mimo jiné i v obhajobě v trestním řízení, a to i v 
těch případech, kdy zvláštní právní předpis stanoví, že účastník řízení musí 
být zastoupen advokátem (§ 35p zákona o advokacii), nelze jej bez splnění 
těchto zákonem stanovených podmínek považovat za advokáta oprávněného vykonávat 
obhajobu v trestním řízení podle § 35 odst. 1 tr. ř. 

27. Původně ustanovený obhájce Mgr. Jakub Jurásek tak měl v souladu s § 37 
odst. 2 věty třetí tr. ř. (per analogiam) vykonávat obhajobu obviněného, dokud 
ji nebyla nově zvolená obhájkyně schopna osobně převzít. Ačkoliv za běžných 
okolností je za takové osobní převzetí třeba zpravidla považovat přítomnost 
nově zvoleného obhájce, kterým je advokát ve smyslu § 4 zákona o advokacii, v 
konkrétní situaci, byla-li ve vazebním zasedání předložena plná moc k obhajobě 
obviněného evropskou usazenou advokátkou, to bez splnění dalších podmínek 
neplatí. Nelze pustit ze zřetele ustanovení § 35p odst. 1, 2 zákona o 
advokacii, v jejichž důsledku evropský advokát není oprávněn právní služby dále 
poskytovat, nesplní-li povinnost ustanovit advokáta po dohodě s klientem jako 
svého konzultanta v otázkách procesního práva, které budou v řízení řešeny, a 
neoznámí-li soudu (nebo jinému orgánu), vůči němuž činí svůj první úkon, adresu 
sídla konzultanta. Proto ani jeho osobní účast při úkonu právní služby nelze 
považovat za osobní převzetí obhajoby obviněného. Podle § 73f odst. 2 tr. ř. 
není účast obhájce ve vazebním zasedání nutná, v důsledku čehož skutečnost, že 
obviněný nebyl řádně zastoupen již ve vazebním zasedání konaném dne 30. 1. 2020 
soudem prvního stupně, nepředstavuje relevantní vadu řízení.

28. Jinak ale nutno pohlížet na situaci ve veřejném zasedání o odvolání. Městský 
soud v Praze jako odvolací soud vyrozuměl původně ustanoveného obhájce Mgr. 
Jakuba Juráska o konání veřejného zasedání o odvolání, jehož termín byl 
stanoven na 5. 3. 2020, načež advokát soudu sdělil, že má za to, že „zvolením 
si vlastního obhájce došlo ke skončení ustanovení advokáta“ (č. l. 1013). 
Odvolací soud proto kontaktoval evropskou advokátku Irenu Ivanovu Savovou, 
vyžádal předložení plné moci a současně ji vyrozuměl o dni konání veřejného 
zasedání. Z protokolu o veřejném zasedání o odvolání ze dne 5. 3. 2020 (č. l. 
1025–1028) se podává, že se jej v postavení obhájkyně obviněného účastnila 
Irena Ivanova Savova, a to v přítomnosti svého tlumočníka a své asistentky 
Nadezhdy Stoilovy Savove, která je rovněž usazenou evropskou advokátkou (č. 
průkazu 50286; plná moc Ireny Ivanovy Savové založena na č. l. 1022, plná moc 
Nadezhdy Stoilovy Savove na č. l. 1023–1024). Ani v odvolacím řízení obhájkyně 
obviněného Irena Ivanova Savova soudu neoznámila adresu ustanoveného 
konzultanta, který měl garantovat dodržení všech podstatných procesněprávních 
ustanovení trestního řádu, jakož i dalších, na trestní řád navazujících 
zákonných předpisů, jak zmiňuje v mimořádném opravném prostředku stěžovatel. 

29. Nejvyšší soud má ze všech rozvedených důvodů za to, že odvolací soud 
pochybil, pokud konal veřejné zasedání o odvolání, aniž by v něm byl obviněný 
řádně zastoupen. Podle § 263 odst. 3 tr. ř. při veřejném zasedání konaném o 
odvolání musí obviněný mít obhájce ve všech případech, kdy ho musí mít při 
hlavním líčení. Podle § 202 odst. 4 věty druhé tr. ř. nelze v případech nutné 
obhajoby (§ 36 tr. ř.) konat hlavní líčení bez přítomnosti obhájce. Jelikož u 
obviněného trvaly i v odvolacím řízení důvody nutné obhajoby uvedené v § 36 
odst. 1 písm. a), odst. 3 tr. ř., musel mít obviněný ve veřejném zasedání o 
odvolání přítomného obhájce. Tato podmínka ale z naprosto stejných důvodů jako 
již zmiňovaných v souvislosti s vazebním zasedáním u Obvodního soudu pro Prahu 
9 splněna nebyla (bod 26. tohoto rozsudku Nejvyššího soudu). Pokud si Irena 
Ivanova Savova jako evropská advokátka neustanovila pro trestní řízení, v němž 
měla vykonávat obhajobu obviněného, advokáta jako konzultanta v otázkách 
procesního práva, které budou v řízení řešeny, jak vyžaduje ustanovení § 35p 
odst. 1 zákona o advokacii, a soudu, před nímž měla obhajobu vykonávat, 
nesdělila adresu sídla tohoto konzultanta podle § 35p odst. 2 zákona o 
advokacii, nebyla oprávněna poskytovat obviněnému právní služby spočívající v 
obhajobě v trestním řízení, a nebylo ji tak možno považovat za obhájkyni ve 
smyslu § 35 odst. 1 tr. ř. Za konzultanta ve smyslu § 35p odst. 2 zákona o 
advokacii nemohla být v předmětné věci považována ani Nadezhda Stoilova Savova, 
asistentka Ireny Ivanovy Savove, která byla přítomna veřejnému zasedání o 
odvolání, neboť tato není advokátem ve smyslu § 4 zákona o advokacii, který 
jediný může být podle § 35p odst. 1 zákona o advokacii konzultantem evropského 
advokáta při obhajobě v trestním řízení, nýbrž rovněž usazeným evropským 
advokátem. 

30. Nad rámec řečeného lze k míře dopadu porušení předmětných ustanovení 
konstatovat, že ustanovení trestního řádu o nutné obhajobě, stejně jako 
ustanovení zákona o advokacii ukládající evropskému advokátu povinnost 
ustanovit si advokáta po dohodě s klientem jako svého konzultanta v otázkách 
procesního práva, které budou v řízení řešeny, slouží k zajištění práva 
obviněného na obhajobu. Tím, že byl obviněný v řízení před odvolacím soudem 
zastoupen evropskou advokátkou, která opomněla svou povinnost zvolit si pro 
obhajobu obviněného v trestním řízení obhájce jako svého konzultanta podle § 
35p odst. 1 zákona o advokacii, a nebyla tak schopna zajistit obviněnému řádnou 
obhajobu, došlo ke zkrácení práva obviněného na obhajobu v případě, kdy byla 
jeho obhajoba nutná podle § 36 odst. 1 písm. a), odst. 3 tr. ř. Je třeba 
zdůraznit, že toto porušení nebylo toliko formální záležitostí, neboť ze 
spisového materiálu vyplývá, že Irena Ivanova Savova nebyla schopna efektivně 
se dorozumívat v českém jazyce, tedy jazyce, v němž probíhalo trestní řízení 
(jak vyplývá např. z úředního záznamu na č. l. 1014), musela mít pro řízení 
vlastního tlumočníka (viz protokol o veřejném zasedání o odvolání na č. l. 
1025–1028), a nebyla tak schopna dohlédnout na zachování všech práv obviněného 
a využít všech možností pro jeho účinnou obhajobu. Odvolací soud (stejně jako 
již předtím soud prvního stupně) pochybil, pokud vytýkané procesní pochybení 
nezaznamenal. Rozsudek Městského soudu v Praze ze dne 5. 3. 2020, sp. zn. 44 To 
58/2020, nemůže obstát, protože v řízení, jež mu předcházelo, nebyla dodržena 
významná procesní ustanovení zajišťující právo na obhajobu.

31. Nejvyšší soud po přezkoumání obsahu trestního spisu na podkladě stížnosti 
pro porušení zákona podané ministrem spravedlnosti ve prospěch obviněného 
zjistil, že v posuzované trestní věci došlo z důvodů uvedených ve výstižně 
zpracovaném mimořádném opravném prostředku k porušení zákona v neprospěch 
obviněného. Proto podle § 268 odst. 2 tr. ř. vyslovil, že pravomocným rozsudkem 
Městského soudu v Praze ze dne 5. 3. 2020, sp. zn. 44 To 58/2020, byl porušen 
zákon v ustanoveních § 35 odst. 1, § 36 odst. 1 písm. a), odst. 3 tr. ř. a § 
35p odst. 1, 2 zákona o advokacii v neprospěch obviněného S. T. Podle § 269 
odst. 2 tr. ř. napadený rozsudek zrušil, současně zrušil i všechna další 
rozhodnutí na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu, a podle § 270 odst. 1 tr. ř. Městskému 
soudu v Praze přikázal, aby věc v potřebném rozsahu znovu projednal a rozhodl. 
Na tomto soudu bude, aby odstranil vytýkané procesní pochybení a aby o všech 
podaných odvoláních znovu rozhodl. 

P o u č e n í : Proti tomuto rozsudku není opravný prostředek přípustný.

V Brně dne 13. 7. 2022      



							JUDr. Věra Kůrková 
							předsedkyně senátu



