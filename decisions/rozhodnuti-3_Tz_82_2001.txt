Právní věta: 
       Okolnost, že odůvodnění nálezu Ústavního soudu v jiné trestní věci zahrnuje právní názor o  otázce, kterou obecný soud, popř. státní zástupce nebo vyšetřovatel dříve posoudili ve svém  rozhodnutí jinak, není skutečností dříve těmto orgánům činným v trestním řízení neznámou, která by  mohla být důvodem pro povolení obnovy řízení ve smyslu ustanovení § 278 odst. 1, 2, 3 tr. ř. ve  věci, ve které toto rozhodnutí učinily.

Soud: Nejvyšší soud

Spisová značka: 3 Tz 82/2001

Datum rozhodnutí: 03.05.2001

Typ rozhodnutí: ROZSUDEK


Heslo: Obnova řízení

Dotčené předpisy: § 278 odst. 1 tr. ř., § 278 odst. 2 tr. ř., § 278 odst. 3 tr. ř.

Kategorie rozhodnutí: A


Publikováno ve sbírce pod číslem: 13 / 2002

Podána ústavní stížnost.



3 Tz 82/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 3. 
května 2001 v senátě složeném z předsedy JUDr. Eduarda Teschlera a soudců Mgr. 
Josefa Hendrycha a JUDr. Františka Hrabce stížnost pro porušení zákona, kterou 
podal ministr spravedlnosti České republiky v neprospěch obviněného O. N., 
proti usnesení Okresního soudu v Hradci Králové ze dne 27. 10. 2000, sp. zn. Nt 
1711/99, a rozhodl podle § 268 odst. 2 tr. ř. t a k t o :

Pravomocným usnesením Okresního soudu v Hradci Králové ze dne 27. 10. 2000, sp. 
zn. Nt 1711/99, a v řízení, jež mu předcházelo

b y l p o r u š e n z á k o n

v ustanoveních § 2 odst. 5, 6, § 278 odst. 1 a § 284 odst. 1 tr. ř. ve prospěch 
obviněného O. N.

Odůvodnění:

Obviněný O. N. byl rozsudkem Vojenského obvodového soudu v Pardubicích ze dne 
13. 2. 1963, sp. zn. T 27/63-III, uznán vinným trestným činem nenastoupení 
služby v ozbrojených silách podle § 269 odst. 1 tr. zák. v tehdy účinném znění, 
spočívajícím po skutkové stránce v tom, že „dne 3. 1. 1963 nenastoupil 
vojenskou službu u Vojenského útvaru P., ač převzal dne 7. 12. 1962 povolávací 
rozkaz k nástupu náhradní vojenské služby. Službu nenastoupil s odůvodněním, že 
jeho náboženské přesvědčení mu nedovoluje konat službu v ozbrojených silách.\" 
Za tento trestný čin mu byl uložen nepodmíněný trest odnětí svobody v trvání 
dvou let, který vykonal. 

Shora uvedený rozsudek byl v přezkumném řízení konaném za podmínek § 4 písm. c) 
zák. č. 119/1990 Sb. o soudní rehabilitaci, usnesením Vojenského obvodového 
soudu v Hradci Králové ze dne 30. 4. 1991, sp. zn. Rtv 118/90, podle § 14 odst. 
1 písm. f) cit. zák. zrušen v celém výroku o trestu, včetně dalších rozhodnutí 
na tuto zrušenou část rozsudku obsahově navazujících. Stejný soud pak následným 
rozsudkem ze dne 3. 9. 1991, sp. zn. Rtv 118/90, rozhodl, že se obviněný O. N. 
při nezměněném výroku o vině z rozsudku Vojenského obvodového soudu v 
Pardubicích ze dne 13. 2. 1963, sp. zn. T 27/63-III, odsuzuje za trestný čin 
nenastoupení služby v ozbrojených silách podle § 269 odst. 1 tr. zák. k trestu 
odnětí svobody v trvání deseti měsíců, jehož výkon mu byl podmíněně odložen na 
zkušební dobu jednoho roku. Předmětný rozsudek nabyl právní moci dne 5. 10. 
1991. 

K návrhu obviněného O. N. Okresní soud v Hradci Králové usnesením ze dne 27. 
10. 2000, sp. zn. Nt 1711/99, povolil podle § 284 odst. 1 tr. ř. obnovu řízení, 
které skončilo pravomocným rozsudkem Vojenského obvodového soudu v Pardubicích 
ze dne 13. 2. 1963, sp. zn. T 27/63-III, ve spojení s rozsudkem Vojenského 
obvodového soudu v Hradci Králové ze dne 3. 9. 1991, sp. zn. Rtv 118/90, s tím, 
že vyšly najevo skutečnosti soudu dříve neznámé, které by mohly samy o sobě 
odůvodnit jiné rozhodnutí o vině (§ 278 odst. 1 tr. ř.). Dalším výrokem 
předmětného usnesení byly oba shora citované rozsudky v celém rozsahu zrušeny a 
zrušena byla i všechna další rozhodnutí na ně obsahově navazující. Toto 
usnesení nabylo právní moci dnem vyhlášení, tj. 27. 10. 2000.

	Po pravomocném povolení obnovy pokračoval Okresní soud v Hradci Králové 
v řízení na podkladě původní obžaloby (§ 288 odst. 2 tr. ř.). V hlavním líčení 
konaném dne 12. 2. 2001 bylo rozsudkem sp. zn. 6 T 244/2000 rozhodnuto tak, že 
se obviněný O. N. n podle § 226 písm. b) tr. ř. zprošťuje obžaloby Vojenského 
obvodového prokurátora v Pardubicích pro skutek, kterým měl dne 3. 1. 1963 
spáchat trestný čin nenastoupení služby v ozbrojených silách podle § 269 odst. 
1 tr. zák. tím, že „nenastoupil vojenskou službu u Vojenského útvaru P., ač 
převzal dne 7. 12. 1962 povolávací rozkaz k nástupu vojenské služby; službu 
nenastoupil s odůvodněním, že jeho náboženské přesvědčení mu nedovoluje konat 
službu v ozbrojených silách\", neboť tento skutek není trestným činem. Poněvadž 
obviněný i státní zástupce se vzdali práva odvolání a odvolání ve lhůtě 
nepodaly ani osoby uvedené v ustanovení § 247 odst. 2 tr. ř., rozsudek nabyl 
právní moci (§ 139 odst. 1 písm. b/, aa, bb/ tr. ř.).

Ministr spravedlnosti České republiky napadl usnesení Okresního soudu v Hradci 
Králové ze dne 27. 10. 2000, sp. zn. Nt 1711/99, jímž bylo rozhodnuto o 
povolení obnovy řízení, stížností pro porušení zákona podle § 266 odst. 1 tr. 
ř., kterou podal ve lhůtě stanovené v § 272 odst. 1 tr. ř. u Nejvyššího soudu 
České republiky (dále jen Nejvyšší soud) v neprospěch obviněného O. N. 

	Ve svém mimořádném opravném prostředku stěžovatel namítl, že v dané 
věci nebyly splněny podmínky obnovy řízení podle § 278 odst. 1 tr. ř. Dle jeho 
názoru soud nesprávně spatřoval nové skutečnosti ve smyslu citovaného 
ustanovení zákona v „novém\" výkladu článku 18 Všeobecné deklarace lidských 
práv, obsaženém v nálezu Ústavního soudu ČR ze dne 7. 10. 1998, sp. zn. II. ÚS 
285/97, podle kterého právo občana na odepření vojenské služby existovalo již 
před rokem 1990. V této souvislosti stěžovatel zdůraznil, že obnova řízení 
ukončeného pravomocným rozsudkem řeší výhradně vady ve skutkových zjištěních, 
které vznikly tím, že soudu v době jeho rozhodování nebyly známy důkazy nebo 
skutečnosti, způsobilé změnit skutkový stav věci a teprve na tomto základě 
ovlivnit jeho právní posouzení a následně i výrok o vině. Podle stěžovatele z 
uvedených důvodů nelze novou skutečnost spatřovat ve vadě v právním posouzení 
věci dovozované z jiného (pozdějšího) výkladu právní normy. Téhož pochybení se 
pak soud dopustil, jestliže za novou skutečnost ve smyslu podmínek § 278 odst. 
1 tr. ř. považoval existenci zákona č. 198/1993 Sb., o protiprávnosti 
komunistického režimu, s ohledem na to, že tímto zákonem byl poprvé odpor proti 
komunistickému režimu prohlášen za legitimní, spravedlivý, morálně oprávněný a 
hodný úcty, a proto jednání, které je projevem takového odporu nemůže být 
považováno za trestný čin. Podle přesvědčení stěžovatele byl i tento druhý 
důvod obnovy řízení soudem použit za účelem dosáhnout změny právního posouzení 
skutku a nemá povahu nové skutečnosti způsobilé odstranit vady ve skutkových 
zjištěních a tedy nemůže ovlivnit otázku obnovitelnosti soudního procesu podle 
podmínek hlavy XVIII. trestního řádu. Stěžovatel proto dospěl k závěru, že obě 
skutečnosti, z nichž soud vychází v napadeném rozhodnutí, byť nebyly v době 
rozhodování o soudní rehabilitaci O. N. známy, nemohou být relevantní z 
hlediska podmínek obnovy řízení. Pokud soud obnovu řízení přesto povolil, 
porušil zákon jednak v ustanoveních § 278 odst. 1 a § 284 odst. 1 tr. ř., na 
jejichž podkladě ve věci rozhodl a dále v ustanovení § 2 odst. 6 tr. ř., jež 
stanoví zásady pro hodnocení důkazů v rámci zjišťování skutkového stavu věci. 

	V petitu stížnosti pro porušení zákona ministr spravedlnosti proto 
navrhl, aby Nejvyšší soud podle § 268 odst. 2 tr. ř. vyslovil, že napadeným 
usnesením byl ve prospěch obviněného O. N. porušen zákon v ustanovení § 2 odst. 
6 tr. ř. ve vztahu k § 278 odst. 1 a § 284 odst. 1 tr. ř. Dále navrhl, aby 
Nejvyšší soud podle § 269 odst. 2 tr. ř. napadené usnesení zrušil a zrušil též 
i na něj obsahově navazující rozsudek Okresního soudu v Hradci Králové ze dne 
12. 2. 2001, sp. zn. 6 T 244/2000, a dále pak postupoval podle § 270 odst. 1 
tr. ř.

Nejvyšší soud na podkladě stížnosti pro porušení zákona přezkoumal podle § 267 
odst. 1 tr. ř. správnost výroků napadeného usnesení, jakož i řízení, které mu 
předcházelo a shledal, že zákon byl porušen. 

Nejprve je třeba uvést, že obnova řízení je mimořádným opravným prostředkem, 
který lze podat proti pravomocnému rozsudku nebo pravomocnému unesení o 
zastavení trestního stíhání, přičemž účel obnovy spočívá v odstranění 
nedostatků ve skutkových zjištěních těchto rozhodnutí za stavu, kdy příčiny 
zjištěných nedostatků vyšly najevo teprve po právní moci původního rozhodnutí. 

Podle ustanovení § 278 odst. 1 tr. ř. se obnova řízení, které skončilo 
pravomocným rozsudkem, povolí, vyjdou-li najevo skutečnosti nebo důkazy soudu 
dříve neznámé, které by mohly samy o sobě nebo ve spojení se skutečnostmi a 
důkazy známými už dříve odůvodnit jiné rozhodnutí o vině, o přiznaném nároku 
poškozeného na náhradu škody, anebo vzhledem k nimž by původně uložený trest 
byl v zřejmém nepoměru ke stupni nebezpečnosti činu pro společnost nebo poměrům 
pachatele nebo uložený druh trestu by byl ve zřejmém rozporu s účelem trestu. 

Okresní soud v Hradci Králové, jak vyplývá z odůvodnění napadeného usnesení, 
spatřoval existenci podmínek obnovy řízení podle § 278 odst. 1 tr. ř. v daném 
případě jednak ve výkladu čl. 18 Všeobecné deklarace lidských práv učiněném v 
nálezu Ústavního soudu ČR, sp. zn. II. ÚS 285/97 ze dne 7. 10. 1998, a jednak v 
obsahu ustanovení § 1 písm. b) a § 3 zákona č. 198/1993 Sb. o protiprávnosti 
komunistického režimu a o odporu proti němu. Na tomto základě pak dovodil, že 
obviněný O. N., měl právo na odepření vojenské služby z náboženských důvodů již 
před rokem 1990, což současně znamená, že inkriminovaný čin, který směřoval k 
uplatnění tohoto základního práva občana, nemohl být trestným činem. Podle 
závěrů napadeného usnesení bylo nutno spatřovat novou skutečnost ve výkladu 
předmětných otázek shora uvedeným nálezem Ústavního soudu a rovněž v pozdějším 
zákonu č. 198/1993 Sb. Šlo současně o skutečnosti v době původního rozhodování 
v r. 1991 (o soudní rehabilitaci obviněného) neznámé, a které podle přesvědčení 
soudu by byly ve smyslu ustanovení § 278 odst. 1 tr. ř. způsobilé odůvodnit v 
případě obviněného O. N. jiné rozhodnutí o vině. Tyto úvahy pak Okresní soud v 
Hradci Králové vedly k rozhodnutí, jímž obnovu řízení v posuzované věci 
povolil. 

Názor vyslovený v napadením usnesení však nelze považovat za správný. Jak již 
bylo konstatováno, účelem obnovy řízení je odstranění nedostatků spočívajících 
ve skutkových zjištěních. Novou skutečnost podle § 278 odst. 1 tr. ř. lze proto 
definovat jako objektivně existující jev, který v téže věci není důkazem, ale 
může mít vliv na zjištění skutkového stavu věci v rozsahu nezbytném pro 
rozhodnutí. Tyto nové skutečnosti mohou mít různorodou povahu a zpravidla se 
stávají předmětem dokazování. Skutečnost v trestním řízení (tj. i v řízení o 
obnově) je vždy předmětem hodnocení právem a nelze ji proto s právem 
ztotožňovat. Za právo přitom se považují nejen platné právní normy, ale i 
úsudky (závěry) o tom, zda určitá skutečnost tvoří prvky znaků hypotézy 
právních norem, podle kterých se provádí hodnocení této skutečnosti. Z toho 
dále vyplývá, že odlišný (nový) výklad práva podmíněný právním názorem 
vysloveným v nálezu Ústavního soudu není okolností odůvodňující povolení obnovy 
řízení. V této souvislosti lze odkázat i na usnesení Ústavního soudu sp. zn. 
II. ÚS 111/98, podle něhož právní názor či jeho změna nemůže být novou 
skutečností, která by měla nebo mohla být důvodem obnovy řízení (přiměřeně 
srov. též rozhodnutí č. 48/2000 SbRc). Pokud tedy odůvodnění nálezu Ústavního 
soudu zahrnuje právní názor o otázce, kterou (obecný soud) posoudil v jiné věci 
dříve jinak, nemůže se jednat o okolnost, jež by byla důvodem obnovy podle § 
278 odst. 1 tr. ř. 

Z výše uvedených důvodů nebylo možno považovat za novou skutečnost ani zákon č. 
198/1993 Sb. o protiprávnosti komunistického režimu a o odporu proti němu, 
neboť jde o právní normu České republiky, která není skutečností trestního 
řízení a nemůže být ani předmětem dokazování, nehledě na to, že se zásadně musí 
vycházet z právního stavu existujícího v době vydání původního rozhodnutí (ex 
tunc). Výjimku z pravidla, že k případným změnám hmotného práva nelze jako k 
rozhodné skutečnosti přihlížet, obsahuje pouze ustanovení § 71 zákona č. 
182/1993 Sb. o Ústavním soudu, ve znění pozdějších předpisů, podle něhož 
zrušení právního předpisu nebo jeho části Ústavním soudem je důvodem obnovy 
řízení podle trestního řádu v případech, kdy byl na základě zrušeného právního 
předpisu vydán (pravomocný) rozsudek, který nebyl dosud vykonán. Ostatní 
pravomocná rozhodnutí vydaná na základě takového právního předpisu však 
zůstávají nedotčena (§ 71 odst. 2 cit. zák.) Jak je zřejmé, v uvedeném 
výjimečném případě jsou podmínky obnovy řízení vymezeny velmi úzce a v žádném 
směru je nelze aplikovat na nyní posuzovanou věc. 

Pokud tedy Okresní soud v Hradci Králové v řízení o obnově zjistil nesprávný 
skutkový stav věci, na jehož podkladě usnesením ze dne 27. 10. 2000, sp. zn. Nt 
1711/99, obnovu řízení povolil, porušil zákon v ustanovení § 2 odst. 5, 6 tr. 
ř. a dále v ustanoveních § 278 odst. 1 a § 284 odst. 1 tr. ř., podle kterých 
vadně rozhodl. Nejvyšší soud proto shledal stížnost pro porušení zákona 
důvodnou a podle § 268 odst. 2 tr. ř. vyslovil, že byl ve prospěch obviněného 
porušen zákon ve shora konstatovaném rozsahu. 

Nejvyšší soud se dále zabýval otázkou, zda bude nezbytné napadené rozhodnutí 
podle § 269 odst. 2 tr. ř. zrušit, když pro tento postup jinak byly splněny 
formální podmínky ustanovení § 272 odst. 1 tr. ř. V této souvislosti vzal v 
úvahu, že stížnost pro porušení zákona je průlomem do právní moci rozhodnutí, a 
proto v konkrétním případě vždy musí převažovat zájem na zákonnosti rozhodnutí 
a postupu řízení, které pravomocnému rozhodnutí předcházelo, nad zájmem na jeho 
stabilitě a nezměnitelnosti. Tak tomu bude tehdy, jestliže pro závažnost 
zjištěných vad nebude moci napadené rozhodnutí obstát, neboť by to bylo 
ohrožením spravedlivého a správného rozhodování. V nyní posuzované věci byl 
obviněný O. N. v řízení následujícím po povolení obnovy zproštěn obžaloby 
bývalého vojenského obvodového prokurátora z trestného činu nenastoupení služby 
v ozbrojených silách podle § 269 odst. 1 tr. zák. Konečný výsledek tohoto 
řízení v dané věci byl podmíněn právním názorem, který je v souladu s již 
citovaným nálezem Ústavního soudu, sp. zn. II. ÚS 285/97, a neodporuje ani 
současné praxi obecných soudů České republiky. Z výše uvedených důvodů Nejvyšší 
soud napadené usnesení ani obsahově navazující rozsudek nezrušil a omezil se 
pouze na to, že ve věci 71 letého obviněného O. N. rozhodl tzv. akademickým 
výrokem. 

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

V Brně dne 3. května 2001

Předseda senátu:

JUDr. Eduard Teschler 

