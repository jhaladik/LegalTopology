Soud: Nejvyšší soud

Spisová značka: 4 Tz 123/2003

Datum rozhodnutí: 18.11.2003

Typ rozhodnutí: Rozsudek




4 Tz 123/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal ve veřejném zasedání konaném dne 18. 
listopadu 2003 v senátě složeném z předsedy senátu JUDr. Františka Hrabce a 
soudců   JUDr. Danuše Novotné a JUDr. Jiřího Pácala stížnost pro porušení 
zákona, kterou podal ministr spravedlnosti České republiky  ve prospěch 
obviněného  J. S., t. č. ve výkonu trestu ve věznici v O. n. O., proti 
trestnímu příkazu Okresního soudu v Mostě  ze dne 3. 12. 2001,  sp. zn. 6 T 
909/2001,  a podle § 268 odst. 2, § 269 odst. 2 a § 270 odst. 1 tr. ř.  
rozhodl   t a k t o :

Pravomocným trestním příkazem Okresního soudu v Mostě ze dne 3. 12. 2001, sp. 
zn. 6 T 909/2001,  b y l   p o r u š e n    z á k o n  v ustanovení § 36, § 45a 
odst. 1 tr. zák.  a v řízení, které mu předcházelo, též  v ustanovení § 2 odst. 
5, 6 tr. ř.  v neprospěch obviněného J. S. 

Napadený trestní příkaz   s e   z r u š u j e  v části, týkající se obviněného 
J. S. 

Zrušují se též všechna další rozhodnutí na zrušenou část trestního příkazu 
obsahově navazující,  pokud vzhledem ke změně,  k níž došlo zrušením, pozbyla 
podkladu.  

Okresnímu soudu v Mostě   s e    p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :  	

Obviněný J. S. byl trestním příkazem Okresního soudu v Mostě ze dne 3. 12. 
2001, sp. zn. 6 T 909/2001, který nabyl ohledně jeho osoby právní moci dne 15. 
12. 2001, uznán vinným trestným činem zatajení věci podle § 254 odst. 1 tr. 
zák., který spáchal společně s obviněným P. G. dne 15. 5. 2001 kolem 13. 10 
hodin, kdy v blízkosti kilometrovníku č. 44, 5 železniční tratě ve směru Č. Z. 
– M., okr. M., si přisvojili ke škodě Č. d. – divize dopravní cesty, správa 
dopravní cesty Ú. n. L., 4 ks smotků měděného drátu, které naložili na 
přistavenou železnou káru, a dále 4 ks sekundárního vinutí z měděných drátů, 
které rovněž hodlali naložit, v celkové hodnotě  5 654,70 Kč, a na místě byli 
přistiženi a zadrženi hlídkou Policie ČR, železničního oddělení M.    

Za to byl obviněný J. S. odsouzen k trestu obecně prospěšných prací ve výměře 
400 hodin.  

Proti tomuto trestnímu příkazu podal ministr spravedlnosti podle § 266 odst. 1 
tr. ř.  stížnost pro porušení zákona ve prospěch obviněného J. S. 

Provedeným dokazováním byla podle stěžovatele vina obviněného J. S. plně 
prokázána. Okresní soud se však v neprospěch obviněného dopustil pochybení při 
ukládání trestu, když si neověřil, že pravomocným rozsudkem Okresního soudu v 
Chomutově ze dne  6. 11. 2000, sp. zn. 25 T 130/2000, byl obviněnému J. S. 
uložen rovněž trest obecně prospěšných prací v rozsahu 280 hodin, z něhož neměl 
v době rozhodování Okresním soudem v Mostě vykonáno 58 hodin. Obviněnému tak 
byl uložen uvedený druh trestu v celkové výměře 458 hodin, což je v rozporu s 
ustanoveními § 36 a § 45a odst. 1 tr. zák. Na tomto porušení zákona  nemůže nic 
změnit ani skutečnost, že Okresní soud v Teplicích svým usnesením ze dne 28. 1. 
2003, sp. zn. 30 Nt 3083/2000, ve spojení s rozhodnutím Krajského soudu v Ústí 
nad Labem ze dne 7. 4. 2003, sp. zn. 4 To 181/2003, rozhodl o tom, že obviněný 
J. S. vykoná trest odnětí svobody v trvání 29 dní místo nevykonaného trestu 
obecně prospěšných prací ve výměře 58 hodin.

V závěru podané stížnosti  ministr spravedlnosti navrhl, aby Nejvyšší soud 
podle § 268 odst. 2 tr. ř. vyslovil, že napadeným trestním příkazem Okresního 
soudu v Mostě ze dne 3. 12. 2001, sp. zn. 6 T 909/2001, byl porušen zákon v 
neprospěch obviněného J. S. v ustanovení § 2 odst. 5 tr. ř. a v ustanovení § 
45a odst. 1 a § 36 tr. zák.  Dále navrhl, aby Nejvyšší soud podle § 269 odst. 2 
tr. ř. napadený trestní příkaz zrušil, jakož i všechna další rozhodnutí na 
zrušený trestní příkaz obsahově navazující, pokud vzhledem ke změně, k níž 
došlo zrušením pozbyla podkladu, a následně aby postupoval podle § 270 odst. 1 
tr. ř., popř. podle § 271 odst. 1 tr. ř.  

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.   

Z obsahu spisového materiálu Okresního soudu v Mostě sp. zn. 6 T 909/2001 
Nejvyšší soud zjistil, že na č. l.  43 - 44 spisu se nachází opis rejstříku 
trestů obviněného J. S. ze dne 25. 7. 2001, ve kterém je zaneseno i odsouzení 
tohoto obviněného rozsudkem Okresního soudu  v Chomutově ze dne 6. 11. 2000, 
sp. zn. 25 T 130/2000, k trestu obecně prospěšných prací ve výměře 280 hodin za 
trestný čin podílnictví podle § 251 odst. 1 písm. a) tr. zák.  Tuto informaci 
ponechal Okresní soud v Mostě bez povšimnutí, když neprověřil, zda již obviněný 
tento trest obecně prospěšných prací vykonal. Z přípisu Probační a mediační 
služby středisko T. na č. l. 50 spisu Okresního soudu v Teplicích, sp. zn.  30 
Nt 3083/2000, vyplývá, že trest obecně prospěšných prací v rozsahu 280 hodin, 
který byl obviněnému J. S. uložen Okresním soudem v Chomutově pod sp. zn.  25 T 
130/2000,  započal obviněný  vykonávat dne 13. 3. 2001 u Obecního úřadu  v O., 
kde do června téhož roku odpracoval 180 hodin. Dne 15. 10. 2001 obviněný S. při 
návštěvě Probační a mediační služby střediska T. uvedl, že již nemá možnost 
bydlet v O. a stěhuje se B., kde by rád vykonal i zbytek trestu. Dne 1. 11. 
2001 vydal Okresní soud v Teplicích usnesení pod sp. zn. 30 Nt 3083/2000, 
kterým byl obviněnému nařízen zbytek výkonu trestu obecně prospěšných prací u 
Obecního úřadu v H. Ve spisu Okresního soudu v Teplicích sp. zn. 30 Nt 
3083/2000 je na č. l. 24 spisu založen protokol o projednání podmínek výkonu 
trestu obecně prospěšných prací u Obecního úřadu v H. ze dne 4. 2. 2002 s tím, 
že obviněný měl práce u tohoto obecního úřadu zahájit téhož dne. Z uvedeného je 
tedy zřejmé, že v době, kdy Okresní soud v Mostě pod sp. zn.  6 T  909/2001 
uložil obviněnému dne 3. 12. 2001 trest obecně  prospěšných prací v rozsahu 400 
hodin, měl obviněný J. S. z předchozího trestu 280 hodin obecně prospěšných 
prací, které mu uložil Okresní soud v Chomutově, odpracováno pouze 180 hodin. 
Okolnost, že obviněný v době pozdější vykonal další část z tohoto trestu obecně 
prospěšných prací, nebo že mu nevykonaná část byla dokonce přeměněna na trest 
odnětí svobody, nemůže na závěrech vyslovených Nejvyšším soudem nic změnit. 

Je tedy skutečností, že v daném případě došlo k porušení ustanovení § 36 tr. 
zák. ve spojení s ustanovením § 45a odst. 1 tr. zák., neboť v důsledku 
postupného uložení  dvou trestů obecně prospěšných prací ve výměře 280 hodin a 
400 hodin, když z prvního z nich bylo v době ukládání druhého trestu vykonáno 
pouze 180 hodin, byla překročena nejvyšší dovolená výměra pro tento druh trestu 
podle § 45a odst. 1 tr. zák., jíž je nutné respektovat i tehdy, je-li 
obviněnému ukládán trest obecně prospěšných prací a předchozí trest tohoto 
druhu uložený dřívějším rozhodnutím nebyl zčásti nebo zcela vykonán. K 
vytýkanému pochybení pak došlo proto, že Okresní soud v Mostě postupoval při 
ukládání trestu na základě neúplně zjištěného skutkového stavu a nesprávného 
hodnocení shromážděných důkazů (viz § 2 odst. 5, 6 tr. ř.).    

Nejvyšší soud proto na základě shora uvedených zjištění podle § 268 odst. 2 tr. 
ř.  vyslovil, že napadeným trestním  příkazem Okresního soudu v Mostě ze dne 3. 
12. 2001, sp. zn. 6 T 909/2001, byl porušen zákon v ustanovení § 36 a § 45a 
odst. 1 tr. zák. a v řízení, které mu předcházelo, též v ustanovení  § 2 odst. 
5, 6 tr. ř.  v neprospěch obviněného J. S.  Podle § 269 odst. 2 tr. ř. byl 
tento trestní příkaz zrušen ohledně obviněného J. S., včetně všech dalších 
rozhodnutí na zrušenou část trestního příkazu obsahově navazujících, pokud 
vzhledem ke změně, k níž došlo  zrušením, pozbyla podkladu. Poté podle § 270 
odst. 1 tr. ř. byla věc přikázána Okresnímu soudu v Mostě, aby ji v potřebném 
rozsahu znovu projednal a rozhodl. Okresní soud musí mít na paměti, že podle § 
273 tr. ř. v novém řízení nemůže dojít ke změně v neprospěch obviněného. Podle 
§ 270 odst. 4 tr. ř. je okresní soud vázán právním názorem, který Nejvyšší soud 
vyslovil, a je povinen provést nařízené procesní úkony.    

P o u č e n í :    Proti tomuto rozhodnutí není opravný prostředek přípustný. 

 	

V  Brně dne  18. listopadu 
2003                                                    

                                                                                
     Předseda senátu: 

JUDr. František Hrabec    
