Právní věta: 
Jestliže trestným činem byla způsobena majetková škoda právnické osobě, výrok, jímž soud ve svém  rozsudku ukládá obviněnému povinnost takovou škodu nahradit, musí být formulován ve prospěch této  právnické osoby, a nikoli ve prospěch statutárního orgánu, který je oprávněn jménem právnické osoby  jednat. 

Soud: Nejvyšší soud

Spisová značka: 4 Tz 23/2002

Datum rozhodnutí: 16.04.2002

Typ rozhodnutí: ROZSUDEK


Heslo: Adhezní řízení

Dotčené předpisy: § 228 odst. 1 tr. ř., § 228 odst. 2 tr. ř.

Kategorie rozhodnutí: A


Publikováno ve sbírce pod číslem: 19 / 2003



4 Tz 23/2002

ČESKÁ REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             16. dubna 2002 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného Z. V., proti rozsudku Krajského soudu v Praze ze dne 18. 9. 
2001, sp. zn. 13 To 372/2001, v trestní věci vedené u Okresního soudu v 
Nymburce pod sp. zn. 2 T 500/2000, a podle § 268 odst. 2, § 269 odst. 2 a § 271 
odst. 2 tr. ř. rozhodl t a k t o :

Rozsudkem Krajského soudu v Praze ze dne 18. 9. 2001, sp. zn. 13 To 
372/2001         b y l   p o r u š e n    z á k o n   v ustanoveních § 254 
odst. 1, § 258 odst. 1 písm. d) a § 228 odst. 1 tr. ř. účinného do 31. 12. 2001 
a v ustanovení § 249 odst. 1 tr. zák účinného do 31. 12. 2001, a to ve prospěch 
i neprospěch obviněného Z. V.

Napadený rozsudek Krajského soudu v Praze  s e    z r u š u j e   ve výroku o 
náhradě škody, a to včetně dalších rozhodnutí na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 265 tr. ř. se poškozená o. p. s  r. o., sídlem P., P. 48 se svým 
nárokem na náhradu škody odkazuje na řízení ve věcech občanskoprávních.

Odůvodnění:

	Rozsudkem Okresního soudu v Nymburce ze dne 1. 3. 2001, sp. zn. 2 T 
500/2000 byl obviněný Z. V. uznán vinným trestným činem zpronevěry podle § 248 
odst. 1, 2  tr. zák., kterého se dopustil tím, že v době od 19.00 hodin dne 5. 
11. 1999 jako číšník motorestu O. v K., okres N., kterému bylo jako osobě s 
hmotnou odpovědností za tržby z automatu svěřeno nastavování hracích  částek na 
hracím kreditním  automatu POKER, postupně nastavil zákazníku J. L. hrací 
částku 16 100,- Kč, kterou však od zákazníka před nastavením automatu 
nepřevzal, takže tuto částku nemohl následně při provádění inventury při 
střídání směny ve 22.00 hod. vydat, čímž způsobil majitelce firmy O. P., s. r. 
o., Motorest K., H. O., škodu ve výši 16 100,- Kč.

	Za to mu byl uložen trest odnětí svobody v trvání deseti měsíců, pro 
jehož výkon byl zařazen do věznice s dozorem. Obviněný byl rovněž podle § 228 
odst. 1 tr. ř. zavázán uhradit poškozené H. O. škodu ve výši 6 100,- Kč.

	Proti tomuto rozsudku podal obviněný Z. V. prostřednictvím svého 
obhájce odvolání, kterým zpochybňoval skutkové i právní závěry učiněné soudem 
prvního stupně.

	Rozsudkem Krajského soudu v Praze ze dne 18. 9. 2001, sp. zn. 13 To 
372/2001 byl z podnětu odvolání obviněného podle § 258 odst. 1 písm. d), e) tr. 
ř. napadený rozsudek v celém rozsahu zrušen a podle § 259 odst. 3 tr. ř. 
odvolací soud sám ve věci znovu rozhodl tak, že uznal obviněného Z. V. vinným 
zcela stejným skutkem, jak byl popsán ve výrokové části rozsudku soudu prvního 
stupně, který však kvalifikoval jako trestný čin neoprávněného užívání cizí 
věci podle § 249 odst. 1 tr. zák.

	Obviněnému pak uložil trest obecně prospěšných prací v rozsahu čtyři 
sta hodin a shodně jako soud prvního stupně rozhodl o uplatněném nároku 
poškozené H. O. na náhradu škody v její neuhrazené výši 6 100,- Kč.

	Posledně uvedený rozsudek Krajského soudu v Praze napadl ministr 
spravedlnosti podle § 266 odst. 1 tr. ř. stížností pro porušení zákona, a to ve 
prospěch obviněného. Vytkl v ní porušení zákona v ustanoveních § 254 odst. 1 a 
§ 259 odst. 3 tr. ř. ve znění účinném do 31. 12. 2001 ve vztahu k ustanovení § 
249 odst. 1 tr. zák., jakož i v ustanovení § 228 odst. 1 tr. ř. ve znění 
účinném do 31. 12. 2001. V této souvislosti poukázal na to, že obviněný Z. V. 
se předmětného jednání dopustil na naléhání J. L. i v důsledku přesvědčování 
kolegy M. Š., který se za uhrazení částky zákazníkem zaručil. K zaplacení ale 
nedošlo, takže obviněnému v rámci konečného vyúčtování vznikl schodek a 
provozovateli herního automatu vznikla v tomto rozsahu škoda.

	Podle stěžovatele proto odvolací soud nepochybil, pokud rozsudek 
okresního soudu v celém rozsahu zrušil a pokud dospěl k závěru, že jednáním 
obviněného nemohl být trestný čin zpronevěry podle § 248 odst. 1, 2 tr. zák. 
naplněn. Obviněnému nebyla žádná konkrétní věc jíž by si přisvojil svěřena. 
Odvolací soud, byť na základě správných skutkových zjištění soudu prvního 
stupně ale jednání obviněného posoudil rovněž věcně nesprávně. Obviněný se 
žádné cizí věci nezmocnil a při úvaze, že mu výherní automat byl svěřen, tak on 
sám jej neužíval. Škoda také nebyla způsobena samotným užíváním věci, ale tím, 
že její užívání obviněný umožnil, aniž by za to předem inkasoval příslušnou 
úhradu. Součástí pracovních povinností obviněného bylo umožnit hru na automatu 
pouze tomu, kdo předem v hotovosti zaplatí herní vklad. Teprve na základě této 
platby měl obviněný naprogramovat částku vkladu do přístroje a umožnit hru. 
Nesměl tedy umožnit hru tzv. „na dluh“ a učinil-li tak a v důsledku toho 
zkrátil svého zaměstnavatele o část tržby, přichází v úvahu jeho jednání 
kvalifikovat jako trestný čin porušování povinnosti při správě cizího majetku 
podle § 255 odst. 1 tr. zák. Právo na inkaso herního vkladu je nepochybně 
majetkovým právem zaměstnavatele obviněného, tedy součástí jeho majetku, který 
byl obviněný povinen spravovat. Právní kvalifikaci podle § 255 odst. 1 tr. zák. 
stěžovatel označil za příznivější pro obviněného, a to s ohledem na možnost 
jeho postihu trestem odnětí svobody podle nižší sazby platné v době spáchání 
činu, oproti sazbě trestného činu neoprávněného užívání cizí věci podle § 249 
odst. 1 tr. zák., pro níž byl odsouzen odvolacím soudem.

	Dále je ve stížnosti pro porušení zákona vytknuto i pochybení, k němuž 
došlo ve výroku o náhradě škody. Nárok na náhradu škody byl odvolacím soudem, 
stejně jako již předtím soudem prvního stupně přisouzen poškozené H. O. Bylo 
ale přehlédnuto, že společnost O. P. s. r. o. Motorest K. je právnickou osobou, 
tedy subjektem vstupujícím samostatně do práv a povinností, odlišným od osob 
společníků. Poškozeným subjektem tudíž v konkrétním případě byla zmíněná 
obchodní společnost              a nikoli H. O. jako fyzická osoba.

	V závěru stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vytýkané porušení zákona 
vyslovil, poté aby podle § 269 odst. 2 tr. ř. napadený rozsudek odvolacího 
soudu zrušil a zrušil i jemu předcházející rozsudek soudu prvního stupně, 
včetně všech dalších obsahově navazujících rozhodnutí, která touto změnou 
pozbyla podkladu, a dále aby postupoval podle § 271 odst. 1 tr. ř.

	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející. K vadám výroků, které nebyly stížností pro 
porušení zákona napadeny, Nejvyšší soud přihlíží, jen pokud by mohly mít vliv 
na správnost výroků, proti nimž byla podána stížnost pro porušení zákona.

	Nejvyšší soud zjistil, že k porušení zákona došlo, ale nikoli v tom 
rozsahu a v těch směrech, jak na to poukazovala stížnost pro porušení zákona.

	Lze plně souhlasit s tím závěrem, že na správně a v souladu se zákonem 
zjištěný skutkový stav nebylo aplikováno patřičné ustanovení trestního zákona 
právně kvalifikující jednání obviněného Z. V., a to jak ze strany soudu prvního 
stupně, tak i odvolacího soudu. Obviněný svým jednáním skutečně nenaplnil 
zákonné znaky trestného činu zpronevěry podle § 248 odst. 1, 2 tr. zák., na což 
důvodně poukázal soud druhého stupně. Nedopustil se ale ani trestného činu 
neoprávněného užívání cizí věci podle § 249 odst. 1 tr. zák., což konstatoval 
odvolací soud, a s čím opodstatněně nesouhlasí stížnost pro porušení zákona. Je 
však třeba prohlásit, že obviněný Z. V. taktéž nespáchal trestný čin porušování 
povinnosti při správě cizího majetku podle § 255 odst. 1 tr. zák., čehož se 
stížnost pro porušení zákona domáhala.

	Podstata jednání obviněného Z. V. spočívala v tom, že jako osoba 
zabezpečující pro provozovatele obsluhu výherního hracího přístroje, učinil 
takový zásah do technického zařízení, jímž umožnil provedení hry bez uhrazení 
vkladu, jehož výši pouze fiktivně vyznačil na displeji přístroje. Tím 
provozovatele uvedl v omyl tím, že prostřednictvím údajů na počítadle přístroje 
předstíral, že v souladu s herním plánem byl před započetím hry vklad uhrazen. 
V daném případě uvedení v omyl  provozovatele přístroje umocnil i tím, že na 
přímé dotazy MUDr. A. O., manžela majitelky podniku, na jeho výslovné dotazy 
vždy uvedl, že peníze na uskutečnění hry od J. L. obdržel. Ale i kdyby se tak 
nestalo, postačovalo by k uvedení provozovatele hracího přístroje v omyl jen 
pouhé fiktivní nastavení   tzv. kreditu na displeji přístroje, aniž by došlo 
předem k zaplacení vkladu. Uvést někoho v omyl totiž lze nejen při 
bezprostředním osobním jednání mezi pachatelem a osobou uváděnou v omyl, ale i 
zprostředkovaně. Např. tím, že pachatel svým protiprávním zásahem vyřadí 
kontrolní mechanismy, kterými provozovatel chrání své dispozice majetkové 
povahy a jimiž má zabezpečeno, že nedojde k úbytku na jeho majetku, resp. že 
hodnota jeho majetku se důvodně zvětší. (S účinností od 1. 1. 2002, viz § 89 
odst. 18 tr. zák.).  Za takovou dispozici lze pokládat i umožnění hry na 
výherním hracím přístroji oproti úhradě vkladu. Provozovatel tak byl 
prostřednictvím neoprávněného zásahu do technického zařízení výherního hracího 
přístroje uveden v omyl a v důsledku toho se uskutečnila jeho majetková 
dispozice spočívající v tom, že nabídl hru (včetně možnosti výhry) na výherním 
hracím  přístroji, ačkoli ve skutečnosti k zaplacení příslušné částky – vkladu, 
nedošlo.

	Provozovatel výherního hracího přístroje je totiž povinen zabezpečit, 
aby přístroj byl vybaven nejméně dvojím systémem kontroly [viz § 19 odst. 3 
písm. b) zák. č. 202/1990 Sb., o loteriích a jiných podobných hrách, ve znění 
pozdějších předpisů – dále jen zákon] a  spoléhá tudíž na to, že tento systém 
jej dostačujícím způsobem chrání před vznikem újmy na jeho majetku, např. i 
před tím, že hru neuskuteční nikdo bez zaplacení vkladu. Uskutečnila--li se v 
důsledku jednání obviněného hra na výherním hracím přístroji bez uhrazení 
vkladu, šlo  o neoprávněnou hru, neboť základní podmínkou uskutečnění hry v 
souladu se zákonem je, že účastník hry uhradí vklad (sázku) vždy předem (§ 1 
odst. 1, 7 zákona).

	Jestliže tedy obviněný zasáhl do technického zařízení výherního hracího 
přístroje náležejícího poškozené společnosti  takovým způsobem, že bylo možné 
uskutečnit hru bez uhrazení vkladu, přičemž sám hru neuskutečnil, ale umožnil 
to jiné osobě – J. L., který si toho byl vědom a hru neoprávněně uskutečnil, 
tak tímto obviněný Z. V. uvedl provozovatele přístroje v omyl aj. L. tohoto 
omylu využil. Uskutečněním hry bez uhrazení vkladu vznikla provozovateli 
výherního hracího přístroje škoda, neboť v případě uskutečnění hry v souladu se 
zákonem by se důvodně rozmnožil jeho majetek o částku odpovídající výši vkladu 
nutného ke hře. Současně došlo k obohacení J. L., který uskutečnil neoprávněnou 
hru, když  bez úhrady vkladu ušetřil náklady, které by musel ze svého majetku 
na hru vynaložit. V daném případě nebylo prokázáno, že by J. L. docílil 
neoprávněnou hrou na výherním hracím přístroji výhry, ale kdyby tomu tak bylo, 
tak takováto výhra by na straně provozovatele přístroje zvyšovala částku škody, 
která mu byla způsobena neoprávněnou hrou a na straně osoby, jež tímto způsobem 
docílila výhry, by takto dosažená výhra byla součástí jejího neoprávněného 
obohacení. Lze tedy konstatovat, že v takovémto případě se jednalo o 
spolupachatelství obviněného Z. V. a další osoby – J. L., ve smyslu ustanovení 
§ 9 odst. 2  tr. zák. na trestném činu podvodu podle § 250 odst. 1, 2 tr. zák. 
účinného do 31. 12. 2001. 

	K názoru vyjádřenému ve stížnosti pro porušení zákona ohledně právního 
posouzení jednání obviněného Z. V., jako trestného činu porušování povinnosti 
při správě cizího majetku podle § 255 odst. 1 tr. zák. je třeba dodat 
následující. Ustanovení o tomto trestném činu je obecně subsidiárním ve vztahu 
k těm trestným činům proti majetku, u nichž dochází nejen ke způsobení škody na 
cizím majetku, ale současně též k obohacení pachatele či jiné osoby. Ustanovení 
§ 255 tr. zák. tak směřuje k postižení jednání, kterým vzniká škoda v důsledku 
porušení zákonem uložené nebo smluvně převzaté povinnosti pečovat o cizí 
majetek, a nikoliv k postihu takového jednání, kterým pachatel sebe nebo 
jiného  současně ke škodě tohoto majetku obohatí. Toto subsidiární ustanovení 
tedy pouze doplňuje ochranu poskytnutou ustanovením primárním a jeho použití 
přichází v úvahu jen tehdy, nelze-li předmětné protiprávní jednání postihnout 
podle ustanovení primárního. (Totožný právní názor stran této problematiky byl 
vyjádřen i ve Stanovisku trestního kolegia Nejvyššího soudu ze dne 12. 12. 
2001, sp. zn. Tpjn 302/2001). 

Z těchto důvodů proto měl být spáchaný skutek ve vztahu k obviněnému Z. V. 
kvalifikován jako trestný čin podvodu podle § 250 odst. 1, 2 tr. zák., a to s 
ohledem na výši škody, která byla na majetku poškozeného způsobena (viz § 89 
odst. 11 tr. zák. účinného do 31. 12. 2001). Na tomto závěru nemohou nic změnit 
ani argumenty poukazující na to, že obviněný Z. V. byl ke svému jednání 
přemluven J. L., že peníze za uskutečněnou hru dodatečně určitě zaplatí, za což 
se měl zaručit i další podnikový zaměstnanec M. Š. Ke vzniku škody na majetku 
provozovatele výherního hracího přístroje totiž došlo již v okamžiku 
uskutečnění neoprávněné hry J. L., a došlo i k naplnění všech ostatních 
formálních znaků trestného činu podvodu podle § 250 tr. zák., neboť obviněný Z. 
V. velmi dobře věděl, že umožnit hru na přístroji může až poté, kdy byl 
zaplacen vklad (sázka) v příslušné výši. Byl si vědom i toho, že vklad ze 
strany J. L. zaplacen nebyl a přesto mu hru svým jednáním umožnil. Byl tak 
minimálně srozuměn s tím, že uvádí provozovatele přístroje v omyl a způsobuje 
mu společně s J. L. škodu, přičemž u posledně jmenovaného zároveň dochází k 
jeho obohacení. Případné dodatečné zaplacení dlužné částky by tak mělo pouze 
povahu náhrady škody, a mohlo by mít vliv jen na posuzování materiální stránky 
trestného činu, tj. na stupeň jeho nebezpečnosti pro společnost (viz § 3 odst. 
2, 4 tr. zák.).

	V konkrétním případě ale rozhodně nelze konstatovat, že stupeň 
společenské nebezpečnosti jednání obviněného Z. V. byl natolik nízký, že se o 
trestný čin podvodu nejednalo. Ke všem zřetelehodným okolnostem ale přihlédl 
odvolací soud, který sice nesprávně jednání obviněného právně kvalifikoval jako 
trestný čin neoprávněného užívání cizí věci, ale v souladu se zákonem 
obviněnému neuložil trest spojený s odnětím svobody, nýbrž trest obecně 
prospěšných prací v maximální výměře, čímž dostatečně zohlednil i snížený 
stupeň společenské nebezpečnosti jeho jednání. Je třeba podotknout, že tento 
druh trestu by  u obviněného připadal v úvahu, i kdyby skutek byl správně 
posouzen jako trestný čin podvodu.

	Tím, že Krajský soud v Praze, jako soud odvolací překvalifikoval 
jednání obviněného Z. V. na trestný čin neoprávněného užívání cizí věci podle § 
249 odst. 1 tr. zák., který je trestným činem mírnějším, porušil  zákon ve 
prospěch obviněného. Je však třeba  dodat, že odvolací soud na podkladě pouhého 
odvolání obviněného nemohl změnit právní kvalifikaci skutku za správnou oproti 
té, jíž použil ve svém rozsudku soud prvního stupně. To vzhledem k tomu, že 
trestný čin podvodu podle § 250 odst. 1, 2 tr. zák. je přísněji trestný než 
trestný čin zpronevěry podle § 248 odst. 1, 2 tr. zák., jelikož má menší počet 
alternativních trestů, když dolní i horní hranice sazby trestu odnětí svobody 
je u obou stejná (6 měsíců až 3 léta) – (viz č.  2/92 Sb. rozh. tr.). Krajský 
soud proto s ohledem na tzv. zákaz  reformationis  in  peius (viz § 259 odst. 3 
věta druhá tr. ř. účinného do 31. 12. 2001) měl ponechat právní kvalifikaci 
užitou soudem prvního stupně beze změny, a pouze se v odůvodnění svého 
rozhodnutí se všemi těmito otázkami týkajícími se právní kvalifikace skutku 
patřičným způsobem vypořádat. Proto jestliže odvolací soud za tohoto stavu z 
důvodu § 258 odst. 1 písm. d) tr. ř. zrušil rozsudek okresního soudu též ve 
výroku o vině, v konečném důsledku porušil zákon ve prospěch i neprospěch 
obviněného.

	Plně za pravdu pak Nejvyšší soud dal námitce obsažené ve stížnosti pro 
porušení zákona týkající se opakovaně nesprávného výroku o náhradě škody. 
Odvolací soud totiž po zrušení rozsudku soudu prvního stupně stejným způsobem 
podle § 228 odst. 1 tr. ř. zavázal obviněného Z. V. k povinnosti uhradit 
poškozené H. O. škodu ve výši 6 100,- Kč. Ve skutečnosti ale z obsahu spisu 
jednoznačně vyplývalo, že poškozeným je obchodní společnost o. p. s  r. o. 
Motorest K., kterou výše jmenovaná pouze zastupuje z titulu statutárního 
orgánu. Uvedená právnická osoba má samostatnou způsobilost mít práva a 
povinnosti (viz § 18 odst. 1 obč. zák. a § 56 odst. 1 obch. zák.) a v tomto 
ohledu není možné zaměňovat tuto její způsobilost za oprávnění statutárního 
orgánu za právnickou osobu jednat a podepisovat. Krajský soud tedy v procesní 
situaci, kdy měl důvod podle § 258 odst. 1 písm. e) tr. ř. účinného do 31. 12. 
2001 pro zrušení rozsudku soudu prvního stupně ve výroku o trestu, měl i důvod 
podle písm. f) téhož ustanovení trestního řádu pro zrušení výroku o náhradě 
škody. Poté již ale sám nemohl zmíněnou vadu odstranit svým vlastním správným 
výrokem, jímž by obviněného zavázal k povinnosti nahradit škodu výše uvedené 
poškozené právnické osobě podle § 228 odst. 1 tr. ř. Bránil mu v tom již 
jedenkrát zmíněný zákaz reformationis in peius, jelikož takové rozhodnutí by 
vyznělo v neprospěch obviněného, což by bylo možné pouze v situaci, kdyby podal 
odvolání státní zástupce v neprospěch obviněného nebo poškozený (viz § 259 
odst. 3 věta druhá  tr. ř. účinného do 31. 12. 2001). Protože se tak v daném 
případě nestalo, odvolací soud mohl pouze podle § 229 odst. 1 tr. ř. 
poškozeného odkázat s jeho nárokem na náhradu škody na řízení ve věcech 
občanskoprávních. 

	Tím, že odvolací soud v této věci celkově nepostupoval a nerozhodl 
způsobem Nejvyšším soudem výše uvedeným, ale vydal rozsudek, který byl posléze 
napaden stížností pro porušení zákona, tak nedostál řádně ani své přezkumné 
povinnosti, jež pro něj vyplývala z ustanovení § 254 odst. 1 tr. ř. účinného do 
31. 12. 2001.

	Nejvyššímu soudu brání zákonná překážka vyplývající z ustanovení § 269 
odst. 2 tr. ř. napravit ta porušení zákona, k nimž přezkoumávaným rozhodnutím a 
předchozím řízením došlo ve prospěch obviněného, a proto je pouze včetně 
porušení zákona, která byla naopak učiněna v neprospěch obviněného, podle § 268 
odst. 2 tr. ř. ve svém rozsudku vyslovil. Poté podle § 269 odst. 2 tr. ř. 
zrušil napadený rozsudek odvolacího soudu pouze ve výroku  o náhradě škody, 
který je nesprávný a byl učiněn výhradně v neprospěch obviněného Z. V., přičemž 
zrušil i všechna další  případná rozhodnutí na tuto zrušenou část rozsudku 
obsahově navazující, pokud touto změnou pozbyla podkladu. Nejvyšší soud pak sám 
postupem podle § 271 odst. 2 a § 265 tr. ř. rozhodl tak, že poškozenou 
právnickou osobu, a to podle jejího označení v obchodním rejstříku (o. p. s  r. 
o., sídlem P., P. 48), odkázal s jejím nárokem na náhradu škody na 
občanskoprávní  řízení. Ostatní výroky v napadeném rozsudku Krajského soudu v 
Praze zůstaly nedotčeny.

Poučení: Proti tomuto rozsudku není opravný prostředek přípustný.

V Brně dne 16. dubna 2002

Předseda senátu:

JUDr. František Hrabec  

	

