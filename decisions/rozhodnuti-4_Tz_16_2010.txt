Soud: Nejvyšší soud

Důvod dovolání: § 278 odst. 1 tr. ř., § 2 odst. 12 tr. ř. 

Spisová značka: 4 Tz 16/2010

Datum rozhodnutí: 09.06.2010

Typ rozhodnutí: ROZSUDEK


Heslo: Obnova řízení

Dotčené předpisy: § 278 odst. 1 tr. ř., § § 2 odst. 12 tr. ř.

Kategorie rozhodnutí: D




4 Tz 16/2010
ČESKÁ   REPUBLIKA

R O Z S U D E K 
J M É N E M   R E P U B L I K Y





		Nejvyšší soud České republiky projednal ve veřejném zasedání 
konaném dne 9. června 2010 v senátě složeném z předsedy JUDr. J. P. a soudců 
JUDr. F. H. a JUDr. P. Š. stížnost pro porušení zákona, kterou podala 
ministryně spravedlnosti České republiky ve prospěch obviněných T.  P. a   M.   
P., proti usnesení Vrchního soudu v Praze ze dne 19.9. 2008, sp. zn. 3 To 
28/2008, ve věci vedené u Městského soudu v Praze pod sp. zn. Nt 212/2007, a  
podle § 268 odst. 2,  § 269 odst. 2  a  § 270  odst. 1 tr. ř. rozhodl  t a k t 
o :


		Usnesením Vrchního soudu v Praze ze dne 19. 9. 2008, sp. zn. 3 
To 28/2008 a v řízení předcházejícím  b y l   p o r u š e n   z á k o n  v 
ustanoveních § 147 odst. 1, § 148 odst. 1 písm. c) a § 2 odst. 5, odst. 6, 
odst. 12 tr. ř. v neprospěch obviněných T. P.  a M. P.  


Napadené usnesení  s e   z r u š u j e  a  zrušuje  se i usnesení Městského 
soudu v Praze ze dne 6. 3. 2008, sp. zn. Nt 212/2007.    


Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.


		Městskému soudu v Praze  s e  p ř i k a z u j e, aby věc v 
potřebném rozsahu znovu projednal a rozhodl.



							Odůvodnění:


		Rozsudkem Městského soudu v Praze ze dne 29. 11. 2005, sp. zn. 
10 T 1/2004, byli obvinění V. R., J. S., T. P., M. P. a JUDr. M. J. uznáni 
vinnými ze spáchání trestného činu zkrácení daně, poplatku a podobné povinné 
platby podle § 148 odst. 1, 4 zák. č. 140/1961 Sb., ve znění zákona č. 265/2001 
Sb., jako spolupachatelé podle § 9 odst. 2 tr. zák., dílem dokonaným, dílem (u 
obviněných R., P. a JUDr. J. v bodě 3 skutkové věty výroku o vině daného 
rozsudku) nedokonaným ve stádiu pokusu podle § 8 odst. 1 k § 148 odst. 1, 4 
zák. č. 140/1961 Sb., ve znění zákona č. 265/2001 Sb. Obviněných T. P. a M. P. 
se týkaly pouze body 2, 3 a 6 výroku o vině, podle kterých jejich trestná 
činnost spočívala v tom, že: 

ad 2)   
obviněný V. R. jako zástupce R. S. S. a obvinění T. P. a M. P. jako zástupci 
spol. CENTRUM, a. s., se sídlem P., J. Ž.: 

uzavřeli dne 30. 9. 1994 fiktivní smlouvu o zprostředkování reklamní kampaně na 
prodej rostlinného oleje GOLDEN SUN v úmyslu neoprávněně získat odpočet na DPH 
a dne 30.10. 1994 vystavil obviněný  R. jako zprostředkovatel, který měl 
obdržet platbu  v hotovosti, fakturu č. 00209/ 1994 na částku 36,900.000,- Kč 
včetně DPH 23 % ve výši 6,900.000,- Kč, obvinění tuto fakturu a související 
účetní doklady zahrnuli do účetnictví  a nárokovaný odpočet DPH ve výši 
6,900.000,- Kč byl obviněným P. a  P. Finančním úřadem pro Prahu 3, Orebitská 
č. 18, vyplacen, přičemž obviněný R. nikdy neodvedl příslušnou částku na DPH 
Finančnímu úřadu pro Prahu 4, 

ad 3) 
obviněný  V. R. jako zástupce R. S. S. a obvinění T. P. a JUDr. M. J. jako 
zástupci spol. Hotel Orlík, s.r.o.,  se sídlem v P., L.: 

uzavřeli dne 10. 10. 1994 fiktivní smlouvu o reklamní propagaci spočívající ve 
vytvoření předpokladů k uzavření smluv s bonitní klientelou o užívání 
rekreačního zařízení V. - K. v úmyslu získat neoprávněně odpočet na DPH a dne 
17. 10. 1994 vystavil obviněný  R. jako zprostředkovatel, který měl obdržet 
platbu v hotovosti, fakturu č. 00210/1994 ve výši 36, 900.000,- Kč včetně DPH 
23 % ve výši 6,900.000,- Kč, tato byla zahrnuta do účetnictví a obvinění za 
společnost Orlík si nárokovali odpočet DPH ve výši 6,900.000,- Kč,  který jim 
Finančním úřadem pro Prahu 10, Petrohradská č.16, nebyl vyplacen a obviněný R. 
také neodvedl příslušnou částku na DPH Finančnímu úřadu pro Prahu 4, 


ad 6) 
obviněný V. R. jako zástupce R. S. S. a obvinění  M. P. a T. P. jako zástupci 
spol. Centrum, a. s.: 

uzavřeli dne 1. 11. 1994 fiktivní smlouvu o zprostředkování, reklamní propagaci 
a vyvíjení činnosti směřující ke koupi pozemků za účelem výstavby cukrovaru v 
úmyslu získat neoprávněně odpočet na DPH a téhož dne vystavil obviněný R. jako 
zprostředkovatel, který měl obdržet platbu v hotovosti, fakturu č. 00711/1994 
ve výši 88,560.000,- Kč včetně DPH 23 % ve výši 16,560.000,- Kč, s příslušnými 
doklady byla zahrnuta do účetnictví a obviněný P. za spol. Centrum, a. s., si 
nárokoval odpočet DPH, který mu byl Finančním úřadem pro Prahu 7 ve výši 
16,560.000,- Kč vyplacen, přičemž obviněný  R. nikdy neodvedl příslušnou částku 
na DPH Finančnímu úřadu pro Prahu 4,

přičemž tak obviněný T. P. poškodil Český stát o celkovou částku ve výši 
23,460.000,- Kč a obviněný M. P. o částku ve výši 23,460.000,- Kč a v případě, 
že by byla vyplacena nárokovaná částka v bodě 3), poškodili by obvinění V. R., 
T. P. a JUDr.  J. Český stát dále o částku 6,900.000,- Kč. 
 
		Za uvedené jednání byl obviněný T. P. odsouzen podle § 148 
odst. 4 tr. zák., ve znění zákona č. 265/2001 Sb., k nepodmíněnému trestu 
odnětí svobody v délce 8,5 let, podle § 39a odst. 2 písm. d) tr. zák. byl pro 
výkon trestu zařazen do věznice se zvýšenou ostrahou  a podle § 49 odst. 1 tr. 
zák. mu byl současně uložen trest zákazu činnosti spočívající v činnosti člena 
volených orgánů právnických osob na dobu 8 let a obviněný M. P. odsouzen podle 
§ 148 odst. 4 tr. zák., ve znění zákona č. 265/2001 Sb., k nepodmíněnému trestu 
odnětí svobody v délce 9 let, podle § 39a odst. 2 písm. d) tr. zák. byl pro 
výkon trestu zařazen do věznice se zvýšenou ostrahou a podle § 49 odst. 1 tr. 
zák. mu byl současně uložen trest zákazu činnosti spočívající v činnosti člena 
volených orgánů právnických osob na dobu 8 let. 

Proti rozsudku Městského soudu v Praze ze dne 29. 11. 2005, sp. zn. 10 T 
1/2004, podali obvinění V. R., J. S., T. P., M. P.,   JUDr. M. J. a státní 
zástupce Městského státního zastupitelství v Praze odvolání,  o kterých rozhodl 
Vrchní soudu v Praze rozsudkem ze dne 5. 6. 2006, sp. zn. 3 To 15/2006, tak, že 
napadený rozsudek podle § 258 odst. 1 písm. b), e) tr. ř. v celém rozsahu 
zrušil a podle § 259 odst. 3 tr. ř. znovu rozhodl tak, že všechny obviněné 
uznal vinným ze spáchání trestného činu zkrácení daně, poplatku a podobné 
povinné platby podle § 148 odst. 1, 4 zák. č. 140/1961 Sb., ve znění účinném do 
31. 12. 2009 (dále jen tr. zák.), dílem dokonaným, dílem nedokonaným (u 
obviněných R., P. a JUDr. J. v bodě 3 skutkové věty výroku rozsudku) ve stádiu 
pokusu podle § 8 odst. 1 k § 148 odst. 1, 4 tr. zák., v platném znění. 
Obviněných T. P. a M. P. se opět týkaly pouze body 2, 3  a 6 výroku o vině, 
podle kterých jejich trestná činnost spočívala v tom, že:

ad 2) 
obviněný V. R. jako zástupce R. S. S. a obvinění T. P. a M. P. jako zástupci 
spol. CENTRUM, a. s., se sídlem P., J. Ž.: 

uzavřeli dne 30. 9. 1994 fiktivní smlouvu o zprostředkování reklamní kampaně na 
prodej rostlinného oleje GOLDEN SUN v úmyslu neoprávněně získat odpočet na DPH 
a dne 30. 10. 1994 vystavil obv. R. jako zprostředkovatel, který měl obdržet 
platbu  v hotovosti, fakturu č. 00209/ 1994 na částku 36,900.000,- Kč včetně 
DPH 23 % ve výši 6,900.000,- Kč, obvinění tuto fakturu a související účetní 
doklady zahrnuli do účetnictví a nárokovaný odpočet DPH ve výši 6,900.000,- Kč 
byl společnosti CENTRUM, a.s., Finančním úřadem pro Prahu 3, Orebitská č. 18, 
vyplacen, přičemž obv. R. nikdy neodvedl příslušnou částku na DPH Finančnímu 
úřadu pro Prahu 4, 

ad 3) 
obviněný  V. R. jako zástupce R. S. S. a obvinění T. P. a JUDr. M. J. jako 
zástupci spol. Hotel Orlík, s. r. o.,  se sídlem v P., L.: 

uzavřeli dne 10. 10. 1994 fiktivní smlouvu o reklamní propagaci spočívající ve 
vytvoření předpokladů k uzavření smluv s bonitní klientelou o užívání 
rekreačního zařízení V. - K. v úmyslu získat neoprávněně odpočet na DPH a dne 
17. 10. 1994 vystavil obv.  R. jako zprostředkovatel, který měl obdržet platbu 
v hotovosti, fakturu č. 00210/1994 ve výši 36,900.000,- Kč včetně DPH 23 % ve 
výši 6,900.000,- Kč, tato byla zahrnuta do účetnictví a obvinění za spol. Orlík 
si nárokovali odpočet DPH ve výši   6,900.000,- Kč,  který Finančním úřadem pro 
Prahu 10, Petrohradská č.16, nebyl vyplacen  a obv.  R. také neodvedl 
příslušnou částku na DPH Finančnímu úřadu pro Prahu 4, 

ad 6)
obv. V. R. jako zástupce R. S. S. a obvinění  M. P. a T. P. jako zástupci spol. 
Centrum, a. s.: 

uzavřeli dne 1. 11. 1994 fiktivní smlouvu o zprostředkování, reklamní propagaci 
a vyvíjení činnosti směřující ke koupi pozemků za účelem výstavby cukrovaru v 
úmyslu získat neoprávněně odpočet na DPH a téhož dne vystavil obv.  R. jako 
zprostředkovatel, který měl obdržet platbu v hotovosti, fakturu č. 00711/1994 
ve výši 88,560.000,- Kč včetně DPH 23 % ve výši 16,560.000,- Kč, s příslušnými 
doklady byla zahrnuta do účetnictví a obv.  P. za spol. Centrum, a. s., si 
nárokoval odpočet DPH, který byl finančním úřadem pro Prahu 7 ve výši 
16,560.000,- Kč uznán, přičemž obv.  R. nikdy neodvedl příslušnou částku na DPH 
Finančnímu úřadu pro Prahu 4,

přičemž tak obviněný T. P. poškodil Český stát o celkovou částku ve výši 23 460 
000,- Kč, obviněný M. P. o částku ve výši 23,460.000,- Kč a v případě, že by 
byla vyplacena nárokovaná částka v bodě 3), poškodili by obvinění V. R., T. P. 
a JUDr.  J. Český stát dále o částku 6,900.000,- Kč.  

Za uvedené jednání byli obvinění T. P. i M. P. odsouzeni podle § 148 odst. 4 
tr. zák. k  trestu odnětí svobody v délce 5 let a podle § 39a odst. 3 tr. zák. 
byli pro výkon trestu zařazeni do věznice s dozorem. 

Následně  podali obvinění T. P. a M. P. u Městského soudu v Praze návrh na 
povolení obnovy řízení, který byl usnesením Městského soudu v Praze ze dne 20. 
12. 2006, sp. zn. Nt 223/2006, zamítnut. Proti zamítavému usnesení podali 
obvinění T. P. a M. P. stížnosti, které byly usnesením Vrchního soudu v Praze 
ze dne 12. 4. 2007,  sp. zn. 3 To 7/2007, také zamítnuty.

Dne 28. 2. 2007 zaslal obviněný T. P. Městskému soudu v Praze další návrh na 
povolení obnovy řízení, k němuž se dne 8. 3. 2007 připojil i obviněný M. P. 
Usnesením Městského soudu v Praze ze dne 6. 3. 2008, sp. zn. Nt 212/2007, byl  
i tento druhý návrh na povolení obnovy řízení zamítnut podle § 283 písm. d) tr. 
ř., ve smyslu § 278 odst. 1 tr. ř. Zamítavé usnesení Městského soudu v Praze 
napadli oba obvinění řádnými  a včasnými stížnostmi, o nichž rozhodl Vrchní 
soud v Praze usnesením ze dne 19. 9. 2008,  sp. zn.  3 To 28/2008, tak, že je 
podle § 148 odst. 1 písm. c) tr. ř. jako nedůvodné zamítl.    
 
Proti usnesení Vrchního soudu v Praze ze dne 19. 9. 2008, sp. zn. 3 To 28/2008, 
podala ministryně spravedlnosti České republiky stížnost pro porušení zákona ve 
prospěch obviněných T. P. a M. P. Vytkla v ní, že zákon byl porušen v 
ustanoveních § 147 odst. 1, § 148 odst. 1 písm. c), § 2 odst. 5, 6, § 278 odst. 
1 a § 283  písm. d) tr. ř. v neprospěch obviněných T. P. a M. P.   

V odůvodnění stížnosti pro porušení zákona ministryně spravedlnosti uvedla, že 
Vrchní soud v Praze se při rozhodování o návrhu obviněných T. P. a M. P. na 
povolení obnovy řízení důsledně neřídil citovanými zákonnými ustanoveními. 
Odůvodnění rozhodnutí soudu musí být nejen logické a přesvědčivé, ale rovněž 
přezkoumatelné co do přijatého závěru skutkových zjištění, navíc soudy mohou 
opřít své rozhodnutí pouze o důkazy v řízení provedené, jak vyplývá z § 2 odst. 
12 tr. ř. Těmto nárokům však napadené rozhodnutí neodpovídá a za nevyhovující 
je, dle názoru ministryně spravedlnosti, třeba označit též rozhodnutí soudu 
prvního stupně. Soudu v obnovovacím řízení přísluší hodnocení důkazů z hlediska 
jejich novosti a dále z hlediska jejich významnosti, tedy zda jsou samy nebo ve 
spojení se skutečnostmi nebo důkazy dříve známými, schopny vést k novému 
rozhodnutí o vině a trestu (viz. rozsudek Nejvyššího sodu ČSSR, sp. zn. 7 Tz 
54/1964, rozsudek Nejvyššího soudu ČSR, sp. zn. 7 Tz 3/1960).  V příslušné věci 
obviněný T. P. předložil jako nové důkazy zejména znalecké posudky. Výsledky 
dokazování novými znaleckými posudky zjevně alespoň zpochybnily správnost 
původních skutkových zjištění a jsou v protikladu s důkazními závěry učiněnými 
v původním řízení. Nelze vyloučit situaci, že se soudy opětovně přikloní ke 
správnosti skutkového děje prezentovaného v původním řízení, pro takové 
rozhodnutí musí však vytvořit náležitý důkazní podklad a závěr řádně, 
přesvědčivě a logicky odůvodnit. Takový podklad lze vytvořit výlučně v hlavním 
líčení, neboť tomu je vyhrazeno rozhodování o vině a trestu (viz. nález 
Ústavního soudu ze dne 25. 11. 1999, sp. zn. III. ÚS 95/1999). 

Vzhledem k uvedenému dospěla ministryně spravedlnosti k závěru, že postupem 
soudů v dané věci došlo k porušení práva obviněných na spravedlivý proces, 
neboť navzdory novým důkazům odmítly poskytnout obviněným soudní ochranu, když 
se odmítly jejich věcí znovu zabývat, a to bez přesvědčivého odůvodnění. Rovněž 
zcela přehlédnuta byla i klasická zásada ovládající trestní řízení, tj. zásada 
„in dubio pro reo“, protože pochybnosti o vině obviněného by vždy měly vést k 
povolení obnovy řízení. Podle ministryně spravedlnosti v dané trestní věci byly 
splněny zákonné podmínky pro povolení obnovy řízení podle § 278 odst. 1 tr. ř., 
proto navrhla, aby Nejvyšší soud České republiky vyslovil podle § 268 odst. 2   
tr. ř., že usnesením Vrchního soudu v Praze ze dne 19. 9. 2008, sp. zn. 3 To 
28/2008, byl porušen zákon v neprospěch obviněných T. P. a M. P. ve vytýkaném 
směru, aby podle § 269 odst. 2 tr. ř. napadené usnesení a usnesení Městského 
soudu v Praze ze dne 6. 3. 2008, sp. zn. Nt 212/2007, zrušil včetně všech 
dalších rozhodnutí na zrušená rozhodnutí obsahově navazujících, pokud vzhledem 
ke změně, k níž došlo zrušením, pozbyla podkladu, a dále postupoval podle § 270 
odst. 1 tr. ř., případně podle § 271 odst. 1 tr. ř. 

Obhájci obviněných navrhli stížnosti pro porušení zákona vyhovět, státní 
zástupce Nejvyššího státního zastupitelství navrhl stížnost pro porušení zákona 
zamítnout.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

            Podle ustanovení § 278 odst. 1 tr. ř. se obnova řízení, které 
skončilo pravomocným rozsudkem nebo trestním příkazem, povolí, vyjdou-li najevo 
skutečnosti nebo důkazy soudu dříve neznámé, které by mohly samy o sobě nebo ve 
spojení se skutečnostmi a důkazy známými už dříve odůvodnit jiné rozhodnutí o 
vině nebo o přiznaném nároku poškozeného na náhradu škody, anebo vzhledem k 
nimž by původně uložený trest byl ve zřejmém nepoměru  k povaze a závažnosti 
trestného činu nebo k poměrům pachatele nebo uložený druh trestu by byl ve 
zřejmém rozporu s účelem trestu. Obnova řízení, které skončilo pravomocným 
rozsudkem, jímž bylo rozhodnuto o podmíněném upuštění od potrestání s dohledem, 
se povolí,  a to                 i dříve, než nastaly skutečnosti uvedené v § 
48 odst. 6 a 7 trestního zákoníku, také tehdy, vyjdou-li najevo skutečnosti 
nebo důkazy soudu dříve neznámé, které by mohly samy  o sobě nebo ve spojení se 
skutečnostmi a důkazy známými už dříve odůvodnit rozhodnutí  o trestu.

		Za nové skutečnosti se považují takové, které nebyly předmětem 
dokazování nebo zjišťování před rozhodnutím, jehož se návrh na obnovu týká. 
Obnově nebrání, že obviněný         o existenci těchto skutečností věděl, ale z 
jakýchkoli důvodů je neuvedl, rozhodující je, zda tyto skutečnosti byly známy 
orgánům činným v trestním řízení, které ve věci rozhodovaly. Novou skutečnost 
je třeba zpravidla prokázat novými důkazy, novým důkazem je důkaz, který nebyl 
v původním řízení obsažen ve spise, uplatněn některou procesní stranou nebo 
proveden. Při rozhodování, zda má být povolena obnova řízení, je povinností 
soudu přezkoumat, zda navrhovaný důkaz je důkazem novým, soudu dříve neznámým, 
a zda by na základě něho  mohlo dojít k jinému rozhodnutí ve věci. Hodnocení 
důkazů v rámci obnovovacího řízení tedy nemůže přesahovat zjištění, zda by 
navrhovaný důkaz sám nebo ve spojení s již provedeným dokazováním mohl vést k 
jinému rozhodnutí ve věci. Povolení obnovy řízení je přitom rozhodnutím 
obligatorním při splnění podmínek § 278 odst. 1 tr. ř.       

		Podle ustanovení § 283 písm. d) tr. ř. soud návrh na povolení 
obnovy zamítne, neshledá-li důvody obnovy podle § 278 tr. ř. 

Nejvyšší soud České republiky z předmětného spisového materiálu zjistil, že 
obvinění T. P. a M. P. podali dne 26. 7. a 17. 10. 2006  návrh na povolení 
obnovy řízení. Řízení bylo vedeno u Městského soudu v Praze pod sp. zn. Nt 
223/2006. Rozhodujícímu soudu byly předloženy jako nové důkazy ve smyslu § 278 
odst. 1 tr. ř. znalecké posudky Ústavu HZ Praha, spol. s r.o. a znalců Ing. Z. 
U. a Ing. A. P. a předmětem jejich posouzení bylo uplatnění odpočtu DPH z 
faktury č. 00711/1994 vystavené firmou R. S. S. – V. R., tedy pouze jedné části 
skutku (uvedené pod bodem 6 skutkové věty výroku rozsudku). Ačkoli závěry 
znaleckých posudků znalců Ing. Z. U. a Ing. A. P. a Ústavu HZ Praha, spol. s 
r.o., svědčily ve prospěch obviněných, soud dal při svém rozhodování za pravdu 
jednak zprávě Finančního úřadu Praha 3 a výpovědi svědkyně C., která svědčila v 
neprospěch obviněných, a jednak závěrům uvedeným ve znaleckém posudku 
vypracovaném Vysokou školou Karlovy Vary, o.p.s. – Ústavem kriminalistiky a 
forenzních disciplín, který byl zaměřen na počítačovou expertizu a účetní 
evidenci a z něhož vyplynulo, že v původním řízení předložené důkazy jsou 
spolehlivými podklady pro konstatování, že došlo k uplatnění odpočtu DPH, 
přičemž tyto důkazy nebyly zpochybněny důkazy navrženými obviněnými.

Dne 28. 2. 2007, jak již bylo uvedeno výše, zaslal obviněný T. P. Městskému 
soudu v Praze další (v pořadí druhý) návrh na povolení obnovy řízení, avšak 
ohledně jiné části skutku, a to faktury č. 209/1994 vystavené R. S. S. – V. R. 
(uvedené pod bodem 2 skutkové věty výroku rozsudku), k němuž se dne 8. 3. 2007 
připojil  i obviněný M. P. V tomto řízení byly obviněným T. P. předloženy nové 
znalecké posudky, a to znalecký posudek společnosti HZ Praha, spol. s r.o., č. 
S1/2007   a znalecký posudek Ing. Z. U., znalce v oboru ekonomika, č. 
ZÚ-37/01/2008, s tím, že podkladem pro jejich vyhotovení byla přiložená nově 
nalezená zdrojová data z roku 1994  a tištěné účetní sestavy v účetním softwaru 
Bivoj zpracovaná v roce 1997 spolu s prvotními účetními doklady, které 
rozhodující soudy neměly v původním řízení k dispozici, neboť byly velmi 
složitou a dlouhodobou cestou získávány až po pravomocném skončení daného 
trestního řízení. Z hlediska řízení o stížnosti pro porušení zákona je 
podstatné, že předmětem posouzení zmíněných znaleckých posudků byla faktura č. 
209/1994 vystavená R. S. S. – V. R. (uvedená pod bodem 2 skutkové věty výroku 
rozsudku), tedy jiná část skutku, než tomu bylo v řízení  o prvním návrhu na 
povolení obnovy řízení. Zpracovatelé znaleckých posudků  došli k závěru, že 
předložených dokladů s vysokou mírou jistoty vyplývá, že společností CENTRUM, 
a.s., nárok na odpočet DPH z faktury č. 209/1994 vystavené R. S. S. – V. R. 
uplatněn nebyl.

Městský soud v Praze v tomto v pořadí již druhém řízení o návrhu na povolení 
obnovy  nařídil na den 6. 3. 2008 veřejné zasedání, kde byly konstatovány 
původní trestní spisy včetně předchozího řízení o obnově, byli vyslechnuti 
obviněný M. P. i znalec Ing. Z. U., který byl poučen jako znalec a vypovídal v 
souladu se závěry znaleckého posudku, avšak z protokolu o veřejném zasedání ze 
dne 6. 3. 2008 vyplývá, že soud se se znaleckým posudkem vůbec neseznámil, 
neboť ho neměl ani založen ve spise (ačkoli soudu doručen byl) a dodal mu ho až 
obhájce obviněného při veřejném zasedání. K posudku Ústavu HZ Praha, spol. s 
r.o., je třeba uvést, že tento byl podle § 213 odst. 1 tr. ř. přečten jako 
listinný důkaz,znalec nebyl předvolán k výslechu ani nebyl tento důkaz přečten 
jako znalecký posudek. 

V odůvodnění stížností pro porušení zákona napadeného usnesení o zamítnutí 
návrhu na povolení obnovy řízení Městský soud v Praze odkazuje na znalecký 
posudek z předchozího řízení o obnově (vypracovaný Vysokou školou Karlovy Vary, 
o.p.s. – Ústavem kriminalistiky a forenzních disciplín), dále na výslech 
svědkyně C. rovněž z předchozího obnovovacího řízení a zprávu Finančního úřadu 
Praha 3 a poté na důkazy svědčící v neprospěch obviněných z primárního 
trestního řízení vedeného u Městského soudu v Praze pod sp. zn. 10 T 1/2004. 

       	Podle ustanovení § 2 odst. 12 tr. ř. při rozhodování v hlavním 
líčení, jakož i ve veřejném i neveřejném zasedání smí soud přihlédnout jen k 
těm důkazům, které byly při tomto jednání provedeny. Tímto ustanovením je 
vyjádřena zásada bezprostřednosti. Bezprostřední dojem z provedeného řízení 
umožňuje, aby se soud osobně seznámil s důkazy, aby za pomoci ostatních 
účastníků byla přímo před soudci vysvětlena stanoviska stran, odstraněny 
případné rozpory či nejasnosti a aby si tak každý soudce mohl utvořit 
bezprostřední a správný názor na každou významnou skutečnost v projednávané 
věci a tím  i celkový bezprostřední obraz o celém projednávaném případu.   

		Z výše uvedeného je zřejmé, že Městský soud v Praze postupoval 
v rozporu s § 2  odst. 12 tr. ř., který zakotvuje jednu ze základních zásad 
trestního řízení, tj. zásadu bezprostřednosti, neboť v odůvodnění svého 
rozhodnutí odkazuje na důkazy provedené v jiném řízení (v pořadí prvním řízení 
o obnově), ačkoli se toto řízení a  tyto důkazy - výslech svědkyně C., zpráva 
Finančního úřadu Praha 3 a znalecký posudek vypracovaný Vysokou školou Karlovy 
Vary, o.p.s. – Ústavem kriminalistiky a forenzních disciplín – primárně týkaly 
jiné části skutku, tj. faktury č. 00711/1994 vystavené firmou R. S. S. – V. R. 
(uvedené pod bodem 6 skutkové věty výroku rozsudku), nikoli faktury č. 209/1994 
vystavená R. S. S.– V. R. (uvedené pod bodem 2 skutkové věty výroku rozsudku), 
která je předmětem daného obnovovacího řízení. V tomto obnovovacím řízení byly 
předloženy dva nové znalecké posudky spolu s nově předloženými zdrojovými daty 
z nalezených disket s materializovanými prvotními účetními doklady společnosti 
CENTRUM, a. s., kteréžto důkazy se týkají jiné části skutku,  svědkyně C., 
Finanční úřad Praha 3 a zpracovatel znaleckého posudku Vysoké školy Karlovy 
Vary, o.p.s., neměli možnost se s těmito novými znaleckými posudky seznámit a 
vyjádřit se k nim. Pokud tedy soud v odůvodnění svého rozhodnutí zmiňuje a 
odkazuje na výslech svědkyně C., vyjádření Finančního úřadu Praha 3 a znalecký 
posudek vypracovaný Vysokou školou Karlovy Vary, o.p.s., tedy důkazy provedené 
v jiném řízení  a vyjadřující se k jiným důkazům, porušil tím zásadu 
bezprostřednosti trestního řízení zakotvenou v § 2 odst. 12 tr. ř.     

Současně je třeba zdůraznit, že nové důkazy v obnovovacím řízení musí být 
hodnoceny ve vztahu jak s důkazy svědčícími ve prospěch obviněných, tak i s 
důkazy svědčícími v neprospěch obviněných. Příslušný soud prvního stupně proto 
porušil zákon (§ 2 odst. 6 tr. ř.)  i v tom smyslu, že v odůvodnění svého 
rozhodnutí hodnotí nové důkazy především ve vztahu k důkazům z primárního 
řízení a z předchozího řízení o obnově svědčícím v neprospěch obviněných. Jako 
příklad je možno uvést, že nové důkazy nebyly hodnoceny ve vztahu k svědecké 
výpovědi svědkyně J. Š., která byla v době od poloviny roku 1994 do 31. 12. 
1994 zaměstnána u společnosti CENTRUM, a.s., jako účetní a jejíž výpověď 
svědčila ve prospěch obviněných. 

		Nejvyšší soud České republiky pro úplnost poznamenává, že, jak 
správně uvedla již ministryně spravedlnosti ve stížnosti pro porušení zákona, 
úkolem soudů v řízení o povolení návrhu na obnovu nebylo posuzovat vinu 
obviněných, takový postup je nutno považovat za postup zjevně překračující 
rámec úkolů obnovovacího řízení. Úkolem soudu bylo posoudit, zda se jedná o 
důkazy nové, v původním řízení neznámé, a zda jsou tyto důkazy způsobilé vést k 
odlišným skutkovým zjištěním, resp. zda by na základě nich mohlo dojít k jinému 
rozhodnutí ve věci. Dle názoru Nejvyššího sodu České republiky výsledky 
zmíněných nových znaleckých posudků přinejmenším zpochybnily správnost 
původních skutkových zjištění  a jsou odlišné od důkazních závěrů učiněných v 
původním řízení. Příslušný soud je povinen hodnotit nové důkazy (tj. znalecké 
posudky) ve vztahu k souhrnu ostatních důkazů, avšak nejprve musí být v daném 
řízení provedeny všechny důkazy, které mají být hodnoceny. Je zřejmé, že nelze 
vyloučit situaci, že se soud opětovně přikloní ke správnosti skutkového děje 
tak, jak vyhodnotil v původním řízení o obnově, avšak pro tento závěr musí být 
ve veřejném zasedání vytvořen potřebný důkazní podklad a závěr pak náležitě a 
logicky odůvodněn (srov. nález Ústavního soudu České republiky ze dne 25. 11. 
1999, sp. zn. III. ÚS 95/1999). Primární pochybení však Nejvyšší soud České 
republiky spatřuje ve výše rozvedeném porušení ustanovení § 2 odst. 12 tr. 
ř.         

		Dále Nejvyšší soud připomíná závěry uvedené v usnesení 
Ústavního soudu ze dne  17. 1. 2008, sp. zn. II. ÚS 1846/07, z nichž vyplývá, 
že obecné soudy nemohou bez dalšího převzít nové skutečnosti a důkazy, aniž by 
je hodnotily ve vztahu ke skutečnostem a důkazům původním se zřetelem na 
způsobilost vyvolání následků předvídaných v § 278 tr. ř. Stejně tak obecné 
soudy jsou oprávněny vést ohledně nových skutečností či důkazů dokazování, a 
tyto nové skutečnosti a důkazy také hodnotit.
		
Vzhledem k uvedeným skutečnostem dospěl Nejvyšší soudu České republiky k 
závěru, že usnesením Městského soudu v Praze ze dne 6. 3. 2008, sp. zn. Nt 
212/2007, byl porušen zákon v ustanovení § 2 odst. 12 tr. ř. v neprospěch 
obviněných T. P. a M. P. Zmíněné pochybení nenapravil ani Vrchní soud v Praze 
jako soud druhého stupně rozhodující v předmětné věci, neboť stížnost 
obviněných proti usnesení Městského soudu v Praze ze dne 6. 3. 2008, sp. zn. Nt 
212/2007, zamítl stížností pro porušení zákona napadeným usnesením ze dne 19. 
9. 2008, sp. zn. 3 To 28/2008. Porušil tedy zákon v ustanoveních § 147 odst. 1 
a § 148 odst. 1 písm. c) tr. ř.   

Podle § 2 odst. 5, věty první, tr. ř. orgány činné v trestním řízení postupují 
v souladu se svými právy a povinnostmi uvedenými v tomto zákoně a za 
součinnosti stran tak, aby byl zjištěn skutkový stav věci, o němž nejsou 
důvodné pochybnosti, a to v rozsahu, který je nezbytný pro jejich rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě  i v jejich souhrnu.

Z obsahu trestního spisu vedeného u Městského soudu v Praze pod sp. zn.  Nt 
212/2007 jednoznačně vyplývá, že Městský soud v Praze v této trestní věci 
nezjistil skutkový stav věci v rozsahu, který byl nezbytný pro jeho rozhodnutí, 
řádně neprovedl potřebné důkazy, důkazy chybně hodnotil, v důsledku čehož byl 
napadeným rozsudkem porušen zákon i v ustanoveních § 2 odst. 5, odst. 6 tr. ř. 
v neprospěch obviněných T. P. a M. P.

Nejvyšší soud České republiky proto podle § 268 odst. 2 tr. ř. vyslovil, že 
usnesením Vrchního soudu v Praze ze dne 19. 9. 2008, sp. zn. 3 To 28/2008 a v 
řízení předcházejícím byl porušen zákon v ustanoveních § 147 odst. 1, § 148 
odst. 1 písm. c), § 2 odst. 5, 6, 12 tr. ř.  v neprospěch obviněných T. P. a M. 
P. a podle § 269 odst. 2 tr. ř. napadené rozhodnutí a usnesení Městského soudu 
v Praze ze dne 6. 3. 2008, sp. zn. Nt 212/2007, zrušil včetně všech dalších 
rozhodnutí na zrušená rozhodnutí obsahově navazujících, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Městskému soudu v Praze, aby věc v 
potřebném rozsahu znovu projednal a rozhodl, přičemž aby při svém rozhodování  
respektoval všechna zákonná ustanovení včetně ustanovení § 2 odst. 12 tr. ř. 
Bude-li Městský soud v Praze vést ohledně nových skutečností či důkazů 
dokazování a tyto nové důkazy pak hodnotit, nezbude  než doplnit znalecký 
posudek vypracovaný Vysokou školou Karlovy Vary, o.p.s. – Ústavem 
kriminalistiky a forenzních disciplín a ve vztahu k prověření a hodnocení 
závěrů finanční kontroly provedené ve společnosti Centrum, a. s., se sídlem 
P.,  J. Ž., Finančním úřadem Praha 3 vyžádat revizi této kontroly nadřízeným 
orgánem Finančního úřadu Praha 3, nejlépe Ministerstvem financí. Nové 
skutečnosti a důkazy musí pak být hodnoceny se zřetelem na § 278 tr. ř. ve 
vztahu ke skutečnostem a důkazům původním, a to jak ke skutečnostem a důkazům 
hovořícím v neprospěch obviněných, tak i ve prospěch obviněných. Nejvyšší soud 
České republiky v této souvislosti zdůrazňuje, že v novém řízení nemůže dojít 
ke změně rozhodnutí v neprospěch obviněných T. P.  a M. P., neboť Nejvyšší soud 
vyslovil, že zákon byl porušen v neprospěch obviněných (§ 273 tr. ř.). Nejvyšší 
soud neshledal důvody pro postup podle § 270 odst. 3 tr. ř., tedy pro přikázání 
věci soudu k rozhodnutí v jiném složení senátu. 


Poučení:  Proti tomuto rozhodnutí není opravný prostředek přípustný.


V Brně dne 9. června 2010


										      
Předseda senátu:
											
JUDr. J. P.
