Právní věta: 
Vznikne-li činností exekutora při výkonu veřejné moci přenesené na něj zákonem jinému škoda, jejíž  náhradu poškozený uplatní vůči exekutorovi podle § 32 zákona č. 120/2001 Sb., je vzhledem k  chybějící úpravě promlčení v zákoně č. 120/2001 Sb. takto vzniklý závazkový vztah vždy vztahem  občanskoprávním bez ohledu na povahu účastníků závazkového vztahu vzniklého z titulu náhrady škody,  a promlčení práva na náhradu škody se proto řídí ustanovením § 106 obč. zák. 

Soud: Krajský soud v Ostravě

Spisová značka: 75 Co 19/2011

Datum rozhodnutí: 06.05.2011

Typ rozhodnutí: ROZSUDEK


Heslo: Exekuce, Náhrada škody, Promlčení

Dotčené předpisy: § 32 odst. 1 předpisu č. 120/2001Sb., § 106 obč. zák.

Kategorie rozhodnutí: A


Publikováno ve sbírce pod číslem: 8 / 2012



ČESKÁ REPUBLIKA 

R O Z S U D E K 
J M É N E M   R E P U B L I K Y



Krajský soud v Ostravě, pobočka v Olomouci rozhodl v senátě složeném z 
předsedkyně JUDr. Vladimíry Kratochvílové a soudců Mgr. Michala Rendy a Mgr. 
Diany Vebrové ve věci žalobce fy x  s.r.o., se sídlem P., ulice x, IČ: x, 
zastoupeného JUDr. Jiřím Voršilkou, advokátem se sídlem Praha 1, Opletalova, 
proti žalovanému Mgr. MUDr. R. K.,  exekutorovi se sídlem O., ulice x, 
zastoupeného Mgr. Michalem Novákem, advokátem se sídlem Olomouc, Fibichova 
1141/2, o zaplacení částky 125.000Kč s příslušenstvím, k odvolání žalovaného 
proti rozsudku Okresního soudu v Olomouci ze dne  18.10.2010, č.j. 17C 
123/2010-79,
t a k t o  :
I.  Rozsudek okresního soudu ve vyhovujícím výroku se mění tak, že žaloba o 
zaplacení částky 117.000 Kč s úrokem z prodlení ve výši 8% p.a. od 08.03.2010 
do 30.06.2010,  ve výši 7,75% p.a. od 01.07.2010 do 18.10.2010 a dále za dobu 
od 19.10.2010 do zaplacení s ročním úrokem z prodlení ve výši repo sazby 
vyhlašované ČNB a platné vždy pro první den kalendářního pololetí, ve kterém 
trvá prodlení dlužníka, zvýšené o sedm procentních bodů, se zamítá. 
II. Žalobce je povinen  zaplatit žalovanému na náhradu nákladů řízení před 
okresním soudem  částku  35.340 Kč k rukám jeho zástupce do tří dnů od právní 
moci tohoto rozsudku. 
III. Žalobce je povinen  zaplatit žalovanému na náhradu nákladů  odvolacího 
řízení částku 38.028 Kč  k rukám jeho zástupce do tří dnů od právní moci tohoto 
rozsudku.
IV. Žalovaný je povinen zaplatit České republice na účet Okresního soudu v 
Olomouci doplatek soudního poplatku z odvolání ve výši  2.340 Kč do tří dnů od 
právní moci tohoto rozsudku. 
                                            
                                                     O d ů v o d n ě n í :

Shora označeným rozsudkem okresní soud zavázal žalovaného zaplatit  žalobci 
částku 117.000,- Kč  se zákonným úrokem z prodlení od 08.03.2010 do zaplacení a 
na nákladech  řízení částku 37.644,- Kč a co do částky 8.000,- Kč se zákonným 
úrokem z prodlení od 08.03.2010 do zaplacení žalobu zamítl. 
Tento rozsudek napadl žalovaný ve vyhovujícím výroku včasným odvoláním, jímž se 
domáhal jeho změny tak, že žaloba se i v tomto rozsahu zamítá, namítaje jednak 
nesprávnost posouzení jím vznesené námitky promlčení uplatněného nároku 
okresním soudem jako nedůvodné s tím, že posouzení vztahu účastníků jako 
obchodněprávního je nesprávné, když dle ustálené  právní praxe (25Cdo 
2508/2009) se jednoznačně jedná o vztah občanskoprávní. Dále odvolatel namítal 
nedostatek aktivní legitimace na straně žalobce z důvodu neprokázání 
vlastnického práva žalobce k předmětnému vozidlu ke dni konání dražby, absenci  
podmínek pro vznik nároku na náhradu škody (neexistence protiprávnosti jeho 
jednání) a nedůvodnost výše uplatněného nároku. 
Žalobce navrhl potvrzení rozsudku okresního soudu v napadeném vyhovujícím 
výroku  s tím, že za situace, kdy žalobce je podnikatelem a uplatněný nárok se 
týká jeho podnikatelské činnosti a i žalovaný je ve smyslu ust. § 2 odst. 1 
obch. zák. a § 2 a 3 exekučního řádu podnikatelem a škoda vznikla v souvislosti 
s  jeho  činností  jako podnikatele, je správný závěr okresního soudu, že 
uplatněný nárok není promlčen, neboť platí čtyřletá promlčecí doba, přičemž 
žalovaným v odvolání citovaný judikát dopadá na situaci kdy žalobce není 
podnikatelem a neřeší situaci, kdy oba účastníci jsou podnikateli. K námitce 
žalovaného o nedostatku aktivní věcné legitimace žalobce poukázal na 
skutečnost,  že jeho vlastnické právo k předmětnému vozidlu bylo pravomocně 
určeno jím ve vyjádření citovanými rozhodnutími. K odvolací námitce žalovaného, 
že z jeho strany nedošlo k porušení žádné právní  povinnosti, pak žalobce 
argumentoval, že odpovědnost exekutora je dle ust. § 32 odst. 2 zák. č. 
120/2001 Sb. objektivní, žalovaný tedy odpovídá za škodu, způsobenou tím, že 
nerespektoval předmětná pravomocná soudní rozhodnutí a protiprávně provedl 
dražbu vozu ve vlastnictví žalobce. 
Krajský soud při konstatování, že odvolání žalovaného  je  přípustné  a  bylo 
podáno  včas a oprávněnou osobou a obsahuje všechny náležitosti  včetně uvedení 
způsobilého odvolacího důvodu ve smyslu ust. § 205 odst. 2 písm. e), g) o.s.ř., 
přezkoumal  napadený rozsudek ve vyhovujícím výroku, když toliko v tomto 
rozsahu byl odvoláním napaden a odvolacímu přezkumu otevřen, včetně řízení 
předcházejícího jeho vydání, a dospěl k závěru, že odvolání žalovaného  je 
důvodné. 

Z obsahu spisu se podává, že v řízení zahájeném dne 10.03.2010 žalobce vymáhá 
částku 125.000,- Kč se zákonným úrokovým příslušenstvím z titulu náhrady škody 
způsobené mu žalovaným coby exekutorem tím, že žalovaný dne 31.08.2006 ve 
veřejné dražbě  vedené proti povinnému J. L. vydražil v exekučním řízení 
vedeném u žalovaného pod sp.zn. 045EX 21/04 a u Okresního soudu v Olomouci pod 
sp.zn. 47Nc 4375/2003, vozidlo Škoda Fabia Combi, 50kW, VIN ZMBJB16Y613146534, 
r.v. 2000, barva bílá, SPZ OCN 99-26, jehož vlastníkem byl od 27.11.2003 
žalobce, když smlouva o finančním leasingu na toto vozidlo č. 494835, uzavřená 
mezi žalobcem a J. L. dne 26.11.2003  byla předčasně ukončena výpovědí, takže k 
převodu vlastnictví na povinného J. L. nikdy nedošlo. Žalobce dále skutkově 
tvrdil, že předmětné vozidlo bylo žalovaným zajištěno již na základě 
předchozího exekučního příkazu č.j. 045EX 130/03-53 ze dne 07.01.2004, ve věci 
sp.zn. 045EX 130/03 byla žalobcem podána vylučovací žaloba, které bylo 
rozsudkem Okresního soudu  v Olomouci, č.j. 14C 14/2004-162, ve spojení s 
rozsudkem Krajského soudu  v Ostravě č.j. 40Co 790/2004-187, který nabyl právní 
moci a vykonatelnosti dne 06.06.2005, vyhověno a předmětné vozidlo  bylo 
vyloučeno z exekuce prodejem movitých věcí povinného vedené pod sp.zn. 045EX 
130/03. Pokud tedy žalovaný  dne 31.08.2006 v rámci následné exekuce sp.zn. 
EX21/04 vedené proti povinnému J. L. předmětné vozidlo vydražil, ačkoli toto 
nebylo ve vlastnictví povinného a ačkoli si žalovaný musel být vědom 
skutečnosti, že toto vozidlo je ve vlastnictví žalobce, způsobil žalobci škodu, 
za níž dle ust. § 32 odst. 1 zákona č. 120/2001 Sb., o soudních exekutorech a 
exekuční činnosti (dále též jen „exekuční řád“ nebo „e.ř.“), odpovídá, když 
žalovaný neprokázal, že škodě nemohlo být zabráněno ani při vynaložení 
veškerého úsilí, které po něm lze požadovat .

Žalovaný  ve své procesní obraně navrhoval zamítnutí žaloby, a to jednak z 
důvodu jím vznesené námitky promlčení ve tříleté promlčecí lhůtě s tím, že k 
vydražení vozidla došlo na dražbě konané dne 31.08.2006 a žaloba byla podána 
dne 10.03.2010, tedy po uplynutí tříleté promlčecí doby. Namítal rovněž 
nedostatek aktivní legitimace žalobce s poukazem na sdělení žalobce ze dne 
31.08.2005 o řádném ukončení  leasingové smlouvy  a přechodu vlastnického práva 
k vozidlu na povinného a dále s tím, že  pokud povinný  poté, co se stal 
vlastníkem vozidla, toto  prodal, porušil generální inhibitorium dle § 44 odst. 
7 e.ř., a tato smlouva je proto absolutně neplatným právním úkonem, stejně jako 
nová leasingová smlouva z 26.11.2003. Dále žalovaný namítal  absenci podmínek 
pro vznik nároku na náhradu škody  s tím, že soupis vozidla byl proveden dne 
05.09.2005, tedy poté, co žalovanému byl doručen přípis žalobce, že vlastnické 
právo k vozidlu přešlo na povinného, a dále s tím, že dne 24.08.2006 bylo 
odesláno uvědomění o soupisu, přičemž nikdo v předmětném  řízení nepodal 
vylučovací žalobu,  dražba vozidla  byla provedena dne 31.08.2006, nejvyšší 
podání bylo učiněno a zaplaceno ve výši  40.000,- Kč a výtěžek dražby byl 
oprávněnému vyplacen dne 04.01.2007. 

Okresní soud po stránce skutkové vyšel ze zjištění, že žalobce jako leasingový 
pronajímatel na základě leasingové smlouvy č. 494835 uzavřené s J. L. dne 
26.11.2003 koupil od  dodavatele - společnosti F. a J. a.s. ojeté osobní 
motorové vozidlo, které J. L. převzal od dodavatele dne 27.11.2003, kterýmžto 
dnem žalobce dle smlouvy nabyl vlastnické právo k předmětnému vozidlu. Dále 
vyšel okresní soud ze zjištění, že žalobce předmětnou leasingovou smlouvu s J. 
L. z důvodu jeho prodlení s úhradou splátek dne 24.02.2004 vypověděl,  že 
žalovaný  na základě  předchozího exekučního příkazu č. 045EX 130/03-53 
zajistil předmětné vozidlo, v této věci byla žalobcem podána vylučovací žaloba, 
které bylo vyhověno a vozidlo z exekuce vyloučeno. Dne 25.08.2005 zaslal 
žalovaný žalobci výzvu k převzetí vozidla, ten však  přípisem ze dne 31.08.2005 
žalovanému sdělil, že leasingová smlouva byla dne 24.11.2003 řádně ukončena  a 
vlastnické právo přešlo na J. L., poté žalovaný vycházeje ze sdělení Magistrátu 
města Olomouce o tom, že J. L. je provozovatelem vozidla, vozidlo opětovně dne 
05.09.2005 sepsal  ve věci vedené u něj pod sp.zn. 045EX 21/2004, uvědomění o 
soupisu bylo odesláno  J. L., který přípisem ze dne 31.08.2006 oznámil 
žalovanému nepřípustnost dražby, když uvedl, že  vlastníkem předmětného vozidla 
je žalobce, k okamžiku udělení příklepu nebyla podána vylučovací žaloba, dne 
31.08.2006 bylo vozidlo ve veřejné dražbě řádně vydraženo za 40.000,- Kč 
vydražiteli, který se zaplacením nejvyššího podání stal vlastníkem předmětného 
vozidla.
Po právní stránce okresní soud uplatněný nárok posoudil ve smyslu ust. § 261 
odst. 1 obch. zák. jako nárok ze vztahu mezi podnikateli při jejich 
podnikatelské činnosti,  potažmo uzavřel, že žalovaným vznesená námitka 
promlčení není důvodná, když 4-letá promlčecí doba, běžící od vydražení vozidla 
dne 31.08.2006 (§ 397, § 387 odst. 1 obch. zák.) ke dni podání žaloby 
nedoběhla. Aktivní věcnou legitimaci žalobce okresní soud dovodil ze 
skutečnosti, že dle rozsudků ve věci vylučovací žaloby (rozsudek Okresního 
soudu v Olomouci sp.zn. 14C 14/2004, rozsudek Krajského soudu v Ostravě - 
pobočka v Olomouci sp.zn. 40Co 790/2004) je žalobce  vlastníkem vozidla. 
Pasivní legitimaci žalovaného okresní soud  dovodil z ust. § 32 exekučního řádu 
s tím, že vedle odpovědnosti státu za škodu způsobenou exekutorem při výkonu  
veřejné moci přenesené na něj exekučním řádem dle zákona č. 82/1988 Sb., 
odpovídá současně exekutor též sám (nezávisle) za podmínek dle ust. § 32 
exekučního řádu. Odpovědnost žalovaného za škodu okresní soud posuzoval dle 
ust. § 32 odst. 1, 2, 3 exekučního řádu jako odpovědnost objektivní, které by 
se exekutor mohl zprostit  jen kdyby prokázal, že škodě nemohlo být zabráněno 
ani při vynaložení veškerého úsilí, které po něm lze požadovat. Dospěl k 
závěru, že žalovaný ani po poučení soudu netvrdil a neprokázal, že vynaložil 
veškeré úsilí k zabránění škody vzniklé žalobci, když pouhá jeho výzva  žalobci 
k převzetí vozidla, na níž žalobce reagoval sdělením, že vlastníkem vozidla je 
povinný, není dostatečným podkladem a důvodem pro to, aby žalovaný  považoval 
vlastnictví vozidla za dostatečně prokázané za situace, kdy z exekučních spisů 
sp.zn. EX 103/03 a EX 21/04 a v nich založené zprávy Magistrátu města Olomouce 
a z rozhodnutí sp.zn. 14C 14/2004 se zcela jednoznačně podává, že byly uzavřeny 
2 leasingové smlouvy, a z dopisu povinného žalovanému z 31.08.2006 vyplývá, že 
vlastníkem vozidla je žalobce. Při úsudku, že žalovaný  neunesl  břemeno 
tvrzení a břemeno důkazní týkající se zproštění jeho odpovědnosti, okresní 
soud  uzavřel, že žalovaný odpovídá za škodu vzniklou tím, že v rámci exekuce 
prodal vozidlo žalobce, přičemž pokud se týká výše přiznaného nároku, vyšel ze 
znaleckého posudku znalce  J. T., který vozidlo ke dni 21.8.2006 ocenil částkou 
117.000,- Kč. 
Krajský soud se v souladu se zásadou procesní ekonomie nejprve zabýval  
odvolací námitkou nesprávného posouzení důvodnosti žalovaným vznesené námitky 
promlčení uplatněného nároku, přičemž tuto  námitku shledal důvodnou, a to  z 
níže uvedených důvodů. 

Okresní soud uzavřel své posouzení vznesené námitky promlčení tím, že nárok 
žalobce promlčen není, neboť vztah mezi žalobcem a žalovaným je vztahem mezi 
podnikateli při výkonu jejich podnikatelské činnosti,  je tedy třeba užít 
zákoníku obchodního, a promlčecí doba je  tak čtyřletá. 

Žalobce se žalobou domáhá náhrady škody způsobené exekutorem při výkonu veřejné 
moci přenesené na něj zákonem – nucený výkon exekučních titulů. Odpovědnost 
exekutora za škodu vzniklou jeho činností je upravena v § 32 exekučního řádu, 
přičemž judikatorně je již vyřešeno, že soudní exekutor odpovídá za škodu 
vzniklou při výkonu veřejné moci přenesené na něj zákonem (tedy i tzv. 
nesprávným úředním postupem) vedle státu (viz rozsudek NS sp.zn. 25Cdo 
970/2006), a je tedy na poškozeném, aby si vybral, po kom bude škodu vymáhat 
(zda po státu či po exekutorovi, nebo po obou současně).  Na rozdíl od zákona 
č. 82/1998 Sb., o odpovědnosti za škodu způsobenou při výkonu veřejné moci 
rozhodnutím nebo nesprávným úředním postupem (dále též jen „zákon“),  který v 
ustanoveních  § 26 a  § 32 ohledně vztahů vzniklých v důsledku nesprávného nebo 
nezákonného postupu  státu při výkonu veřejné moci odkazuje na subsidiární 
použití obecných institutů  odpovědnosti za škodu  podle občanského zákoníku a 
stanoví délku promlčecí  doby, není v exekučním řádu upraven jeho vztah  k 
jiným předpisům a není zde upravena ani otázka promlčení nároku na náhradu 
škody vzniklé  z nesprávného úředního postupu vzneseného přímo vůči 
exekutorovi. 

Je nepochybné, že vztah vyplývající z nároku na náhradu škody vzniklé činností 
exekutora v režimu § 32 exekučního řádu je stejně jako vztah mezi poškozeným a 
státem v režimu zákona č. 82/1998 Sb. vztahem občanskoprávním, přičemž při 
absenci speciální úpravy v exekučním řádu je  třeba aplikovat na odpovědnost 
exekutora za škodu vzniklou z exekuční činnosti subsidiárně institut 
odpovědnosti za škodu podle občanského zákoníku včetně  úpravy promlčení.  Je 
však otázkou, zda uvedené platí bez ohledu na povahu účastníků odpovědnostního 
vztahu, tedy i pro případ promlčení uplatněného nároku za situace, kdy 
účastníky odpovědnostního vztahu vzniklého z nesprávného úředního postupu 
exekutora jsou na jedné straně exekutor a na druhé straně podnikatel. Obchodní 
zákoník upravuje institut promlčení obchodních závazkových vztahů komplexně a 
svojí úpravou vylučuje aplikaci ustanovení o promlčení obsaženou v občanském 
zákoníku (§ 1 odst. 2 obch. zák.).  Ve smyslu ust. § 387 odst. 2 obch. zák. 
podléhají promlčení všechna práva ze závazkových vztahů s výjimkou práva 
vypovědět smlouvu uzavřenou na dobu určitou. Závazkovým vztahem je ve smyslu 
uvedeného ustanovení třeba rozumět závazkový vztah, který se bude řídit 
obchodním zákoníkem. O takový vztah se jedná nejen v případě vztahů ze smluv, 
ale také ze způsobené škody či bezdůvodného obohacení (srov. § 489 obč. zák.), 
pokud jsou splněny předpoklady dané § 261 odst. 1 a 2 obch. zák., tedy pokud se 
týkají jejich podnikatelské činnosti. Jinak řečeno, právo na náhradu škody je 
právem vyplývajícím ze závazkového vztahu a pokud bude tento závazkový vztah 
podřízen režimu obchodního zákoníku, jedná se o vztah obchodnězávazkový, na 
nějž plně dopadá úprava promlčení obsažená v obchodním zákoníku.
Dle názoru krajského soudu v posuzované věci však tvrzený nárok na náhradu 
škody vzniklé z činnosti exekutora při výkonu veřejné moci přenesené na něj 
zákonem nemá obchodněprávní povahu. 

Obchodní zákoník ve svém  ust. § 261 odst. 1 až 4 vymezuje, kdy má závazkový 
vztah obchodní charakter. Je třeba konstatovat, že tvrzená škoda nevznikla v 
důsledku porušení povinností žalovaného  vyplývajících z obchodního závazku, 
tak jako nevznikla z porušení jiných povinností uložených mu obchodním 
zákoníkem. Stejně tak vzniku tvrzené škody  nepředcházel jiný závazkový vztah 
mezi žalobcem a žalovaným, který by se řídil obchodním zákoníkem, počítaje v to 
vztahy dle § 261 odst. 2, 3 obch. zák. O obchodní závazkový vztah se mimo jiné 
jedná tehdy, pokud vznikl mezi podnikateli, jestliže při jeho vzniku je s 
přihlédnutím ke všem okolnostem zřejmé, že se týkají jejich podnikatelské 
činnosti (§ 261 odst. 1 obch. zák.), přičemž  je rozhodující povaha účastníků 
při vzniku závazkového vztahu (§ 261 odst. 5 obch. zák.). Obchodním závazkovým 
vztahem tak může být i vztah, který je zcela podřízen režimu občanského 
zákoníku, který však splňuje podmínky dané § 261 odst. 1 a 2 obchod. zák. (k 
tomu srovnej např. usnesení Nejvyššího soudu ČR sp.zn. 29Cdo 3193/2007). Nemusí 
se vždy jednat o závazky, kterými se bezprostředně realizuje předmět podnikání 
zapsaný v příslušné evidenci, ale o obchodní závazky půjde též tehdy, pokud s 
podnikáním zúčastněných stran souvisejí a vznikají ve vazbě na podnikání 
účastníků závazkového vztahu. Vždy však musí  dojít při vzniku závazkového 
vztahu ke „střetu“ podnikatelských činností účastníků. 

Je nepochybné, že exekutor je podnikatelem, který vykonává soustavnou činnost 
vlastním jménem, na vlastní odpovědnost za účelem dosažení zisku, a to i v 
rámci výkonu přenesené veřejné moci – nuceného vymáhání exekučních titulů, na 
základě zvláštního zákona (§ 2 odst. 1, odst. 2 písm. c) obch. zák.). Taktéž 
žalobce je evidentně podnikatelem, který podniká m.j. v oblasti leasingových 
smluv (§ 2 odst. 1, odst. 2 písm. a) obch. zák.), nicméně nelze uzavřít, že by 
se mezi žalobcem a žalovaným jednalo o obchodní závazkový vztah vzniklý v 
režimu obchodního zákoníku. Žalovaný při výkonu veřejné moci vykonával pravomoc 
svěřenou mu státem a prováděl nucený výkon exekučního titulu, takže v 
závazkovém vztahu mohl být jedině s oprávněným, který si jej vybral pro 
provedení exekuce a pouze s nímž mohl uzavřít tzv. smlouvu o provedení exekuce. 
Při činnosti žalovaného při výkonu přenesené veřejné moci nedošlo ke střetu s 
podnikatelskou činností žalobce v takovém smyslu, aby mezi nimi vznikl 
relativní obchodní závazkový vztah z tvrzené způsobené škody. Jinak řečeno, dle 
názoru odvolacího soudu, pokud vznikne činností exekutora při výkonu veřejné 
moci přenesené na něj zákonem jinému škoda uplatněná vůči exekutorovi v režimu 
§ 32 e.ř., bude vzhledem k absenci  úpravy promlčení v exekučním řádu takto 
vzniklý závazkový vztah vždy vztahem občanskoprávním bez ohledu na povahu 
účastníků závazkového vztahu vzniklého z titulu náhrady škody. 

Vzhledem k výše postulovanému závěru se na promlčení žalobou uplatněného nároku 
na náhradu škody  použijí ustanovení občanského zákoníku, z nichž vyplývá 
kombinace dvou promlčecích lhůt. Subjektivní dvouletá promlčecí doba  běží dle 
ust. § 106 odst. 1 obč. zák. od momentu, kdy má poškozený vědomost o škodě a o 
tom, kdo za ni odpovídá, tj. od okamžiku, kdy se poškozený prokazatelně dozví o 
vzniku majetkové újmy určitého druhu a rozsahu, kterou lze natolik objektivně 
vyjádřit v penězích, že lze právo na její náhradu uplatnit u soudu, a o 
odpovědném subjektu. Objektivní tříletá promlčecí doba (nejde-li o škodu 
způsobenou úmyslně, což v dané věci nebylo tvrzeno, natož prokazováno) práva na 
náhradu škody pak dle ust. § 106 odst. 2 obč. zák. začíná běžet  ode dne, kdy 
došlo ke škodní události, z níž škoda vznikla. Vzájemný vztah těchto dvou 
promlčecích dob je takový, že skončí-li běh jedné z nich, právo se promlčí, i 
když  poškozenému ještě běží  i druhá promlčecí doba. 
Podle § 30 odst. 1 zák. č. 26/2000 Sb., uhradil-li vydražitel cenu dosaženou 
vydražením ve stanovené lhůtě, přechází na něj vlastnictví předmětu dražby k 
okamžiku udělení příklepu, tímto okamžikem pozbývá dosavadní vlastník 
vlastnické právo k věci, jeho majetek se tak snižuje o hodnotu této věci a 
počíná běžet objektivní promlčecí doba.  Protože však ke vzniku vlastnictví 
vydražitele dojde  jen za podmínky doplacení nejvyššího podání ve stanovené 
lhůtě, nemůže se osoba pozbývající  vlastnické právo o své  újmě dozvědět 
dříve, než se dozví  o tom, že došlo ke splnění podmínek vyžadovaných zákonem k 
převodu vlastnictví., tj. k doplacení nejvyššího podání v dražbě dosaženého. Z 
uvedeného pak rezultuje závěr, že k počátku běhu subjektivní promlčecí doby 
dochází nabytím vědomosti  dosavadního vlastníka o pozbytí vlastnictví jen 
pokud je v tu dobu již jisté (a dosavadní vlastník se dozvěděl), že se 
vydražitel skutečně stal vlastníkem vydražené věci, tedy že byla doplacena  
cena dosažená vydražením. 
V návaznosti na výše  uvedené  krajský soud zopakoval dokazování přípisem 
Magistrátu města Olomouce ze dne 05.09.2006 a potvrzením  žalovaného o udělení 
příklepu ze dne 31.08.1996.

Z  přípisu Magistrátu města Olomouce ze dne 05.09.2006, adresovaného žalobci na 
adresu  P., ulice x (uvedenou i v žalobě) a dle prezenčního razítka žalobci 
doručeného dne 07.09.2006, bylo zjištěno, že magistrát žalobci sdělil, že na 
základě žádosti Mgr. V. S. doložené doklady osvědčujícími změnu zapisovaných 
údajů, provedl změnu vlastníka vozidla tov. zn. Škoda Fabia Combi, RZ OCN 99-26 
s tím, že do 05.09.2006 byla vlastníkem tohoto vozidla společnost X s.r.o. 
(leasingová smlouva č. 494835), dne 31.08.1996 soudní exekutor Mgr. MUDr. R. K. 
udělil ve veřejné držbě na základě usnesení Okresního soudu v Olomouci, č.j. 
47Nc 4375/2003-9, příklep k tomuto vozidlu, na jehož základě se vlastníkem 
vozidla stal okamžikem zaplacení nejvyššího podání Mgr. V. S. Dále je v tomto 
přípise konstatováno, že  ve sdělení o postupu exekutora při dražbě tohoto 
vozidla je uvedeno, že podání bylo zaplaceno. Jako příloha byla dle textu k 
tomuto přípisu připojena mj. i kopie potvrzení o udělení příklepu, potvrzení o 
řádném nabytí vozidla a kopie sdělení k postupu soudního exekutora. 
Z potvrzení o udělení příklepu, vystaveného žalovaným  dne 31.08.1996 a 
tvořícím součást spisu vedeného žalovaným pod sp. zn. EX 21/04  ve věci 
povinného J. L. (dle usnesení Okresního soudu v Olomouci o nařízení exekuce 
č.j. 47Nc 4375/2003-9) bylo zjištěno, že žalovaný tímto potvrdil vydražiteli 
Mgr. V. S. jednak  zaplacení nejvyššího podání vydražené movité věci - Škoda 
Fabia Combi, 50kW, VIN ZMBJB16Y613146534, r.v. 2000, barva bílá, SPZ OCN 
99-26,  ve výši 40.000 Kč a dále, že se tento vydražitel stal okamžikem 
zaplacení nejvyššího podání  vlastníkem  této movité věci.
Z výše popsaných zjištění vzal krajský soud za prokázáno, že žalobce  se  o  
vydražení vozidla dozvěděl nejpozději dnem 07.09.2006, kdy mu (dle 
prezentačního razítka  na přípise Magistrátu města Olomouce ze dne 05.09.2006) 
došlo na adresu jeho sídla  oznámení magistrátu ze dne 05.09.2006, obsahující 
jak údaj o udělení příklepu na předmětné vozidlo ve veřejné dražbě  tak i údaj 
o zaplacení nejvyššího podání, přičemž přílohou tohoto podání dle jeho textu 
byla i kopie potvrzení o udělení příklepu, v níž žalovaný potvrzuje zaplacení 
nejvyššího podání a nabytí vlastnického práva vydražitele k vozidlu. Dále z 
těchto zjištění vyplývá, že vydražitelem bylo nejvyšší podání ve výši 40.000,- 
Kč uhrazeno dne 31.08.2006, když žalovaný v potvrzení o udělení příklepu ze dne 
31.06.2006 již provedenou úhradu potvrzuje. Skutečnost, že žalobce přípis 
magistrátu ze dne 07.09.1996 obsahující výše popsané informace obdržel, vyplývá 
i ze skutečnosti, že na něj ve svém podání ze dne 11.10.2010 odkazuje a sdělení 
magistrátu sám předložil okresnímu soudu k důkazu. 
Z výše  uvedeného vyplývá,  že objektivní tříletá  promlčecí doba pro uplatnění 
nároku na náhradu škody počala běžet  dnem  následujícím po zaplacení  
nejvyššího podání, tedy dnem 01.09.2006 (tj. dnem následujícím po pozbytí 
vlastnického práva žalobce k vozidlu) a skončila dnem 31.08.2009. Pokud  pak 
žalobce coby poškozený prokazatelně obdržel dne 07.09.2006 informaci o 
vydražení vozidla ve veřejné dražbě uskutečněné žalovaným dne 31.08.2006 a o 
zaplacení nejvyššího podání vydražitelem a  výši škody si mohl objektivně sám 
vyčíslit (jak to i učinil pro účely soudního řízení), pak subjektivní  
promlčecí doba začala běžet dnem 08.09.2006 a skončila tudíž dnem 07.09.2008. 
Obě promlčecí doby tak skončily před podáním žaloby v posuzované věci, 
žalovaným vznesená námitka promlčení je tak  důvodná, takže žalobou uplatněná 
pohledávka nemůže být žalobci  ve smyslu ust. § 100 odst. 1 obč. zák. přiznána. 
Z uvedeného vyplývá, že posouzení žalovaným vznesené námitky promlčení okresním 
soudem není správné  a odvoláním napadený vyhovující výrok rozsudku tak  bez 
dalšího  jako správný neobstojí. 
Z uvedeného  důvodu krajský soud rozsudek okresního soudu ve vyhovujícím výroku 
dle ust. § 220 odst. 1 o.s.ř.  změnil tak, že žalobu v tomto  rozsahu zamítl. 
V důsledku změny napadeného rozsudku ve výroku ve věci samé byl  napadený 
rozsudek ve smyslu ust. § 224 odst. 2 o.s.ř. změněn i ve výroku o nákladech 
řízení. Za situace, kdy žalovaný byl ve věci zcela úspěšný, přísluší mu dle 
ust.  § 142 odst. 1 o.s.ř. plná náhrada prvostupňových nákladů řízení, jejichž 
výše činí celkem 35.340,- Kč, z toho 28.550,- Kč odměna za právní zastoupení 
dle vyhl. č. 484/2000 Sb., 900,- Kč za tři režijní paušály po 300,- Kč dle 
vyhl. č.177/96 Sb. (za převzetí zastoupení, vyjádření k žalobě a účast u 
jednání) a 5.890,- Kč jako náhrada za 20% daň z přidané hodnoty z přiznané 
odměny a náhrad  (§ 137 odst. 1,3 o.s.ř.). 
Na nákladech odvolacího řízení byla zcela úspěšnému žalovanému přiznána dle 
ust. § 224 odst. 1 o.s.ř. a § 142 odst. 1 o.s.ř.  částka  38.028,- Kč, z toho 
4.680,- Kč náhrada za soudní poplatek, 27.190,- Kč odměna za právní zastoupení 
dle vyhl. č. 484/2000 Sb., 600,- Kč za 2 režijní paušály po 300,- Kč dle vyhl. 
č. 177/96 Sb. (za sepis odvolání a účast u odvolacího jednání)  a 5.830,- Kč 
náhrada za 20% DPH z přiznané odměny a náhrad. 
Vzhledem k tomu, že žalovaný  zaplatil soudní poplatek z odvolání toliko ve 
výši 2.340,- Kč, ačkoli jeho správná výše činí 4.680,- Kč, byla  mu výrokem IV. 
shora tohoto rozsudku uložena povinnost k úhradě  doplatku soudního poplatku ve 
výši 2.340,- Kč.
Poučení : Proti tomuto rozsudku lze podat  dovolání k Nejvyššímu soudu ČR v 
Brně prostřednictvím Okresního soudu v Olomouci ve lhůtě dvou měsíců od 
doručení tohoto rozsudku. 
                                                   V Olomouci dne 06.05.2011


			  				JUDr. Vladimíra 
Kratochvílová, v.r.
				 		                    
předsedkyně senátu



