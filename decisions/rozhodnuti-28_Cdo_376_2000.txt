Soud: Nejvyšší soud

Spisová značka: 28 Cdo 376/2000

Datum rozhodnutí: 30.11.2000

Typ rozhodnutí: Rozsudek


Kategorie rozhodnutí: C


Podána ústavní stížnost.



28 Cdo 376/2000

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky  rozhodl v senátě složeném z předsedy JUDr. 
Josefa Rakovského a soudců JUDr. Oldřicha Jehličky, CSc. a JUDr. Milana 
Pokorného, CSc., v právní věci  žalobců A) P. S. a B) F. T., obou zastoupených 
advokátkou, proti žalovaným 1) Městu K., zastoupenou advokátkou, a 2) ČR – 
Ministerstvu financí ČR,  se sídlem v Praze 1, Letenská 15, o určení 
vlastnictví, event. vydání nemovitostí, vedené u Okresního soudu v Karviné pod 
sp. zn. 17 C 163/95, o dovolání žalobců proti rozsudku Krajského soudu v 
Ostravě ze dne 3. 3. 1999, č.j. 13 Co 1316/98-129,  takto:

I.. Dovolání žalobců, pokud směřovalo proti výroku rozsudku Krajského soudu v 
Ostravě ze dne 3. 3. 1999, č.j. 13 Co 1316/98-129, jímž byl potvrzen rozsudek 
Okresního soudu v Karviné ze dne 30. 6. 1998, č.j. 17 C 163/95-81 v napadené 
části v odstavci  IV. se odmítá.

II. Dovolání žalobců, pokud směřovalo proti výroku rozsudku Krajského soudu v 
Ostravě ze dne 3. 3. 1999, č.j. 13 Co 1316/98-129, jímž byl potvrzen rozsudek 
Okresního soudu v Karviné ze dne 30. 6. 1998, č.j. 17 C 163/95-81 v napadené 
části v odstavci  V. se zamítá.

III. Žádný z účastníků nemá právo na náhradu nákladů dovolacího řízení.

				

O d ů v o d n ě  n í

	

Žalobou podanou dne 27. 6. 1995 u Okresního soudu v Karviné domáhali se žalobci 
vydání rozsudku o určení, že jsou vlastníky každý jedné ideální poloviny 
nemovitostí blíže popsaných v petitu žaloby, eventuálně uložení povinnosti  
žalovaným uzavřít s nimi dohodu o vydání těchto nemovitostí, eventuálně 
určovacího výroku deklarujícího vlastnické právo žalobců k těmto nemovitostem. 
Tvrdili, že každý z nich byl vlastníkem jedné ideální poloviny předmětných 
nemovitostí  podle  odevzdací listiny z 9. 12. 1949. Další ideální třetina byla 
ve vlastnictví jejich otce JUDr. A. T., který zemřel dne 18. 5. 1962 a po němž 
jeho podíl nabyli rovným dílem podle usnesení bývalého Státního notářství v 
Ostravě ze dne 24. 6. 1976, sp. zn. 4 D 468/68, které nabylo právní moci dne 
24. 6. 1976.

	

Okresní soud v Karviné jako soud prvního stupně rozsudkem ze dne 30. 6. 1998, 
č.j. 17 C 163/95-81, připustil v odstavci I. výroku změnu žaloby, v odstavci 
II. zastavil řízení v části, v níž se žalobci domáhali stanovení povinnosti 
žalovaných vydat první žalobkyni ideální polovinu nemovitosti zapsaných na LV 
č. 1 pro okres K., obec K., kat. území K. blíže popsaných ve výroku rozsudku. 
Stejně tak zastavil řízení v části, v níž se první žalobkyně domáhala po 
žalobcích vydání eventuálního rozsudku, kterým by byla obci K. a České 
republice – zastoupené Ministerstvem financí ČR, stanovena povinnost uzavřít se 
žalobci dohodu o vydání nemovitosti blíže popsaných v této části výroku. V 
odstavci IV. zamítl návrh, aby bylo určeno, že žalobci jsou spoluvlastníky 
každý ideální poloviny nemovitostí zapsaných na LV č. 1 pro okres K., obec K., 
kat. území K. a označených tam způsobem blíže popsaným ve výroku rozsudku.  
Rovněž tak v odstavci V. výroku svého rozsudku zamítl žalobu v části, v níž se 
druhý žalobce domáhal po žalovaných vydání eventuálního rozsudku, kterým by 
byla Obci K. a České republice – zastoupené Ministerstvem financí ČR stanovena 
povinnost uzavřít s žalobci dohodu o vydání nemovitostí ve znění blíže popsaném 
ve výroku rozsudku soudu prvního stupně. Rozhodl současně o nákladech řízení.

	

K odvolání žalobců Krajský soud v Ostravě jako soud odvolací shora uvedeným 
rozsudkem zastavil odvolací řízení ve vztahu k odstavcům II. a III. výroku 
shora uvedeného rozsudku soudu prvního stupně. Potvrdil rozsudek okresního 
soudu v napadené části ve shora označených odstavcích IV., V. a VI. a rozhodl o 
nákladech odvolacího řízení. Návrhu na vyslovení přípustnosti dovolání 
nevyhověl.

	

Ve vztahu k potvrzujícímu výroku vycházel odvolací soud předně ze zjištění 
podávajících se ze spisu, podle nichž oba žalobci jsou státními příslušníky 
USA, s trvalým bydlištěm na území tohoto státu. Ve vztahu k první žalobkyni 
bral odvolací soud do úvahy její vlastní údaj v tom, že provdáním v roce 1945 
pozbyla státního občanství ČSR a nikdy později již nenabyla občanství tohoto 
státu ani žádného jeho nástupce.

	

Pokud jde o státní občanství druhého žalobce, měl odvolací soud k dispozici 
jednak listinný důkaz, totiž  potvrzení Okresního úřadu v K. obsahující tvrzení 
o tom, že první žalovaný má nadále občanství ČR, když nebylo prokázáno, že by v 
mezidobí byl propuštěn ze státního svazku. Rovněž tak odvolací soud bral do 
úvahy obsah dokladu předloženého druhým žalobcem o jeho  naturalizaci, k níž 
došlo dne 7. 6. 1943, při kteréžto příležitosti mu byla též povolena změna z 
„F. T. „ na „F. T. „. Odvolací soud tato zjištění hodnotil v návaznosti na 
ustanovení Úmluvy o naturalizaci, uzavřené v roce 1928 mezi tehdejším 
Československem a USA, publikované pod č. 169/1929 Sb. Podle  čl. 1) Úmluvy, 
platilo o příslušnících Československa, kteří byli nebo budou naturalizováni na 
území Spojených států amerických, že se pro ten případ bude míti v 
Československu za to, že ztratili svou dřívější příslušnost a stali se 
příslušníky Spojených států, s výhradou dle odstavce 3) čl. 1), podle něhož 
předcházející ustanovení tohoto článku nebudou platit pro příslušníka jedné z 
obou zemí, který dosáhne naturalizace v druhé zemi v době, kdy jeho země vede 
válku.  Odvolací soud vyslovil právní závěr, že z Úmluvy neplynou podklady pro 
závěr, že válečný stav na straně domovského státu naturalizovaného občana by 
vylučoval platnost odstavců 1) a 2) čl. 1) Úmluvy jednou pro vždy. Úmluva sama 
totiž nic nestanoví o tom, zda důsledky, vyplývající z existence válečného 
stavu, vylučují pozbytí občanství při naturalizaci občana na území druhé 
smluvní strany jednou pro vždy, či zda válečný stav má za následek pouhé 
pozastavení účinnosti výše citovaných ustanovení, které by trvalo do ukončení 
válečného stavu, s tím, že po jeho ukončení důsledky naturalizace nastanou, 
jestliže přetrvávají ostatní její podmínky.  Vyšel poté z historického výkladu 
daného dobou uzavření Úmluvy a dobou, pro něj se zmíněná výhrada v Úmluvě 
ocitla. Dovodil, že účelem tohoto ustanovení byla skutečnost, že pozbytí 
státního občanství naturalizací v době válečného stavu domovského státu 
naturalizované osoby by mohlo být na újmu tohoto státu, když naturalizace by se 
mohly domáhat osoby mínící se zbavit dosavadního státního občanství, a tím se 
vyvázat vůči svému domovskému státu z povinnosti, jež válečný stav zpravidla 
přináší, totiž povinností vojenské služby počínaje a daňovými povinnostmi 
konče. Logickým výkladem Úmluvy proto dospěl k závěru, že existence válečného 
stavu na straně domovského státu naturalizovaného občana mohla pouze odložit či 
pozastavit důsledky dané předchozími ustanoveními, když takový postup byl jak v 
zájmu občana, tak v zájmu státu, jehož občan byl na území druhého 
naturalizován. Jakmile ovšem odpadla překážka daná válečným stavem, pak podle 
názoru odvolacího soudu důsledky naturalizace ve smyslu odst. 1) odst. 2) čl 1) 
Úmluvy musely nastat dodatečně.

	

Odvolací soud pak vyslovil závěr, podle něhož, ať už se otázka válečného stavu 
v ČSR posuzuje podle zákona o branné pohotovosti státu (zákon č. 131/1936 Sb.), 
podle něhož válečný stav trval od 23. 9. 1938 a byl ukončen rozhodnutím vlády 
ČSR ke dni 31. 12. 1945, nebo zda v závislosti na spojeneckých svazcích ČR 
trval až do 7. 5. 1957, jakožto data, k němuž došlo k ukončení válečného stavu 
ve vztahu k Japonsku, pak v každém případě druhý žalobce pozbyl státní 
občanství ČSR nejpozději k 8. 5. 1957, přičemž nebyl prokázán žádný akt, jímž 
by tohoto občanství znovu nabyl.

	

V návaznosti na tento dílčí závěr odvolací soud převzal skutková zjištění soudu 
prvního stupně učiněná zejména z listinných důkazů, z nichž  vyplývá okolnost, 
že čsl. stát hospodařil s majetkem, jehož vydání je předmětem tohoto sporu, již 
před účinností vládní dohody mezi ČSSR a USA ze dne 29. 1. 1982. Mimo jiné vzal 
za prokázané z obsahu návrhu rozhodnutí Komise Spojených států pro vyřizování 
nároků v cizině ze dne 14. 6. 1961, že odškodnění bylo vlastníkům přiznáno k 
tíži budoucí dohody o vypořádání nároků. Podle  článku 1) uvedené dohody 
všechny nároky vlády USA nebo jejich státních příslušníků zakládajících se na 
znárodňovacích, vyvlastňovacích a takových opatřeních, na jejichž základě bylo 
s majetky, právy a zájmy nakládáno, nebo zakládajících se na jiných opatřeních, 
zahrnujících převzetí vlastnictví nebo výkon kontroly nad jejich majetky, právy 
a zájmy, nebo nad jakýmkoliv jinými majetky, které vznikly přede dnem platnosti 
Dohody mezi vládou Československé socialistické republiky a vládou Spojených 
států amerických, o vypořádání určitých otevřených nároků a finančních otázek 
ze dne 29. 1. 1982, považují se za vypořádány touto Dohodou. 

	

Odvolací soud nepřiznal váhu argumentaci žalobců, podle nichž zmíněná dohoda se 
nikdy nestala součástí právního řádu ČSSR, případně ČSRF a ČR, neboť nebyla 
ratifikována a publikována ve Sbírce zákonů, takže k ní nelze přihlížet. Tato 
úvaha se podle odvolacího soudu příčí teorií státního práva i mezinárodního 
práva veřejného. Vládní dohoda, týkající se práv a nároků občanů smluvních 
stran, je totiž součástí vnitřního právního řádu smluvních států, je tedy pro 
obě strany i právně závazná. Závaznost dohody pro občany USA, jejichž práv a 
nároků se týká, by musela být posuzována nikoliv podle státního práva ČR, nýbrž 
dle státního práva USA.

	

V této souvislosti odvolací soud provedl systematický výklad obsahu a důsledků 
ustanovení jak zákona č. 403/1990 Sb., tak zákona č. 87/1991 Sb., ve znění 
nálezu Ústavního soudu č. 164/1994 Sb. Z ustanovení § 6 odst. 4 prvně zmíněného 
zákona ukládajícího devizovému cizozemci, který je oprávněnou osobou podle 
tohoto zákona, přiložit k výzvě k vydání věci potvrzení příslušné Správy pro 
věci majetkové a devizové, že nemovitost nebyla vypořádána mezistátními 
dohodami. Zmíněné ustanovení tedy přiznání náhrady podle tohoto zákona 
podmiňovalo skutečností, že nárok nebyl vypořádán, přičemž důkazní břemeno v 
tomto ohledu měla osoba, která nárok uplatnila. Zákon č. 87/1991 Sb. nemá 
takové výslovné ustanovení když podle jeho původního znění § 3 odst. 1 v 
postavení oprávněné osoby mohla být pouze fyzická osoba, která má státní 
občanství a zároveň trvalý pobyt na jejím území. Bylo tedy vyloučeno, aby nárok 
dle tohoto zákona mohl být vypořádán příslušnou mezivládní dohodou. V důsledku 
nálezu Ústavního soudu ČR č. 164/1994 Sb. podmínka trvalého pobytu byla 
vypuštěna, takže teprve tím vznikla možnost, aby nárok podle tohoto zákona 
uplatnily osoby, které trvalý pobyt na území ČR nemají a mají případně vedle 
občanství ČR i státní občanství jiného státu. Nálezem Ústavního soudu tak byl 
rozšířen okruh oprávněných osob nově i na osoby, jejichž nároky byly nebo mohly 
být vypořádány mezistátními dohodami. Přesto, že novelizované znění zákona č. 
87/1991 Sb. neobsahuje klausuli vylučující restituční požadavky již odškodněné 
v důsledku mezistátních dohod, není tato skutečnost důvodem k tomu, aby při 
rozhodování o restituci majetku soud takovou možnost nezvážil a nepřihlížel k 
ní. Opačný postup by byl v rozporu s dobrými mravy. Lze však dovodit, že 
důkazní břemeno v tom, že nárok byl na základě mezivládních dohod uspokojen, je 
již na osobě povinné. V daném případě pak žalovaní prokázali, že k vypořádání 
majetkových nároků došlo.

	

Odvolací soud proto uzavřel, že návrhu na určení vlastnického práva podle 
obecných předpisů nelze vyhovět, když vlastnická práva k uvedeným nemovitostem 
na základě výše zmíněné dohody převzal stát. Pokud pak jde o nárok druhého 
žalobce opírající se o zákon č. 87/1991 Sb., je vyhovění tomuto žalobnímu 
požadavku vyloučeno, ježto tento nesplňuje podmínky státního občanství ČR.

	

Výrok o nepřipuštění dovolání odůvodnil odvolací soud tak, že vzhledem k 
formulaci přípustnosti dovolání uplatněné žalobci nesoucí se k řešení právního 
poměru věcí opuštěných a skrytých podle § 453 tehdy platného o.z., o přechodu 
vlastnictví k věci opuštěné na stát, jde o otázku, která pro rozhodnutí ve věci 
samé byla bezpředmětnou.

	

Proti uvedenému rozsudku odvolacího soudu podali žalobci dovolání podáním 
předaným osobně dne 3. 5. 1999 u Nejvyššího soudu ČR. Tento soud postoupil 
dovolání soudu prvního stupně, jemuž bylo podání doručeno 24. 5. 1999. Vzhledem 
k ustanovení 240 odst. 2 o.s.ř. jde tedy o podání učiněné ve lhůtě uvedené v 
ustanovení § 240 odst. 1 o.s.ř. Rozsudek odvolacího soudu napadli žalobci 
výslovně pokud jde o zamítavý výrok na určení jejich vlastnického práva k 
nemovitostem popsaným ve výroku a eventuelně vydání nemovitostí prvnímu 
(správně měli zřejmě na mysli druhému) žalobci.

	

Dovolatelé dovozovali  přípustnost dovolání z ustanovení § 239 odst. 2 o.s.ř. s 
tím, že zásadní právní význam napadeného rozhodnutí spočívá:

1) jednak v otázce, zda mohlo přejít vlastnictví na československý stát na 
základě Dohody mezi vládou ČSSR a USA o vypořádání určitých otevřených nároků a 
finančních otázek z 29. 1. 1982, a dále 

2) v posouzení, zda českoslovenští občané, kteří byli naturalizováni v USA v 
době válečného stavu, ztratili podle Úmluvy o naturalizaci mezi Československem 
a USA z roku 1928 československé občanství.

Dovolatelé uplatnili dovolací důvod nesprávného právního posouzení věci (zřejmě 
podle § 241 odst. 3 písm. d) o.s.ř. Podrobně zdůvodnili nesouhlas s výkladem 
zaujatým odvolacím soudem v obou shora uvedených bodech a navrhli, aby rozsudek 
odvolacího soudu byl zrušen a věc vrácena tomuto soudu k dalšímu řízení.

	

Žalovaný sub 1) navrhl zamítnutí dovolání.

	

Nejvyšší soud České republiky jako soud dovolací zjistil předně, že dovolání 
bylo podáno včas, účastníkem řízení řádně zastoupeným advokátem (§ 240 odst. 1 
o.s.ř., § 241 odst. 1 o.s.ř.),  Pokud jde o přípustnost dovolání, vychází 
dovolací soud z obsahu spisu, podle něhož původně žalobci podali odvolání proti 
rozsudku soudu prvního stupně  dne 25. 8.1998, přičemž nesouhlasili s právními 
závěry tohoto soudu v celé řadě otázek, počínaje kvalifikací vztahující se k 
výkladu ustanovení § 453 odst.2 o.z. (věc opuštěná), přes použití ustanovení 
dříve platného ustanovení § 91 o.z., jakož i nesoucích se k otázce platnosti 
Dohody mezi vládou ČSSR a vládou USA. V posledně uvedeném směru namítali, že 
dohoda nebyla nikdy ratifikována, ani publikována ve Sbírce zákonů, takže se 
nemohla stát součástí právního řádu České republiky, respektive dříve právních 
předchůdců této republiky. Konečně namítali nesprávnost závěrů soudu prvního 
stupně ve vztahu k navrhovanému znění dohody o vydání věci, jíž se žalobci 
domáhali. Teprve při odvolacím jednání na základě výzvy soudu formuloval právní 
zástupce žalobců otázku, jejíž připuštění mělo činit rozhodnutí odvolacího 
soudu za rozhodnutí po právní stránce zásadního významu. Dovolací soud ovšem 
nemůže přehlédnout závěry dnes již ustálené dovolací praxe, podle níž při 
podání návrhu na vyslovení přípustnosti dovolání podle § 239 odst. 2 o.s.ř. 
není zásadně povinností účastníka konkretizovat právní otázku, jejíž řešení má 
rozhodnutí odvolacího soudu činit rozhodnutím po právní stránce zásadního 
významu. Výzva soudu (odvolacího), aby účastník specifikoval, pro kterou otázku 
má být dovolání připuštěno, tak není v souladu se zásadami na spravedlivou 
ochranu práv účastníků občanského soudního řízení, neboť postrádá oporu v 
ustanovení platného práva. V důsledku toho nemohl dovolací soud přihlédnout k 
závěrům odvolacího soudu, který (v souladu s tím, že pro jeho rozhodnutí otázka 
právního osudu věci opuštěné nebyla rozhodující) nepřipustil přípustnost 
dovolání v této věci. Výše uvedené zásadě odpovídá, že dovolání je zde zásadně 
přípustné pro všechny otázky, na nichž rozhodnutí odvolacího soudu spočívá, 
pokud tyto splňují  pojem otázky zásadního právního významu.

	

Za rozhodnutí „po právní stránce zásadního významu\" je nutno považovat (jak 
bylo vyloženo v usnesení Ústavního soudu ČR ze dne 23. 8. 1995, III. ÚS 181/95, 
uveřejněném pod č. 19 ve svazku 4, ročník 1995 - II. díl Sbírky nálezů a 
usnesení Ústavního soudu) zejména ta rozhodnutí, která se odchylují od ustálené 
judikatury nebo přinášejí judikaturu novou, a to s možným dopadem na 
rozhodování soudů v obdobných případech.

	

Aplikováno na posuzovaný případ nutno dospět k závěru, že dovolání je zde 
přípustné ve smyslu § 239 odst. 2 o.s.ř. pro posouzení správností právních 
závěrů odvolacího soudu, na nichž je rozhodnutí založeno, a to pouze v  rozsahu 
vymezeném v podaném dovolání pod  2) shora.  Naproti tomu pokud jde o 
přípustnost dovolání vymezenou pod bodem 1) shora, nesplňuje otázka předložená 
dovolacímu přezkumu požadavek otázky činící z rozhodnutí odvolacího soudu 
rozhodnutí po právní stránce zásadního významu. Dovolání směřující proti výroku 
odvolacího soudu, jímž byl potvrzen výrok rozsudku soudu prvního stupně v 
odstavci IV. tak muselo být dovolacím soudem odmítnuto podle § 243b odst. 4 
o.s.ř. za použití § 218 odst. 1 písm. c) o.s.ř.

Otázky související s důsledky dohody mezi vládou ČSSR a USA ze dne 29. 1. 1982, 
o vypořádání vzájemných nároků a otevřených finančních otázek,  která nabyla 
účinnosti  2. února 1982, byly řešeny již soudní praxí před účinností 
restitučních předpisů (zejména tedy zákona č. 87/1991 Sb.). V tomto směru lze 
poukázat na rozsudek Nejvyšší soudu ČSR uveřejněný pod číslem 31 Sbírky 
soudních rozhodnutí a stanovisek, ročník 1989). Uvedené rozhodnutí stanovilo 
zásadu, podle níž i pro řízení majetková (v posuzované věci v otázce 
spoluvlastnictví) je třeba posoudit případný dopad Dohody mezi vládou ČSSR a 
vládou USA z 29. 1. 1982 o vypořádání určitých otevřených nároků a finančních 
otázek na právní vztahy mezi účastníky (spoluvlastníky). Tento závěr vyplýval z 
důsledků vyplývajících z Dohody, podle nichž vlastnické právo subjektu 
oprávněného k výkonu svého vlastnického práva k předmětu vlastnictví dotčeného 
uvedenou Dohodou, zaniklo. Ve vztahu k otázkám platnosti této mezinárodní 
smlouvy lze jinak zmínit z novější doby důvody vyjádřené v rozsudku  Nejvyššího 
soudu ČR ze dne 30. 8. 2000, sp. zn. 28 Cdo 1458/2000, použitelné i pro 
hodnocení Dohody mezi ČSSR a USA z roku 1982. Ze závěrů tohoto rozhodnutí lze 
zejména  uvést, že podle tehdejších předpisů publikace mezinárodní smlouvy nebo 
dohody, popřípadě vyhlášky o jejím sjednání, nebyla nezbytnou podmínkou vstupu 
v platnost. Podle ustanovení § 2 písm. e) zákonného opatření předsednictva 
Národního shromáždění (ve znění zákona č. 164/1968 Sb.) se ve Sbírce zákonů 
vyhlašovaly vyhlášky o sjednání mezinárodních smluv a dohody, o jejich 
ratifikaci nebo výpovědi nebo o jiných otázkách jich se týkajících, bylo-li 
jejich vyhlášení ve Sbírce zákonů nutné nebo účelné. Spolu s vyhláškou bylo 
možno za téže podmínky vyhlásit i znění mezinárodní smlouvy nebo dohody.  V 
případě Dohody mezi ČSSR a USA z roku 1982 nešlo o mezinárodní politickou ani 
mezinárodní hospodářskou smlouvu obecné povahy ani o mezinárodní smlouvu, k 
provedení které by bylo zapotřebí zákona Federálního shromáždění, takže Dohoda 
nevyžadovala před ratifikací souhlas Federálního shromáždění (srov. článek 36 
odst. 3 úst. zák. č. 143/1968 Sb.).  Proto mohla smlouva nabýt účinnosti 
způsobem v ní stanoveným, a to dne 2. 2. 1982. Pak ovšem nelze pominout 
důsledky plynoucí z procesu realizace tohoto smluvního dokumentu spočívajícího 
jmenovitě v dohodě o výši náhrad za majetek náležející rovněž   druhému 
žalobci. Obsahově šlo o případ zániku nároku v důsledku splnění, což je jeden z 
obecných důvodů zániku závazků v občanském právu vůbec. Není rozumné 
neaplikovat  tyto důsledky rovněž na oblast předpisů restituční povahy, tedy i 
zákona č. 87/1991 Sb., o mimosoudních rehabilitacích. Jde sice o předpis 
speciální vůči obecné občanskoprávní úpravě provedené v ustanoveních občanského 
zákoníku, který nicméně vychází z požadavku (z hlediska okruhu oprávněných 
osob, druhů nároků a časově omezené doby) alespoň částečné nápravy křivd 
způsobených nezákonnými akty státu blíže popsanými v zákoně. Jednotícím prvkem 
mezi oběma skupinami předpisů je existence újmy na straně oprávněných osob, ve 
formách v zákoně uvedených. O majetkové křivdě však nelze uvažovat v případě, 
kdy nárok takové (nezákonným aktem státu) dotčené osoby vzniklý, byl uspokojen 
jiným způsobem. Za takový případ uspokojení nároků třeba považovat rovněž 
výplatu náhrady způsobem stanoveným ve shora zmíněné mezivládní dohodě. Pojmově 
je tak aplikace příslušných ustanovení zákona č. 87/1989 Sb. vyloučena.

Rozhodnutí odvolacího soudu rozhojněné o argumentaci opírající se o 
systematický výklad a o účel sledovaný příbuznými restitučními předpisy 
(zákonem č. 403/1990 Sb. a zákonem č. 87/1991 Sb.), na něž se pro stručnost 
odkazuje, tak odpovídá zásadám vysloveným a vyřešeným již dostupnou dřívější 
judikaturou. Nejsou proto v tomto směru splněny podmínky pro závěr, že by 
rozhodnutí odvolacího soudu v tomto směru řešilo otázku činící je rozhodnutím 
po právní stránce zásadního významu. Dovolání směřující proti výroku odvolacího 
soudu, jímž byl potvrzen výrok rozsudku soudu prvního stupně v odstavci IV. tak 
muselo být dovolacím soudem odmítnuto podle § 243b odst. 4 o.s.ř. za použití § 
218 odst. 1 písm. c) o.s.ř.

Ve shora vymezeném zbývajícím rozsahu přípustnosti dovolání (uvedené pod bodem  
2 shora vztahující se k druhému žalobci) zkoumal dovolací soud, zda je dán 
dovolací důvod uplatněný v dovolání opírající se o ustanovení § 241 odst. 3 
písm. d) o.s.ř. (nesprávné právní posouzení věci odvolacím soudem) O takový 
případ se jedná, jestliže soud použil jiný právní předpis, než který měl 
správně posoudit, nebo sice aplikoval správný právní předpis, ale nesprávně jej 
vyložil. Právním předpisem (právem) jsou zde především normy práva hmotného, v 
případech, kde věci (předmětu řízení) se týkají i procesní předpisy, je třeba 
správně aplikovat i tyto právní normy. 

	Odvolacímu soudu nelze upřít správnost postupu vyplývajícího z 
ustanovení § 136 o.s.ř., totiž povahy veřejné listiny, kterou v této věci bylo 
potvrzení Okresního úřadu v K. osvědčujícího státní občanství ČR ohledně 
druhého žalobce, ježto nebylo prokázáno, že by v mezidobí byl propuštěn ze 
státního svazku. Odvolací soud rovněž přiléhavě vysvětlil důsledky, které vedou 
k důkazu opaku u veřejné listiny, je-li tato výsledkem činnosti státního 
orgánu, který ji vydal na základě vadného právního posouzení jinak správně 
zjištěného skutkového stavu. Závěry odvolacího soudu odpovídají důsledkům  z 
hodnocení dalšího dokladu, totiž dokladu o naturalizaci druhého žalobce, k níž 
došlo 7. 6. 1943. Z hlediska správnosti aplikace ustanovení procesního práva 
jsou proto shora uvedené závěry správné.

	

Rovněž pokud jde o důsledek vyplývající ze skutkových zjištění (jež jinak 
nepodléhají přezkumu se strany dovolacího soudu) a nesoucích se k výkladu 
ustanovení Úmluvy o naturalizaci, uzavřené mezi Československem a spojenými 
státy z roku 1928 vyhlášené pod č. 169/1929 Sb., je třeba přisvědčit závěrům 
odvolacího soudu uvedených podrobně v odůvodnění dovoláním napadeného 
rozhodnutí.  Odvolací soud v tomto směru přiléhavě a srozumitelně vyložil za 
využití gramatického a systematického výkladu důsledky, k nimž za platnosti 
uvedené Úmluvy vedl stav vyhlášení válečného stavu dnem 23. 9. 1938. Účelu 
ustanovení článku  1 odst. 3, jakož i logickému výkladu jejich  předcházejících 
ustanovení tak plně odpovídá závěr odvolacího soudu, podle něhož existence 
válečného stavu na straně domovského státu naturalizovaného občana mohla pouze 
odložit či pozastavit důsledky dané ustanoveními článku 1 odst. 1 a odst. 2 
Úmluvy, neboť tento závěr odpovídal jak zájmům naturalizovaného občana, tak 
zájmu státu, jehož občan byl na území druhého státu naturalizován. Dovolací 
soud proto pro stručnost odkazuje na uvedenou část odůvodnění odvolacího soudu 
pro jeho přesvědčivost s tím, že při jinak nesporném závěru plynoucím z dokladu 
o naturalizaci ke dni  7. 6. 1943 nelze dospět k jinému závěru, než že druhý 
žalobce nejpozději ku dni 8. 5. 1957 státního občanství tehdejší ČSR pozbyl. 
Pak ovšem obstojí jako správný i závěr hodnocení odvolacího soudu, podle něhož 
druhý žalobce podmínku státního občanství ČR (nezbytnou z hlediska uplatnění 
nároků podle zákona č. 87/1991 Sb.) nesplňoval. Tomu odpovídající potvrzující 
výrok odvolacího soudu ve vztahu k zamítavému výroku soudu prvního stupně 
ohledně požadované povinnosti žalovaných uzavřít s druhým žalobcem dohodu o 
vydání jedné ideální poloviny předmětných nemovitostí podle zákona č. 87/1991 
Sb., je třeba považovat za správný. Podle ustanovení § 243b odst. 1 musel proto 
dovolací soud dovolání směřující proti uvedenému potvrzujícímu výroku soudu 
prvního stupně zamítnout.

	

O nákladech dovolacího řízení bylo rozhodnuto podle § 243b odst. 4 o.s.ř. za 
použití § 224 odst. 1 o.s.ř., § 151 odst. 1 o.s.ř. a § 150 odst. 1 o.s.ř. 
Žalobci nebyli v dovolacím řízení úspěšní, prvnímu žalovanému vznikly pak 
výdaje v souvislosti s podáním vyjádření k dovolání.  Dovolací soud však bral 
do úvahy, že dovolání bylo podáváno zčásti rovněž za účelem posouzení 
správnosti právního posouzení relativně složité  a obtížné otázce výkladu 
mezinárodní úmluvy, která nepředstavuje předmět ustáleného a běžného výkladu 
patrného z rozhodovací praxe soudů. Jsou proto dány podmínky pro výjimečné 
nepřiznání nákladů řízení ve smyslu ustanovení § 150 o.s.ř.

	

Proti tomuto rozsudku není přípustný opravný prostředek.

V Brně dne 30. listopadu 2000

						

JUDr. Josef R a k o v s k ý, v.r.

předseda senátu

Za správnost vyhotovení: Ivana Svobodová

