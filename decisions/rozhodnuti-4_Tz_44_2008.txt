Soud: Nejvyšší soud

Spisová značka: 4 Tz 44/2008

Datum rozhodnutí: 25.06.2008

Typ rozhodnutí: ROZSUDEK




4 Tz 44/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

									

Nejvyšší soud České republiky projednal ve veřejném zasedání dne 25. června 
2008 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného V. K., proti rozsudku 
Okresního soudu v Olomouci ze dne 20. 12. 2006 sp. zn.  8 T 127/2005, a podle § 
268 odst. 2, § 269 odst. 2 a § 270 odst. 1 tr. řádu rozhodl  t a k t o :

Pravomocným rozsudkem Okresního soudu v Olomouci ze dne 20. 12. 2006 sp. zn. 8 
T 127/2005, a v řízení předcházejícím,   b y l    p o r u š e n   z á k o n  v 
ustanoveních § 2 odst. 5, 6 tr. řádu v neprospěch obviněného V. K.

Napadený rozsudek   s e   z r u š u j e .

Zrušují se též všechna další  rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Olomouci  s e   p ř i k a z u j e,  aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Olomouci ze dne 20. 12. 2006 sp. zn. 8 T 127/2005 
byl obviněný V. K. uznán vinným trestným činem úvěrového podvodu podle § 250b 
odst. 1, 3 tr. zákona, za který mu byl uložen trest odnětí svobody v trvání 
jednoho roku. Podle § 58 odst. 1 a § 59 odst. 1 tr. zákona byl výkon tohoto 
trestu podmíněně odložen na zkušební dobu v trvání dvou roků. Podle § 59 odst. 
2 tr. zákona  bylo obviněnému uloženo omezení, aby ve zkušební době podmíněného 
odsouzení podle svých sil nahradil škodu způsobenou trestným činem.

Podle § 228 odst. 1 tr. řádu mu byla stanovena povinnost zaplatit na náhradě 
škody poškozené společnosti  G.  M. M.,  a.s., V., P.,  částku   ve  výši 340 
000,- Kč. Podle § 229 odst. 2 tr. řádu byla poškozená společnost G. M. M., 
a.s., odkázána se zbytkem svého nároku na náhradu škody na řízení ve věcech 
občanskoprávních.

Podkladem výroku o vině se stalo zjištění soudu prvního stupně, že obviněný v 
úmyslu opatřit si nedovoleným způsobem majetkový prospěch dne 15. 6. 2004 v O., 
L., v autobazaru R. F., uzavřel smlouvu o úvěru na úhradu kupní ceny vozidla s 
obchodní společností G. C. M., a.s., se sídlem V., P.,  na základě této smlouvy 
mu byl poskytnut účelově vázaný úvěr ve výši 340.000,- Kč k zakoupení osobního 
motorového vozidla zn.Volkswagen Bora Diesel 1.9 Tdi   4 Motion,   v  prodejní 
ceně  400 000,- Kč, kdy část kupní ceny vozidla ve výši 60 000,- Kč zaplatil 
při převzetí vozidla, ve smlouvě o úvěru se zavázal, že po dobu 48 měsíců bude 
pravidelně měsíčně splácet splátky úvěru ve výši 11 316,85 Kč, avšak žádnou 
splátku věřiteli nezaplatil a předmětné vozidlo předal nezjištěné osobě, 
přičemž při sjednávání úvěrové smlouvy uvedl, že jako podnikatel v oboru 
ostatní velkoobchod má vlastní jmění ve výši 442 tis. Kč, celkové příjmy ve 
výši  2 961 tis. Kč a rozdíl příjmů a výdajů má ve výši 1 810 tis. Kč, což také 
doložil kopií přiznání k dani z příjmu fyzických osob za rok 2003, která byla 
opatřena podacím razítkem a ověřovací doložkou Finančního úřadu v O., avšak ve 
skutečnosti finanční úřad uvedenou kopii daňového přiznání nevydal a 
neověřoval, obviněný v době uzavření smlouvy o úvěru nepodnikal, neměl z 
podnikatelské činnosti žádný příjem, nebyl ani nikde zaměstnán, nebyl na úřadu 
práce jako uchazeč o zaměstnání, nepobíral žádné dávky sociální péče a státní 
sociální podpory a jeho příjem z příležitostných brigád byl na hranici 
životního minima, čímž poškozené obchodní společnosti G. C. M., a.s., způsobil 
škodu ve výši 340 000,- Kč.

Rozsudek nabyl téhož dne právní moci, neboť obviněný i státní zástupce se po 
vyhlášení rozsudku vzdali práva odvolání.

Obviněný posléze podal proti  rozsudku odvolání, které bylo usnesením Krajského 
soudu v Ostravě – pobočka v Olomouci ze dne 23. 1. 2007 sp. zn. 2 To 37/2007, 
podle § 253 odst. 1 tr. řádu zamítnuto jako odvolání podané osobou, která se 
odvolání výslovně vzdala.

Proti citovanému pravomocnému rozsudku Okresního soudu v Olomouci podal ministr 
spravedlnosti podle § 266 odst. 1 tr. řádu stížnost pro porušení zákona, ve 
které uvedl, že tímto rozsudkem byl v neprospěch obviněného porušen zákona v 
ustanoveních § 2 odst. 5, 6 tr. řádu ve vztahu k ustanovení § 250b odst. 1, 3 
tr. zákona.

Svůj mimořádný opravný prostředek odůvodnil stěžovatel tím, že Okresní soud v 
Olomouci při svém rozhodování neměl dostatek objektivních podkladů pro 
rozhodnutí o vině, neboť neprovedl důkazní řízení v potřebném rozsahu a navíc 
postupoval při hodnocení těch důkazů, které měl k dispozici, v rozporu s 
ustanovením § 2 odst. 6 tr. řádu.

V řízení před soudem nebyly v zákonem stanoveném rozsahu zjištěny a objasněny 
okolnosti, za kterých byl trestný čin spáchán, a to ve vztahu k předmětnému 
vozidlu, které měl obviněný v autobazaru získat,  v  míře potřebné pro 
posouzení subjektivní stránky nebyla prověřena obhajoba obviněného o jeho 
poctivých záměrech s vozidlem v rámci uvažovaného podnikání, jakož i okolnosti 
týkající se jeho osoby samotné, včetně případného rozboru osobnosti, zjištění 
úrovně intelektu a znaleckého objektivizování motivu jeho jednání.

	

Ministr spravedlnosti z uvedených důvodů navrhl, aby Nejvyšší soud vyslovil, že 
napadeným rozsudkem Okresního soudu v Olomouci byl v neprospěch obviněného 
porušen zákon v ustanoveních § 2 odst. 5, 6 tr. řádu ve vztahu k ustanovení § 
250b odst. 1  tr. zákona, dále aby tento rozsudek zrušil  jakož i všechna další 
rozhodnutí na tento rozsudek obsahově navazující, pokud vzhledem ke změně, k 
níž došlo zrušením, pozbyla podkladu, a aby věc vrátil Okresnímu soudu v 
Olomouci k novému projednání a rozhodnutí.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 5 tr. řádu orgány činné v trestním řízení mj. postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Bez 
návrhu stran objasňují stejně pečlivě okolnosti svědčící ve prospěch i 
neprospěch obviněného.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém zvážení všech okolností 
případu jednotlivě i v jejich souhrnu.

Na základě přezkumu předmětné trestní věci Nejvyšší soud dospěl k závěru, že  
Okresní soud v Olomouci nepostupoval důsledně v intencích výše uvedených 
zákonných ustanovení, a že dokazování a hodnocení důkazů nebylo provedeno v 
souladu s požadavky, které na řízení kladou tato zákonná ustanovení.

Pro úplnost nutno konstatovat, že okresní soud po nápadu obžaloby dne 22. 7. 
2005 rozhodl ve věci trestní příkazem ze dne 26. 7. 2005 sp. zn. 8 T 127/2005, 
jímž obviněného uznal vinným trestným činem úvěrového podvodu podle § 250b 
odst. 1, 3 tr. zákona při znění skutkové věty totožné s obžalobou a obviněnému 
uložil trest odnětí svobody v trvání dvanácti měsíců, jehož výkon podmíněně 
odložil na zkušební dobu v trvání dvou roků s omezením, že ve zkušební době 
musí nahradit škodu způsobenou trestným činem, přičemž adhezní výrok učiněn 
nebyl. Protože obviněný podal v zákonné lhůtě proti tomuto trestnímu příkazu 
odpor, bylo rozhodnutí zrušeno a ve věci bylo nařízeno hlavní líčení. Dne 12. 
4. 2006 okresní soud ve věci vynesl rozsudek poté, co konal hlavní líčení bez 
přítomnosti obviněného. K důkazu byla přečtena jeho výpověď z přípravného 
řízení. Nutno podotknout, že čtení této výpovědi nepřineslo z hlediska 
dokazování do věci žádný poznatek, protože obviněný v přípravném řízení odmítl 
ve věci vypovídat. Okresní soud po výslechu jediného svědka M. B. a přečtení 
selektivně provedených listinných důkazů ve věci opět rozhodl o vině obviněného 
ve stejném rozsahu, jako v předchozím trestním příkazu při uložení stejného 
druhu a výše trestu. Nově byl vysloven výrok o náhradě škody podle § 228 odst. 
1 a § 229 odst. 2 tr. řádu.

Obviněný V. K. podal proti rozsudku odvolání, o němž rozhodoval Krajský soud v 
Ostravě, pobočka v Olomouci v neveřejném zasedání dne 20. 7. 2006, a usnesením 
sp. zn.  2 To 407/2006, napadený rozsudek podle § 258 odst. 1 písm. a) tr. řádu 
zrušil a věc podle § 259 odst. 1 tr. řádu vrátil soudu prvního stupně, neboť je 
nutno učinit ve věci rozhodnutí nové.

V tomto rozhodnutí se odvolací soud  zabýval procesními závadami, které 
vyvstaly v řízení před soudem prvního stupně, a které spatřoval především v 
tom, že hlavní líčení bylo konáno v nepřítomnosti obviněného, ač pro takovýto 
postup nebyly dány zákonné předpoklady stanovené § 202 odst. 2 tr. řádu. Ve 
vztahu k hmotně právním výhradám obviněného, které uplatnil v řádném opravném 
prostředku, odvolací soud nezaujal stanovisko, avšak přikázal okresnímu soudu, 
aby podstatně doplnil dokazování především výslechem obviněného, opakovaným 
výslechem svědka B., jež měl být dotázán na to, kdo mu předal daňové přiznání 
obviněného, na stejnou okolnost měl být dotázán i svědek T., jehož výslech 
odvolací soud nařídil.

V nově konaném hlavním líčení dne 20. 12. 2006 okresní soud provedl výslech 
obviněného i výše uvedených svědků, je však patrno, že problém předání daňového 
přiznání obviněného nebyl se svědky probrán v intencích rozhodnutí krajského 
soudu a obhajoba obviněného v tomto ohledu nebyla prověřována ani jinak. Zcela 
nepovšimnuty zůstaly informace uvedené ve spise na čl. 142, za jakých okolností 
a kým mělo být „vyrobeno“ ono daňové přiznání, když nadto ze sdělení 
příslušného finančního úřadu je patrno, že ono daňové přiznání, které figuruje 
v trestním spise, je skutečně falsum. Okresní soud se sice pokusil určité 
informace v tomto směru prověřit, když (čl. 286) učinil dotaz na Finančním 
úřadu v O., zda obviněný podal v roce 2003 přiznání k dani z příjmu fyzických 
osob či nikoli, a v kladném případě požadoval zaslání opisu tohoto přiznání. Na 
vyjádření tohoto úřadu, jež je založeno na čl. 289, však již nereagoval, 
nepostupoval v intencích ustanovení  § 24 odst. 4 zákona č. 337/1992 Sb., o 
správě daní a poplatků, v platném znění, a na další zjišťování těchto 
skutečnosti zcela rezignoval. Je zřejmé, že okresní soud v tomto ohledu 
nedostál své povinnosti postupovat po zrušení věci v intencích pokynů a příkazů 
nadřízeného soudu, a v tomto směru dokazování nedoplnil.

Obviněný V. K. v hlavním líčení uvedl, že v A. v O., L. ul. podepsal 
leasingovou smlouvu, avšak od ní při přebírání auta ustoupil, protože auto 
nebylo v pojízdném stavu. Transakci vyřizoval prostřednictvím L. K., přičemž on 
sám ji posléze v Autobazaru jen podepsal. Jeho úmyslem bylo podnikat společně s 
panem B. ve společnosti B. E. s.r.o., a k této činnosti nutně potřeboval 
vozidlo. Matriční list vypisovali pracovníci autobazaru, s nimiž on sám nikdy 
nejednal. Dne 15. 6. 2004 sice smlouvu podepsal, avšak auto mu nebylo předáno. 
Později mu bylo nachystáno vozidlo nefunkční, nepojízdné, což bylo důvodem k 
tomu, že chtěl od smlouvy odstoupit. Pracovníci autobazaru B. a F. mu však 
sdělili, že takovýto postup není možný, a že vše musí vyřizovat před G. M. v P. 
Obviněný předal vozidlo ke garážování panu K., a posléze se od vyšetřovatele 
dověděl, že auto bylo vyvezeno přes P. do A. Byť on sám sjednával leasing, 
pracovníci autobazaru mu záměrně předložili smlouvu o úvěru. K údajům 
obviněného o tom, že měl zájem o leasing, nikoli o koupi vozu na splátky, byli 
vyslechnuti a potvrdili to v přípravném řízení svědkové D. T., P. V., a je to 
zřejmé rovněž z listinného důkazu, konkrétně dopisu obviněného ze dne 28. 7. 
2004 (čl. 88), nadepsaného „Odstoupení od leasingové smlouvy“, jakož i 
vyjádření G. M. M. k tomuto dopisu na čl. 87 spisu. K obhajobě obviněného v tom 
směru, aby byla potvrzena či vyvrácena, neprovedl okresní soud dokazování v 
potřebném rozsahu, když svědka P. V. vůbec nevyslechl.

Mimo pozornost nalézacího soudu zůstala obsáhlá část trestního spisu obsahující 
šetření, jež provedl policejní orgán PČR, OŘ Olomouc před podáním obžaloby, 
potvrzující, že se obviněný zřejmě sám stal obětí podvodné činnosti jiných 
subjektů. Svědčí o tom usnesení PČR Správy Jihomoravského kraje ČTS:PJM 
581/OK-13-2004 ze dne 22. 3. 2005, z něhož je patrno, že bylo podle § 160 odst. 
1 tr. řádu zahájeno trestní stíhání šestnácti obviněných pro trestné činy 
podvodu podle § 250 odst. 1, 3, 4 tr. zákona. Z odůvodnění rozhodnutí je 
patrno, že šlo o organizovanou skupinu zaměřenou na leasingové společnosti. 
Podstatou protiprávního jednání obviněných bylo zorganizování  způsobu převzetí 
vozidla na leasing, jeho následný vývoz do zahraničí a převod za úplatu. V bodě 
20) tohoto usnesení figuruje i V. K., od něhož za neobjasněných okolností mělo 
být vozidlo VW Bora získáno. Okresní soud neučinil dotaz na vývoj této kauzy, 
stadium řízení a jeho výsledky, zejména pak ve vztahu k okolnostem zjištěným v 
této souvislosti o roli obviněného v této věci. 

V řízení před soudem nebyly zjištěny a řádně objasněny okolnosti, za kterých 
byl trestný čin spáchán, a to ve vztahu k vozidlu zn. Volkswagen Bora Diesel 
1DTDI 4 Motion, které měl obviněný v autobazaru získat. Podle výpovědi svědka 
Ž. (čl. 131-132) mělo být  vozidlo, které bylo přivezeno z R. jako havarované, 
koupeno v roce 2002 od P. A. P. Ž. si měl sám na opravu auta půjčit peníze od 
V. V., a když pak chtěla půjčku vrátit, B. Č., na něhož Ž. vozidlo převedl, 
vozidlo převedl na V. Ta prostřednictvím svého známého D. T. posléze vozidlo 
prodala za 400 – 450.000,- Kč v hotovosti s tím, že T. vozidlo prodal v 
autobazaru prostřednictvím leasingové smlouvy. Důvodem prodeje vozidla ze 
strany V. byla jeho značná poruchovost. Tržní cena vozidla v době činu sice 
byla objektivizována odborným vyjádřením soudního znalce, ale není zřejmé, zda 
při jejím stanovení vzal v úvahu okolnost, že auto bylo v minulosti ve značném 
rozsahu poškozené, a jeho technický stav problematický.

Zákonným znakem kvalifikované skutkové podstaty § 250b tr. zákona je způsobení 
škody nikoli malé (§ 250b odst. 3 tr. zákona). I když výši takto popsané škody 
stanoví § 89 odst. 11 tr. zákona, je povinností soud výši této škody dokazovat, 
a to v rozsahu stanoveném   § 2 odst. 5 tr. řádu – bez existence důvodných 
pochybností. Ani v tomto ohledu okresní soud svým zákonem vyjmenovaným 
povinnostem nedostál, neboť jak je zřejmé z obou protokolů o hlavním líčení, 
odborné vyjádření znalce  J. K.  nebylo k důkazu přečteno ani v jednom z těchto 
řízení a důkaz tak nebyl proveden. 

Náležitá pozornost měla být věnována obhajobě obviněného, že sjednána byla 
leasingová smlouva, a proti jeho vůli byla podepsána smlouva o úvěru, když 
následné došlo  k přímé koupi vozidla. Není možno pominout, že v takovémto 
případě nemá G. C. M., a.s. povinnost plnit z titulu vad vozidla, což muselo 
být známo především dealerovi B., který si nadto zajistil vyplacení celé 
sjednané kupní ceny vozidla na svůj účet, a to v situaci, kdy mohla být cena 
nadsazena.

Matriční list k úvěrové smlouvě, jakož i údaje ve smlouvě o úvěru na úhrady 
kupní ceny vozidla obviněný K. nevyplňoval, přičemž není zřejmé, jak se tyto 
údaje do uvedených písemností dostaly, což nebylo vůbec prověřováno. Obviněný v 
rámci své obhajoby uvedl, že když mu L. K. sdělil, že jsou listiny připravené, 
přišel je podepsat. V části matričního listu klienta nadepsané „Doklady 
předložené klientem“ je uvedeno několik položek, přičemž ve spise jako příloha 
ke smlouvě je založeno přiznání k dani z příjmu fyzických osob z roku 2003, 
živnostenský list, rodný a křestní list, kopie občanského průkazu, a všechny 
doklady se týkají obviněného. Obviněný K. však uvedl, že nikdy žádné daňové 
přiznání nepodal, že ho pro účely uzavření smlouvy o úvěru neobstarával a neví, 
kdo ho podal a podepsal. Ze strany dealera je ve smlouvě o úvěru učiněno 
prohlášení o zaplacení části kupní ceny ve výši 60 000,- Kč klientem, ač je z 
provedených důkazů nepochybné, že k takové platbě nedošlo.  

V neposlední řadě s ohledem na obhajobu obviněného a dosud prokázané okolnosti 
případu charakterizující  vystupování obviněného v předmětné věci, měly být 
blíže objasněny i údaje o jeho osobě, zjištění úrovně jeho intelektu, znalecké 
objektivizování motivu jeho jednání, apod. což by rovněž přispělo jednak k 
hodnocení zavinění obviněného a posouzení rozsahu jeho trestní odpovědnosti, 
jednak stupně nebezpečnosti jeho jednání pro společnost. 

Z uvedeného výčtu je patrno, že nebyla dostatečně prověřena uplatněná obhajoba 
obviněného, že nebyl přesně zjištěn rozsah a druh zavinění obviněného, soud se 
nezabýval regulérností postupu pracovníků autobazaru, nevěnoval pozornost 
skutečné ceně vozidla, což bylo nezbytné pro stanovení výše způsobené škody, 
takže učinil konečné závěry v situaci, kdy dokazování neskýtalo dostatečné 
závěry k skutkovému stavu, o němž nejsou důvodné pochybnosti. Nedostatečná 
skutková zjištění pak nutně musela mít dopad i na hodnocení dílčích důkazů, 
takže závěry okresního soudu o vině obviněného jsou předčasné. 

	

Z těchto důvodů Nejvyšší soud proto podle § 268 odst. 2 tr. řádu vyslovil, že 
pravomocným rozsudkem Okresního soudu v Olomouci ze dne 20. 12. 2006 sp. zn. 8 
T 127/2005, a v řízení, které mu předcházelo, byl porušen zákon v ustanoveních 
§ 2 odst. 5, 6 tr. řádu v neprospěch obviněného V. K. Podle § 269 odst. 2 tr. 
řádu Nejvyšší soud zrušil napadený rozsudek, jakož i všechna další  rozhodnutí, 
která na něj obsahově navazovala, pokud vzhledem ke změně, k níž došlo 
zrušením, pozbyla podkladu.

Okresnímu soudu v Olomouci  poté podle § 270 odst. 1 tr. řádu přikázal, aby věc 
v potřebném rozsahu znovu projednal a rozhodl.

Okresní soud v Olomouci ve věci provede znovu hlavní líčení, přičemž dokazování 
doplní v  rozsahu, který je podrobně rozveden výše, a teprve po tomto 
rozsáhlejším doplnění dokazování bude moci hodnotit nově provedené důkazy s 
důkazy, jež jsou již obsahem trestního spisu v tom smyslu, zda obviněný svým 
jednáním naplnil všechny znaky skutkové  podstaty trestného činu, pro který byl 
postaven před soud, či zda dospěje k jiný závěrům. 

Okresní soud v Olomouci při svém rozhodování bude podle § 270 odst. 4 tr. řádu 
vázán právním názorem, který v tomto rozsudku vyslovil Nejvyšší soud, a je 
povinen provést ty důkazy, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne  25. června 2008

Předsedkyně senátu:

                                                                                
     JUDr. Danuše   N o v o t n á   

	

	
