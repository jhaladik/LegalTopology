Právní věta: 
Příslušnost soudu podle § 26 tr. ř. k úkonům v přípravném řízení je omezena pouze na dobu trvání  přípravného řízení (§ 12 odst. 10 tr. ř.). Po ukončení přípravného řízení podáním obžaloby se  příslušnost soudu řídí obecnými hledisky uvedenými v ustanoveních § 16 až 22 tr. ř. a soud  příslušný podle těchto ustanovení se stává soudem příslušným ke všem rozhodnutím, která ve věci  přicházejí v úvahu, a to včetně těch, jejichž potřeba vyvstala z procesních úkonů, k nimž došlo  ještě v přípravném řízení. 	Proto o stížnosti obviněného podané proti usnesení, jímž rozhodl státní zástupce v  přípravném řízení podle § 71 odst. 3 tr. ř. (ve znění účinném do 31. 12. 2011) o dalším trvání  vazby, v době po podání obžaloby rozhoduje soud [§ 146a odst. 1 písm. a) tr. ř.] příslušný k  projednání obžaloby. Jelikož nejde o rozhodování o vazbě tohoto obviněného v přípravném řízení,  nejsou soudci, kteří rozhodují o takové stížnosti, vyloučeni z vykonávání úkonů trestního řízení z  důvodu, jenž jinak vyplývá z ustanovení § 30 odst. 2 věty druhé tr. ř.

Soud: Nejvyšší soud

Spisová značka: 7 Tz 68/2011

Datum rozhodnutí: 05.10.2011

Typ rozhodnutí: ROZSUDEK


Heslo: Příslušnost soudu, Rozhodnutí v přípravném řízení, Řízení o stížnosti, Trvání vazby, Vyloučení orgánů činných v trestním řízení

Dotčené předpisy: § 146a odst. 1 písm. a) tr. ř., § 16 tr. ř., § 17 tr. ř., § 18 tr. ř., § 19 tr. ř., § 20 tr. ř., § 21 tr. ř., § 22 tr. ř., § 26 tr. ř., § 71 odst. 3 tr. ř., § 30 odst. 2 tr. ř.

Kategorie rozhodnutí: A


Publikováno ve sbírce pod číslem: 35 / 2012



7 Tz 68/2011-23

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud v senátě složeném z předsedy JUDr. Petra Hrachovce a soudců JUDr. 
Michala Mikláše a JUDr. Jindřicha Urbánka projednal ve veřejném zasedání dne 5. 
10. 2011 stížnost pro porušení zákona podanou ministrem spravedlnosti ve 
prospěch a v neprospěch obviněného M. B. proti usnesení Krajského soudu v Praze 
ze dne 24. 9. 2010, sp. zn. 12 To 452/2010, v trestní věci vedené u Okresního 
soudu v Kladně pod sp. zn. 2 T 22/2010 a podle § 268 odst. 2 tr. ř. rozhodl   t 
a k t o :


Usnesením Krajského soudu v Praze ze dne 24. 9. 2010, sp. zn. 12 To 452/2010,


                                          b y l    p o r u š e n    z á k o n


v ustanoveních § 149 odst. 1, 3 tr. ř., § 30 odst. 2 tr. ř., § 71 odst. 5 tr. 
ř. ve prospěch obviněného M. B.


Odůvodnění:


Trestní stíhání obviněného M. B. pro zločin týrání osoby žijící ve společném 
obydlí podle § 199 odst. 1, 2 písm. d) tr. zákoníku bylo zahájeno usnesením 
policejního orgánu ze dne 9. 5. 2010. Poté byl obviněný vzat do vazby usnesením 
Okresního soudu v Kladně ze dne 10. 5. 2010. Státní zástupce podal na 
obviněného obžalobu u Okresního soudu v Kladně dne 10. 8. 2010. Téhož dne 
státní zástupce usnesením podle § 71 odst. 3 tr. ř. rozhodl, že obviněný se 
ponechává i nadále ve vazbě. Proti tomuto usnesení podal obviněný stížnost. 

Za tohoto stavu Okresní soud v Kladně usnesením ze dne 7. 9. 2010, sp. zn. 2 T 
22/2010, rozhodl o bodě I o stížnosti obviněného tak, že ji podle § 148 odst. 1 
písm. c) tr. ř. zamítl, v bodě II o návrhu obviněného na nahrazení vazby 
dohledem probačního úředníka tak, že vazba se dohledem probačního úředníka 
nenahrazuje, a v bodě III z úřední povinnosti podle § 71 odst. 5 tr. ř. tak, že 
obviněný se ponechává i nadále ve vazbě. 

	Z podnětu stížnosti obviněného Krajský soud v Praze usnesením ze dne 
24. 9. 2010, sp. zn. 12 To 452/2010, podle § 149 odst. 1, 3 tr. ř. zrušil 
usnesení Okresního soudu v Kladně v bodech II, III, tj. ve výroku, že  se vazba 
nenahrazuje dohledem probačního úředníka, a ve výroku, že obviněný se ponechává 
i nadále ve vazbě. Tím nastala situace, při které obviněný musel být propuštěn 
z vazby na svobodu bez ohledu na to, zda u něho byly či nebyly dány důvody 
vazby. Krajský soud v Praze zdůvodnil svůj postup tím, že rozhodnutí Okresního 
soudu v Kladně o stížnosti obviněného proti usnesení, jímž ho státní zástupce 
podle § 71 odst. 3 tr. ř. ponechal ve vazbě, bylo rozhodnutím soudu v 
přípravném řízení podle § 146a odst. 1 tr. ř. Z toho Krajský soud v Praze 
vyvodil závěr, že předseda senátu Okresního soudu v Kladně se podle § 30 odst. 
2 tr. ř. stal vyloučeným soudcem ve vztahu k jakémukoli rozhodování ve stadiu 
po podání obžaloby, tedy i ve vztahu k rozhodování o návrhu obviněného na 
nahrazení vazby dohledem probačního úředníka a ve vztahu k rozhodování o dalším 
trvání vazby podle § 71 odst. 5 tr. ř. Krajský soud v Praze proto označil 
výroky uvedené v bodech II, III usnesení Okresního soudu v Kladně za nezákonné 
a zrušil je.

Proti usnesení Krajského soudu v Praze podal dne 16. 8. 2011 ministr 
spravedlnosti ve prospěch i v neprospěch obviněného stížnost pro porušení 
zákona. Vytkl, že ve prospěch obviněného byl zákon porušen v ustanoveních § 149 
odst. 1, 3 tr. ř., § 30 odst. 2 tr. ř., § 71 odst. 5 tr. ř. Ministr 
spravedlnosti namítl nesprávnost právního názoru Krajského soudu v Praze v 
otázce postavení soudu, který o stížnosti proti usnesení státního zástupce 
rozhoduje poté, co již byla podána obžaloba. Poukázal na to, že tento názor by 
vedl v praxi k situaci, v které by v téže trestní věci u příslušného soudu byli 
souběžně dva zákonní soudci, z nichž jeden by měl rozhodnout o stížnosti podle 
§ 146a odst. 1 písm. a) tr. ř. a druhý by měl rozhodnout o dalším trvání vazby 
podle § 71 odst. 5 tr. ř., a to s rizikem vzniku obsahově protichůdných 
rozhodnutí. Ministr spravedlnosti zdůraznil, že pro posouzení podmínek 
vyloučení soudce podle § 30 odst. 2 tr. ř. není podstatná povaha rozhodnutí, 
tj. to, zda soudce rozhodoval podle § 146a odst. 1 tr. ř., nýbrž doba 
rozhodnutí, tj. to, zda soudce rozhodoval před podáním obžaloby nebo po podání 
obžaloby. Porušení ustanovení § 71 odst. 5 tr. ř. ministr spravedlnosti 
spatřoval v tom, že v důsledku rozhodnutí Krajského soudu v Praze musel být 
obviněný propuštěn z vazby, ačkoli věcně a místně příslušným soudem bylo v 
zákonné lhůtě rozhodnuto o jeho ponechání ve vazbě a existence vazebních důvodů 
nebyla nijak zpochybněna. Dále ministr spravedlnosti vytkl, že v neprospěch 
obviněného byl zákon porušen v ustanoveních § 149 odst. 1, 3 tr. ř., § 30 odst. 
2 tr. ř., čl. 38 odst. 1 Listiny základních práv a svobod. Toto porušení zákona 
spatřoval ministr spravedlnosti v tom, že vadným rozhodnutím Krajského soudu v 
Praze byl předseda senátu Okresního soudu v Kladně do budoucna vyloučen z 
vykonávání všech dalších úkonů, ačkoli jinak byl ve věci zákonným soudcem. 
Proto ministr spravedlnosti navrhl, aby Nejvyšší soud vyslovil vytýkaná 
porušení zákona, ke kterým došlo ve prospěch a v neprospěch obviněného.

Nejvyšší soud přezkoumal podle § 267 odst. 3 tr. ř. napadené usnesení i 
předcházející řízení a shledal, že zákon byl porušen.

Otázka správnosti napadeného usnesení Krajského soudu v Praze závisí na tom, 
zda předseda senátu Okresního soudu v Kladně byl podle § 30 odst. 2 tr. ř. 
vyloučeným soudcem ve vztahu k rozhodování o návrhu na nahrazení vazby dohledem 
probačního úředníka a ve vztahu k rozhodování o dalším trvání vazby podle § 71 
odst. 5 tr. ř.

Podle § 30 odst. 2 tr. ř. po podání obžaloby je vyloučen z vykonávání úkonů 
trestního řízení soudce, který v projednávané věci v přípravném řízení mimo 
jiné rozhodoval o vazbě osoby, na niž byla poté podána obžaloba.

Východiskem řešení posuzované otázky je pojem „přípravné řízení“, který je 
definován ustanovením § 12 odst. 10 tr. ř. Na danou věc se vztahuje ta část 
ustanovení § 12 odst. 10 tr. ř., podle které přípravným řízením je úsek řízení 
podle trestního řádu od zahájení trestního stíhání do podání obžaloby. 

Významné je znění ustanovení § 26 tr. ř. o příslušnosti soudu k úkonům v 
přípravném řízení. Podle § 26 odst. 1 tr. ř. k provádění úkonů v přípravném 
řízení je příslušný okresní soud, v jehož obvodě je činný státní zástupce, 
který podal příslušný návrh. Podle § 26 odst. 2 tr. ř. soud, u něhož státní 
zástupce podal návrh podle § 26 odst. 1 tr. ř., se stává příslušným k provádění 
všech úkonů po celé přípravné řízení. Dikce „úkony v přípravném řízení“ (§ 26 
odst. 1 tr. ř.) a „po celé přípravné řízení“ (§ 26 odst. 2 tr. ř.) jasně 
vyjadřuje to, že použití ustanovení § 26 tr. ř. je omezeno pouze na dobu, kdy 
probíhá přípravné řízení. Z toho vyplývá, že po ukončení přípravného řízení se 
příslušnost soudu řídí obecnými ustanoveními § 16 tr. ř. až § 22 tr. ř. a že 
soud příslušný podle těchto ustanovení se stává soudem příslušným k jakémukoli 
rozhodnutí, které v dané věci přichází v úvahu. Tato ustanovení obsahují dikci 
„řízení koná soud“, což logicky znamená, že soud, jehož příslušnost vyplývá z 
těchto ustanovení, je povolán ke každému rozhodnutí, které má být v dané věci 
učiněno. Ustanovení § 16 tr. ř. až § 22 tr. ř. neobsahují žádnou zužující dikci 
(např. dikci, že „o obžalobě rozhoduje soud“), z níž by se dalo usuzovat na to, 
že příslušnost soudu k některým rozhodnutím se řídí jinými pravidly. 

Ustanovení § 26 tr. ř. obsahuje zvláštní úpravu příslušnosti soudu, která je 
omezena jen na dobu, po kterou se koná přípravné řízení. Účelem tohoto 
ustanovení je zajistit soudní kontrolu výkonné moci, kterou v trestním řízení 
reprezentuje státní zastupitelství, pokud činí ty nejzávažnější zásahy do 
základních práv a svobod. Po podání obžaloby, jímž se přípravné řízení končí, 
tento účel odpadá, neboť věc se dostává do sféry výlučné ingerence soudní moci 
a přitom z obecných ustanovení o soudní příslušnosti (§ 16 tr. ř. až § 22 tr. 
ř.) vyplývá, který soud je určen k tomu, aby rozhodoval o všem, co je předmětem 
řízení v době po podání obžaloby. Významným atributem řízení ve stadiu po 
podání obžaloby je také jednota tohoto řízení, a to ve smyslu záruk 
konzistentnosti postupu soudu a všech jeho rozhodnutí ve vzájemném vztahu. 
Nenahraditelným předpokladem této jednoty je to, že v daném stadiu vede řízení 
jeden soud a že tento soud činí veškerá rozhodnutí spadající do daného stadia 
řízení.

S těmito zásadami je neslučitelné, aby ve stadiu po podání obžaloby byla 
některá rozhodnutí vyňata z kompetence soudu, jehož příslušnost vyplývá z 
ustanovení § 16 tr. ř. až § 22 tr. ř., a aby nadále spadala do kompetence soudu 
příslušného podle § 26 tr. ř. pro stadium přípravného řízení. Příslušnost 
soudu, která byla založena ustanovením § 26 tr. ř. pouze pro přípravné řízení, 
končí podáním obžaloby. Věc tím přechází do stadia řízení před soudem prvního 
stupně, jehož příslušnost vyplývá z ustanovení § 16 tr. ř. až § 22 tr. ř. Tento 
soud činí veškerá rozhodnutí včetně těch, jejichž potřeba vyvstala z úkonů, k 
nimž došlo v době, kdy ještě probíhalo přípravné řízení. 

Zřetelnou tendenci k zajištění jednoty řízení ve zmíněném smyslu vyjadřuje 
např. ustanovení § 71 odst. 7 tr. ř., podle něhož jestliže doba trvání vazby 
stanovená podle § 71 odst. 5 nebo 6 skončí v průběhu řízení o opravném 
prostředku před nadřízeným soudem, je k rozhodnutí o ponechání obviněného ve 
vazbě nebo o jeho propuštění na svobodu příslušný tento nadřízený soud. Jde o 
provedení zásady, podle které soud, který je příslušný v určitém stadiu řízení, 
činí veškerá rozhodnutí, která v tomto stadiu řízení přicházejí v úvahu. V 
tomto duchu vyznívá také dosavadní judikatura, konkrétně č. 31/1999 Sb. rozh. 
tr. (v tomto judikátu byla konstatována nezákonnost postupu, jímž okresní soud 
příslušný podle § 26 tr. ř. pro přípravné řízení rozhodl o žádosti obviněného o 
propuštění z vazby podané v závěru přípravného řízení, avšak toto rozhodnutí 
učinil v době, kdy na obviněného mezitím již byla podána obžaloba u krajského 
soudu jako soudu prvního stupně příslušného podle § 17 odst. 1 tr. ř., § 18 
odst. 1 tr. ř.).

Nejvyšší soud se nemohl ztotožnit s právním názorem Krajského soudu v Praze a 
tím pádem ani s jeho rozhodnutím, jímž v usnesení Okresního soudu v Kladně 
zrušil výrok, že se vazba nenahrazuje dohledem probačního úředníka (bod II), a 
výrok o dalším trvání vazby (bod III). V tomto ohledu Krajský soud v Praze 
porušil zákon ve prospěch obviněného především v ustanovení § 149 odst. 1, 3 
tr. ř., neboť část usnesení Okresního soudu v Kladně neměla být zrušena z 
důvodů, z nichž se tak stalo. Dále Krajský soud v Praze porušil zákon ve 
prospěch obviněného v ustanovení § 30 odst. 2 tr. ř., protože zrušená část 
usnesení Okresního soudu v Kladně nebyla rozhodnutím, které by učinil vyloučený 
soudce. Konečně Krajský soud v Praze porušil zákon ve prospěch obviněného v 
ustanovení § 71 odst. 5 tr. ř. vzhledem k tomu, že jeho rozhodnutím odpadl 
podklad pro další trvání vazby, aniž by to vyplývalo ze zjištění, že důvody 
vazby pominuly. 

Naproti tomu Nejvyšší soud neshledal, že by zákon byl porušen v neprospěch 
obviněného v ustanoveních § 149 odst. 1, 3 tr. ř., § 30 odst. 2 tr. ř., čl. 38 
odst. 1 Listiny základních práv a svobod. K namítanému odnětí obviněného 
zákonnému soudci nedošlo v tom smyslu, že by napadené usnesení Krajského soudu 
v Praze nebo usnesení Okresního soudu v Kladně jako součást řízení 
předcházejícího napadenému usnesení bylo rozhodnutím jiného než zákonného 
soudce. Pokud ministr spravedlnosti poukazoval na důsledky napadeného usnesení 
Krajského soudu v Praze pro další postup řízení v budoucnu, je třeba 
připomenout, že toto řízení již není předmětem přezkumu Nejvyššího soudu. Na 
podkladě stížnosti pro porušení zákona byl přezkum Nejvyššího soudu omezen 
podle § 267 odst. 3 tr. ř. na napadenou část usnesení Krajského soudu v Praze a 
na řízení, jež této části napadeného usnesení předcházelo, tj. nikoli na 
řízení, jež následovalo. 

Ze všech těchto důvodů Nejvyšší soud podle § 268 odst. 2 tr. ř. vyslovil 
zjištěné porušení zákona, ke kterému došlo ve prospěch obviněného, avšak omezil 
se jen na tento výrok, který nemá vliv na právní moc napadeného usnesení 
Krajského soudu v Praze. Toto usnesení zůstalo výrokem o porušení zákona 
nedotčeno. 


P o u č e n í : Proti tomuto rozsudku není opravný prostředek přípustný.

V Brně dne 5. října 2011

                                                                                
                                  Předseda senátu:
JUDr. Petr Hrachovec  




 



