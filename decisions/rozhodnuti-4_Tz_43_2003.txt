Soud: Nejvyšší soud

Spisová značka: 4 Tz 43/2003

Datum rozhodnutí: 17.04.2003

Typ rozhodnutí: Rozsudek




4 Tz 43/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 17. dubna 
2003  v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného I. B., proti 
usnesení Městského soudu v Praze ze dne 24. 10. 2002,  sp. zn.  10 T 16/1999,   
a podle  § 268 odst. 2, § 269 odst.2 a § 271 odst.1  tr. ř.  rozhodl  t a k t o 
:

Usnesením Městského soudu v Praze ze dne 24. 10. 2002,  sp. zn.  10 T 
16/1999,       b y l   p o r u š e n   z á k o n   v ustanovení § 152 odst. 1 
písm. d), odst. 3 tr. ř. v neprospěch obviněného I. B.

Napadené usnesení   s e   z r u š u j e.

Zrušují se také všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla odkladu.

Obviněný I. B. je povinen podle § 152 odst. 1 písm. d) tr. ř. do patnácti dnů 
nahradit náklady trestního řízení v trestní věci vedené u Městského soudu v 
Praze pod sp. zn. 10 T 16/99, stanovené paušální částkou, jež  podle vyhlášky 
Ministerstva spravedlnosti č.312/1995, ve znění účinném do 31. 12. 2002, činí 4 
000,- Kč.

O d ů v o d n ě n í :

Rozsudkem Městského soudu v Praze ze dne 11. 4. 2002 pod sp. zn. 10 T 16/99 byl 
obviněný I. B. uznán vinným dvěma trestnými činy podvodu podle § 250 odst. 1, 4 
tr. zák. ve znění zák. č. 265/2001 Sb. Uvedených trestných činů se dopustil 
tím, že jako statutární zástupce firmy F. A., a. s. se sídlem P., požádal dne 
16. 1. 1995 K. b., a. s., pobočka P., o střednědobý úvěr ve výši 24.700.000,- 
Kč na nákup digitálního televizního počítačového trikového zařízení, ač neměl v 
úmyslu finanční prostředky z úvěru takto použít, dne 20.3.1995 jménem F. a. s. 
uzavřel se zástupcem K. b. a. s. smlouvu o úvěru   na částku 24.700.000,- Kč, 
kterou na základě příkazu k úhradě, který podepsal dne 20. 3. 1995, převedl na 
svůj osobní účet vedený A. P., přičemž čerpání finančních prostředků dosáhl 
předložením zfalšované faktury  na zakoupení výpočetní techniky, finanční 
prostředky použil mimo rámec společnosti F. A. a. s. blíže nezjištěným způsobem 
a úvěr s výjimkou úroků za březen a duben 1995 od počátku nesplácel a 
nesplatil, kdy navíc věděl, že objekt zástavy – bramborárna v B. – není 
zaplacen. Dalšího trestného činu se obviněný dopustil tím, že jako statutární 
zástupce firmy F. A., a. s. se sídlem P., dne 19. 11. 1996 uzavřel se 
společností CAC L., a. s., se sídlem P., leasingovou smlouvu  na pracovišti 
počítačové grafiky S. G. s příslušenstvím, přičemž předložil pronajímateli k 
posouzení ekonomické návratnosti při uzavření leasingové smlouvy nepravdivé, 
nadhodnocené ekonomické výsledky hospodaření za rok 1994, 1995 a 1996, čímž 
výrazně zkreslil ekonomické posouzení tohoto obchodního případu, přičemž kdyby 
pronajímateli byly známy skutečné ekonomické výsledky, nedošlo by k uzavření 
předmětné smlouvy a tímto svým jednáním způsobil společnosti CAC L., a. s. 
škodu ve výši 12.510.924,- Kč.

Za to byl obviněnému I. B. podle § 250 odst. 4 tr. zák.  za použití § 35 odst. 
1 uložen úhrnný trest odnětí svobody v trvání 8 roků. Podle § 39a odst. 3 tr. 
zák. byl pro výkon tohoto trestu zařazen do věznice s dozorem. Dále byly 
učiněny výroky o náhradě škody podle § 228 odst. 1 a § 229 odst. 1 tr. ř.

Proti tomuto rozsudku podal obviněný a poškozená společnost CAC L. a. s. 
odvolání, v neprospěch obviněného podal odvolání také státní zástupce, o nichž 
rozhodl  Vrchní soud v Praze usnesením ze dne 30. 9. 2002, sp. zn. 11 To 50/02, 
tak, že všechna odvolání jako nedůvodná podle § 256 tr. ř.  zamítl.

Usnesením Městského soudu v Praze ze dne 24.10. 2002,  sp. zn. 10 T 16/99, 
které nabylo právní moci téhož dne, byla podle § 152 odst. 1 písm. d) tr. ř. 
obviněnému I. B. stanovena povinnost nahradit do 15 dnů náklady trestního 
řízení stanovené paušální částkou ve výši 5.500,- Kč. 

Proti posledně citovanému usnesení Městského soudu v Praze, podal ministr 
spravedlnosti České republiky stížnost pro porušení zákona ve prospěch 
obviněného I. B. Namítá v ní, že zákon byl porušen v neprospěch obviněného v 
ustanoveních § 152 odst. 1 písm. d), odst. 3 tr. ř. ve spojení s ustanovením § 
1 písm. c) vyhlášky Ministerstva spravedlnosti č. 312/1995 Sb. ve znění platném 
do 31. 12. 2002.

	

Ministr spravedlnosti ve stížnosti pro porušení zákona vytkl Městskému soudu v 
Praze, že usnesením uložil obviněnému povinnost nahradit náklady řízení, ve 
výši    5.500,- Kč, přesto, že je zřejmé, že napadeným usnesením měla být 
obviněnému uložena povinnému úhrada nákladů řízení podle § 152 odst. 1 písm. 
d), odst. 3 tr. ř. ve spojení s ustanovením § 1 písm. c) vyhlášky Ministerstva 
spravedlnosti č. 312/1995 Sb. pouze v paušální částce 4 000,- Kč. Navýšení 
uvedené částky o 1 500,- Kč by bylo v souladu s § 3 písm. b) vyhlášky 
Ministerstva spravedlnosti č. 312/1995 Sb. možné pouze, pokud by byl pro účely 
předmětného trestního řízení podán znalecký posudek. Jediným znaleckým 
posudkem, který byl v průběhu předmětného řízení proveden jako důkaz, byl 
znalecký posudek o ceně nemovitosti vypracovaný znalcem Ing. J. O. dne 9. 12. 
1994 (č.l. 143 a násl. trestního spisu). Tento znalecký posudek byl však 
vyhotoven pro účely poskytnutí úvěru peněžního ústavu, tedy bez souvislosti s 
probíhajícím trestním řízením.  Nejednalo se tedy o postup podle § 105 odst. 1 
tr. ř., kterému by podle § 111 odst. 2, odst. 3 tr. ř. odpovídalo přiznání a 
úhrada znalečného, a který by odůvodňoval zvýšení paušální částky nákladů 
trestního řízení o 1.500,- Kč. Dále ministr spravedlnosti s ohledem na zásadu 
zákazu analogie v neprospěch obviněného vylučuje, aby byla za podání znaleckého 
posudku považována účast tlumočnice při výslechu svědka G. G. (č.l. 74 a násl. 
trestního spisu).

Závěrem podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením došlo 
k porušení zákona v neprospěch obviněného I. B. v namítaném rozsahu, aby podle 
§ 269 odst. 2 tr. ř. napadené usnesení zrušil včetně rozhodnutí obsahově 
navazujících a dále postupoval dle § 271 odst. 1 tr. ř.

Nejvyšší soud  přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení, které napadené části 
rozhodnutí předcházelo, a shledal, že zákon byl porušen v neprospěch obviněného.

Byl-li  obžalovaný  pravomocně  uznán  vinným, je dle § 152 odst. 1 písm. d), 
odst. 3 tr. ř. povinen nahradit státu paušální částkou ostatní náklady, které 
nese stát. Tato paušální částka je stanovena obecně závazným právním předpisem 
vydaným Ministerstvem spravedlnosti, a to v ustanovení § 1 písm. c) vyhlášky 
tohoto ministerstva č. 312/1995 Sb., ve znění účinném do 31. 12. 2002, a ve 
věcech, v nichž  řízení v prvním stupni bylo  vedeno před Krajským soudem, činí 
4.000 Kč. Jestliže byl v trestním řízení podán znalecký posudek, zvyšuje se 
tato paušální částka nákladů trestního řízení v souladu s § 3 citované vyhlášky 
o částku 1.500 Kč.

Z obsahu přezkoumávaného spisu je zřejmé, že se Městský soud v Praze  těmito 
zákonnými ustanoveními důsledně neřídil, když paušální částku nákladů řízení 
stanovil ve výši 5.500,- Kč. Nejvyšší soud v této souvislosti  připomíná, že 
pojem podání znaleckého posudku, tak jak je obsažen ve vyhlášce Ministerstva 
spravedlnosti č. 312/1995 Sb., nelze vykládat tak, že pro stanovení povinnosti 
nahradit náklady řízení postačí je-li v průběhu trestního řízení proveden 
listinný důkaz jakýmkoli znaleckým posudkem. Za podání znaleckého posudku z 
hlediska konkrétního trestního řízení je třeba považovat stav, kdy je znalecký 
posudek  vyhotoven pro účely tohoto trestního řízení nebo kdy reálné náklady 
řízení vzniknou alespoň v souvislosti s účastí znalce při hlavním líčení 
(proplacení znalečného). Byť v posuzované trestní věci byl znalecký posudek 
znalce Ing. J. O. ze dne 9. 12. 1994 užit jako listinný důkaz, nebyl tento 
znalecký posudek vyhotoven pro účely tohoto trestního řízení ani v přímé 
souvislosti s ním.

Z výše uvedeného vyplývá, že povinnost nahradit náklady řízení ve výši 5 500,- 
Kč byla obviněnému uložena v rozporu s ustanoveními § 152 odst. 1 písm. d), 
odst. 3 tr. ř. a § 1 písm. c) vyhlášky Ministerstva spravedlnosti č. 312/1995 
Sb., ve znění účinném do 31. 12. 2002, a že pro uložení  povinnosti náhrady 
nákladů v této výši nebyly splněny zákonné předpoklady vymezené těmito 
ustanoveními. 

Vzhledem k výše uvedeným skutečnostem Nejvyšší soud podle § 268 odst. 2 tr.ř. 
vyslovil, že usnesením Městského soudu v Praze ze dne 24. 10. 2002, sp. zn. 10 
T 16/99,  byl porušen zákon v ustanovení § 152 odst. 1 písm. d), odst. 3 tr. 
ř.  v neprospěch obviněného I. B. Podle § 269 odst. 2  napadené usnesení 
zrušil, jakož i všechna další rozhodnutí na toto usnesení obsahově navazující, 
pokud vzhledem ke změně, k níž došlo zrušením pozbyla podkladu. Nejvyšší soud 
věc poté podle § 271 odst. 1 tr. ř. také sám hned rozhodl, neboť bylo možno 
učinit rozhodnutí na podkladě skutkového stavu, který byl v napadeném 
rozhodnutí jinak správně zjištěn. Obviněného I. B. zavázal podle § 152 odst. 1 
písm. d) tr. ř. s přihlédnutím k ustanovení § 1 písm. c) vyhlášky Ministerstva 
spravedlnosti č 312/1995 Sb., ve znění účinném do 31. 12. 2002, k paušální 
úhradě nákladů trestního řízení ve výši 4 000,- Kč, kterou uhradí do patnácti 
dnů.

P o u č e n í : Proti tomuto rozhodnutí není opravný prostředek přípustný.

V Brně dne 17. dubna 2003 

                                                                                
     Předsedkyně senátu:

JUDr. Danuše   N o v o t n á    

	
