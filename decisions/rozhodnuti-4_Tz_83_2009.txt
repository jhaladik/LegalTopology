Soud: Nejvyšší soud

Spisová značka: 4 Tz 83/2009

Datum rozhodnutí: 05.01.2010

Typ rozhodnutí: ROZSUDEK




4 Tz 83/2009-I

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 5. 
ledna 2010 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podala ministryně spravedlnosti České republiky ve prospěch obviněného D.  K., 
proti usnesení Okresního soudu v Ostravě ze dne 16. 3. 2009 sp. zn. PP 33/2009 
a proti usnesení Krajského soudu v Ostravě ze dne 9. 6. 2009 sp. zn. 1 To 
266/2009, a podle § 268 odst. 2, § 269 odst. 2 a § 270 odst. 1 tr. ř. rozhodl   
t a k t o :

I. Pravomocným usnesením Okresního soudu v Ostravě ze dne 16. 3. 2009 sp. zn. 
PP 33/2009 a v řízení předcházejícím   b y l   v  neprospěch obviněného D. 
K.          p o r u š e n   z á k o n   v ustanoveních § 2 odst. 5, 6 tr. ř.

II. Usnesením Krajského soudu v Ostravě ze dne 9. 6. 2009 sp. zn. 1 To 
266/2009      b y l  v neprospěch obviněného D. K.    p o r u š e n   z á k o 
n   v ustanovení   § 148 odst. 1 písm. c) tr. ř.

III. Obě napadená usnesení   s e   z r u š u j í . Zrušují se též všechna další 
rozhodnutí, na zrušená usnesení obsahově navazující, pokud vzhledem ke změně, k 
níž došlo zrušením, pozbyla podkladu.

IV. Okresnímu soudu v Ostravě    s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Ministryně spravedlnosti podala podle § 266 odst. 1 tr. ř. k Nejvyššímu soudu 
ve prospěch obviněného D. K. stížnost pro porušení zákona, a to jednak proti 
usnesení Okresního soudu v Ostravě ze dne 16. 3. 2009 sp. zn. PP 33/2009 a 
jednak proti usnesení Krajského soudu v Ostravě ze dne 9. 6. 2009 sp. zn. 1 To 
266/2009.

V odůvodnění tohoto mimořádného opravného prostředku stěžovatelka poukázala, že 
prvně citovaným usnesením Okresního soudu v Ostravě bylo ve veřejném zasedání 
rozhodnuto tak, že žádost obviněného D. K.  o podmíněné propuštění z výkonu 
trestu odnětí svobody, uloženého mu rozsudkem Krajského soudu v Ostravě ze dne 
28. 3. 2002 sp. zn. 32 T 19/1997, ve spojení s rozsudkem Vrchního soudu v 
Olomouci ze dne 26. 1. 2006 sp. zn. 1 To 87/2004, se podle § 61 odst. 1 tr. 
zák. a contrario zamítá. Z obsahu spisu vyplývá, že okresní soud si sice 
vyžádal u Krajského soudu v Ostravě spis sp. zn. 32 T 19/1997, na jehož základě 
obviněný trest vykonával, ale poté, co mu byly Krajským soudem v Ostravě 
zaslány toliko rozsudky Krajského soudu v Ostravě a Vrchního soudu v Olomouci 
(sp. zn. 32 T 19/1997, 1 To 87/2004) se s tímto spokojil a poté u veřejného 
zasedání dne 16. 3. 2009, kde se rozhodovalo o žádosti obviněného o jeho 
podmíněné propuštění, pouze tyto rozsudky k důkazu přečetl. Soud si neopatřil 
spisy týkající se předchozích odsouzení obviněného, ale ani spisy, které se 
týkaly odsouzení následujících   a spokojil se toliko s opatřením rozsudku 
Okresního soudu v Ostravě sp. zn. 72 T 132/2007  a sp. zn. 72 T 153/2005, které 
k důkazu u veřejného zasedání rovněž přečetl. Okresní soud rovněž pochybil, 
pokud si nevyžádal zprávu z místa bydliště obviněného ani zprávu z místa 
bydliště matky obviněného, která ve svém návrhu, ke kterému se de facto 
obviněný D. K. připojil, uvedla, že po propuštění z výkonu trestu bude syn 
bydlet u ní a doufá, že jí poskytne potřebnou pomoc a péči, když je vážně 
nemocná, trpí potížemi se srdcem, páteří, má vysoký tlak a řadu dalších potíží 
spojených s věkem.

Podle stěžovatelky pak v důsledku tohoto vadného procesního postupu, kdy 
okresní soud neprovedl úplná skutková zjištění, o nichž nemohou být důvodné 
pochybnosti, došlo k pochybení, pokud žádost obviněného byla zamítnuta.

Ministryně spravedlnosti je pak i toho názoru, že pochybil i Krajský soud v 
Ostravě, který svým usnesením dne 9. 6. 2009 v neveřejném zasedání pod sp. zn. 
1 To 266/2009 zamítl stížnost obviněného D. K. směřující proti usnesení 
Okresního soudu v Ostravě ze dne 16. 3. 2009 sp. zn. PP 33/2009, jako 
nedůvodnou podle § 148 odst. 1 písm. c) tr. ř.

Obviněný převzal usnesení okresního soudu o zamítnutí žádosti o podmíněné 
propuštění dne 29. 4. 2009 a dne 30. 4. 2009 prostřednictvím svého obhájce 
JUDr. P. Ch. podal proti předmětnému rozhodnutí stížnost a to u Okresního soudu 
v Ostravě. Spis byl se stížností doručen na krajský soud dne 25. 5. 2009 a 
krajský soud o stížnosti rozhodl dne 9. 6. 2009. Toto své rozhodnutí o 
zamítnutí stížnosti obviněného jako nedůvodné učinil přesto, že dne 28. 5. 2009 
podáním, které bylo obviněným prostřednictvím obhájce doručeno přímo k 
Okresnímu soudu v Ostravě, vzal podanou stížnost zpět. Je pravdou, že zpětvzetí 
stížnosti bylo krajskému soudu soudem prvního stupně toliko faxováno (viz č. l. 
177 spisu), ale přesto krajský soud na toto zpětvzetí stížnosti nebral při svém 
rozhodnutí dne 9. 6. 2009 zřetel, a pouze ve svém přípise ze dne 30. 7. 2009, 
když vracel spis okresnímu soudu, uvedl, aby do budoucna byly veškeré faxované 
písemnosti, týkající se rozhodování Krajského soudu v Ostravě o opravných 
prostředcích, zasílány neprodleně v originále, když faxová zpráva má toliko 
informativní charakter. Krajský soud však na faxové sdělení soudu prvního 
stupně  o zpětvzetí stížnosti obviněného nijak nereagoval a ani si je dotazem u 
tohoto soudu neověřil, nevyžádal si originál tohoto podání a rovněž 
nekontaktoval obhájce obviněného, popř. samotného obviněného s dotazem, zda 
skutečně podanou stížnost vzal zpět.

Podle stěžovatelky usnesením Krajského soudu v Ostravě došlo objektivně k 
porušení zákona v neprospěch obviněného D. K., protože tento soud jako soud 
druhého stupně rozhodl o zamítnutí stížnosti do rozhodnutí soudu prvního stupně 
za situace, kdy toto rozhodnutí již bylo pravomocné. Účinek zpětvzetí stížnosti 
nastává momentem, kdy je takové podání doručeno buď orgánu, o jehož usnesení se 
jedná, nebo orgánu povolanému o podané stížnosti rozhodnout. To znamená, že již 
doručením zpětvzetí stížnosti obviněného prostřednictvím jeho obhájce Okresnímu 
soudu v Ostravě, tedy dne 28. 5. 2009, nabylo usnesení tohoto soudu o zamítnutí 
žádosti o podmíněné propuštění právní moci. K porušení zákona v neprospěch 
obviněného pak došlo tím, že obviněnému byla nezákonně prodloužena lhůta, po 
jejímž uplynutí může opakovat svoji žádost o podmíněné propuštění.

V závěru stížnosti pro porušení zákona proto ministryně spravedlnosti navrhla, 
aby Nejvyšší soud podle § 268 odst. 2 tr. ř. vyslovil, že napadeným usnesením 
Okresního soudu v Ostravě ze dne 16. 3. 2009 sp. zn. PP 33/2009, byl v 
neprospěch obviněného porušen zákon v ustanovení § 61 odst. 1 písm. a) tr. zák. 
a v předcházejícím řízení též v ustanovení § 2 odst. 5, 6 tr. ř. a napadeným 
usnesením Krajského soudu  v Ostravě ze dne 9. 6. 2009 sp. zn.  1 To 266/2009, 
byl porušen zákon v ustanoveních § 144 odst. 2, § 144 odst. 4, § 140 odst. 1 
písm. b), písm. bb), § 331 odst. 1 tr. ř. Podle  § 269 odst. 2 tr. ř. pak aby 
obě napadená rozhodnutí zrušil a současně také všechna další rozhodnutí, na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Poté, aby postupoval podle § 270 odst. 1 tr. ř. a 
věc vrátil k novému projednání a rozhodnutí Okresnímu soudu v Ostravě.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen. 

Podle § 61 odst. 1 písm. a) tr. zák. může soud po výkonu poloviny uloženého 
trestu odnětí svobody obviněného podmíněně propustit na svobodu, jestliže 
obviněný ve výkonu trestu svým chováním a plněním svých povinností prokázal 
polepšení a může se od něho očekávat, že v budoucnu povede řádný život.

Na obviněného D. K. se navíc vztahovala povinnost vykonat alespoň dvě třetiny 
uloženého trestu odnětí svobody, vyplývající z ustanovení § 62 odst. 1 tr. 
zák., jelikož byl pravomocně odsouzen za přípravu trestného činu podvodu podle 
§ 7 odst. 1, § 250 odst. 1, 4 tr. zák.

V odůvodnění napadeného usnesení, jímž Okresní soud v Ostravě zamítl žádost 
obviněného o podmíněné propuštění, se v závěru uvádí, že je u něho splněna 
první ze dvou zákonných podmínek pro možnost podmíněného propuštění, jíž je 
vzorné chování v průběhu výkonu trestu, které prokazuje polepšení. Ohledně 
druhé z podmínek se pak konstatuje, že s ohledem na trestní minulost 
obviněného, závažnost spáchané trestné činnosti, pro kterou je ve výkonu 
trestu, i aktuálně probíhající trestní stíhání, nelze jednoznačně stanovit, zda 
od jeho osoby lze očekávat do budoucna vedení řádného života. Okresní soud 
zdůrazňuje, že obviněný nenastoupil do výkonu trestu sám (musel do něj být 
dodán policií), přičemž nyní projednávanou trestnou činnost (sp. zn. 72 T 
2/2007, zjevně se ale má jednat o sp. zn. 72 T 132/2007) měl páchat až do doby 
dodání do výkonu trestu. Vzhledem k tomu nelze konstatovat, že by od něho bylo 
možno očekávat vedení řádného života a protože soudu nebyla poskytnuta záruka 
za dovršení jeho nápravy, která by mohla být soudem akceptována, byla žádost o 
podmíněné propuštění zamítnuta.

Z protokolu o veřejném zasedání konaném dne 16. 3. 2009 lze zjistit, že kromě 
výslechu obviněného D. K. a svědka – vychovatele L. H., a přečtení listinných 
materiálů v podobě žádosti o podmíněné propuštění, rozsudkových dat, hodnocení 
obviněného z výkonu trestu odnětí svobody atd., měl okresní soud k dispozici 
pouze rozsudky Okresního soudu v Ostravě sp. zn. 72 T 132/2007, sp. zn. 72 T 
153/2005, rozsudek Krajského soudu v Ostravě sp. zn. 32 T 19/1997 a rozsudek 
Vrchního soudu v Olomouci sp. zn.1 To 87/2004, které rovněž přečetl. Jiné 
důkazy ve veřejném zasedání před vydáním meritorního rozhodnutí prováděny 
nebyly.

Na tomto místě je třeba zdůraznit, že závažnost a povaha trestného činu, pro 
který byl pachatel odsouzen, mají při rozhodování o podmíněném propuštění 
význam toliko pro posouzení otázky, zda lze mít skutečně za to, že se obviněný, 
který se ve výkonu trestu řádně chová a plní veškeré své povinnosti, natolik 
polepšil, že je důvodná naděje, že povede řádný život. K trestnému činu 
obviněného rozhodně nelze přihlížet izolovaně. Jak jeho chování před spácháním 
trestného činu, tak jeho chování projevené spáchaným činem, stejně jako jeho 
chování ve výkonu trestu, jsou okolnosti, které ve vzájemné souvislosti jsou 
důležité pro posouzení otázky, zda od obviněného lze v budoucnu očekávat vedení 
řádného života.

Z odůvodnění napadeného usnesení okresního soudu je zřejmé, že zamítl žádost 
obviněného o podmíněné propuštění, aniž by odpovědně uvážil všechny okolnosti, 
k nimž nutno přihlížet při zkoumání její důvodnosti, zejména aniž by zjistil 
potřebná fakta z trestního spisu Krajského soudu v Ostravě sp. zn. 32 T 
19/1997. Okresní soud zjevně pochybil, pokud rozhodl bez tohoto spisu, pouze na 
základě rozsudků soudu nalézacího a soudu odvolacího. Bez  prostudování 
trestního spisu totiž není možné zodpovědně posoudit závažnost trestné činnosti 
obviněného, ani stupeň jeho převýchovy. Bylo proto potřebné, aby okresní soud 
trval na zapůjčení předmětného trestního spisu, resp. těch jeho částí, které 
byly nezbytné pro rozhodnutí o žádosti obviněného o podmíněné propuštění, příp. 
alespoň jejich ověřených kopií. 

Zde je zároveň třeba uvést, že v době rozhodování Okresního soudu v Ostravě 
nebyla jím k důkazu provedená a v meritorním rozhodnutí zmiňovaná soudní 
rozhodnutí ve věcech sp. zn. 72 T 132/2007 a sp. zn. 72 T 153/2005 pravomocná. 
Toho si okresní soud byl dobře vědom. Proto i jeho argument vztahující se k 
době páchání údajné trestné činnosti obviněným ve věci sp. zn. 72 T 132/2007 
nebyl případný a v souvislosti se zamítnutím žádosti obviněného o podmíněné 
propuštění nemělo k jeho užití vůbec dojít.

K řádnému zjištění, zda byla ze strany obviněného splněna zákonná podmínka 
spočívající v tom, že od něho lze do budoucna očekávat vedení řádného života, 
pak měly být opatřeny i další důkazy, jako např. zpráva o jeho chování z místa 
bydliště, ale i zpráva z místa bydliště jeho matky za účelem zjištění 
potřebných poznatků k její osobě. V úvahu přicházel i svědecký výslech matky 
obviněného k údajům uváděným v jí zpracovaném podnětu k zahájení řízení o 
podmíněné propuštění ze 14. 1. 2009. Tato pak měla být i vyzvána k předložení 
příslušné lékařské zprávy k objektivizaci jí deklarovaných zdravotních problémů 
a k posouzení nezbytnosti pomoci a péče, které jí měl obviněný – její syn v 
případě podmíněného propuštění poskytnout. Taktéž měly být blíže konkretizovány 
případné možnosti ohledně jeho budoucího zaměstnání. 

Protože k prověření předmětných skutečností ze strany okresního soudu nedošlo, 
lze souhlasit s názorem stěžovatelky vyjádřeném ve stížnosti pro porušení 
zákona, že Okresní soud v Ostravě před tím, než vydal rozhodnutí, jímž zamítl 
žádost obviněného D. K. o podmíněné propuštění, nepostupoval v souladu s 
ustanoveními § 2 odst. 5, 6 tr. ř., podle nichž orgány činné v trestním řízení 
postupují v souladu se svými právy a povinnostmi uvedenými v tomto zákoně a za 
součinnosti stran tak, aby byl zjištěn skutkový stav věci, o němž nejsou 
důvodné pochybnosti, a to v rozsahu, který je nezbytný pro jejich rozhodnutí. 
Důkazy přitom hodnotí podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. V důsledku 
tohoto závažného procesního pochybení nemůže obstát ani vydané meritorní 
rozhodnutí, které nabylo právní moci dne 28. 5. 2009, tedy dnem, kdy projev o 
zpětvzetí stížnosti obviněného byl doručen Okresnímu soudu v Ostravě (viz č. l. 
176 spisu). Proto pokud je na usnesení Okresního soudu v Ostravě ze dne 16. 3. 
2009 sp. zn. PP 33/2009 vyznačeno datum nabytí právní moci 9. 6. 2009, jde o 
údaj nesprávný.

Za nesprávné a zákonu odporující je třeba označit i postup a usnesení Krajského 
soudu v Ostravě ze dne 9. 6. 2009 sp. zn. 1 To 266/2009, jímž byla podle § 148 
odst. 1 písm. c) tr. ř. zamítnuta stížnost obviněného D. K., kterou původně 
podal proti již dříve citovanému usnesení Okresního soudu v Ostravě, kterým 
byla zamítnuta jeho žádost o podmíněné propuštění.

Podle § 144 ost. 2 tr. ř. oprávněná osoba může podanou stížnost vzít výslovně 
zpět, dokud o ní nebylo rozhodnuto.

Podle § 144 odst. 4 tr. ř. zpětvzetí stížnosti vezme, není-li překážek, 
usnesením na vědomí orgán povolaný k rozhodnutí o stížnosti, a nebyla-li věc 
dosud tomuto orgánu předložena, orgán, proti jehož rozhodnutí stížnost směřuje; 
v řízení před soudem činí toto rozhodnutí předseda senátu.

Podle § 140 odst. 1 písm. b), písm. bb) tr. ř. usnesení je pravomocné a 
vykonatelné, jestliže zákon sice proti němu připouští stížnost avšak oprávněné 
osoby se stížnosti výslovně vzdaly, nebo ji výslovně vzaly zpět.

Z přezkoumávaného spisu lze zjistit, že obviněný D. K. ihned po vyhlášení 
usnesení, jímž Okresní soud v Ostravě zamítl jeho žádost o podmíněné 
propuštění, podal proti němu do protokolu o veřejném zasedání stížnost. Po 
doručení písemného vyhotovení usnesení všem oprávněným osobám byl spis s již 
odůvodněnou stížností obviněného předložen dne 25. 5. 2009 Krajskému soudu v 
Ostravě k rozhodnutí. Neveřejné zasedání bylo předsedou senátu tohoto soudu 
nařízeno na 9. 6. 2009. Dne 28. 5. 2009 bylo Okresnímu soudu v Ostravě doručeno 
písemné podání obviněného, zastoupeného jím zvoleným obhájcem, že stížnost 
podanou proti usnesení z 16. 3. 2009 bere zpět. Toto prohlášení bylo 
následujícího dne, tj. 29. 5. 2009, faxováno Krajskému soudu v Ostravě. Z 
neznámých důvodů však namísto, aby předseda senátu tohoto soudu postupoval v 
souladu s výše citovanými ustanoveními § 144 odst. 2, 4 tr. ř., v řízení bylo 
pokračováno a dne 9. 6. 2009 krajský soud vydal usnesení, které bylo rovněž 
napadeno stížností pro porušení zákona.

Zde je třeba uvést, že pokud měl krajský soud pochyby o věrohodnosti zpětvzetí 
podané stížnosti, byl každopádně povinen se touto okolností zabývat a zjednat 
si v této otázce jasno a nikoli bez dalšího v řízení pokračovat a tuto 
informaci zprostředkovanou okresním soudem zcela ignorovat. Nejvyšší soud je 
tohoto názoru, že k zpětvzetí podané stížnosti došlo způsobem, který trestní 
řád připouští a nebylo zde žádného důvodu vést v této věci další řízení, když 
jediný správný postup měl být takový, že předseda senátu krajského soudu měl 
vzít svým usnesením toto zpětvzetí stížnosti na vědomí. Takové rozhodnutí má 
ale pouze deklaratorní povahu, a proto i když předseda senátu stížnostního 
soudu takové rozhodnutí nevydal, přesto právní moc usnesení soudu prvního 
stupně nastala okamžikem doručení zpětvzetí tomuto soudu, tedy 28. 5. 2009. 
Jestliže krajský soud v řízení pokračoval jiným způsobem, který vyústil ve 
vydání usnesení, jímž podle § 148 odst. 1 písm. c) tr. ř. zamítl stížnost 
obviněného, nepostupoval v souladu se zákonem

K jednoznačnému porušení zákona v neprospěch obviněného pak došlo tím, že mu 
předmětným rozhodnutím Krajského soudu v Ostravě byla prodloužena lhůta, po 
jejímž uplynutí by mohl opakovat svoji žádost o podmíněné propuštění, neboť 
tato se počítá od právní moci negativního soudního rozhodnutí. Tento závěr 
vyplývá z ustanovení § 331 odst. 1 tr. ř., podle něhož o podmíněném propuštění 
z trestu odnětí svobody rozhoduje soud na návrh státního zástupce nebo ředitele 
věznice, v níž se vykonává trest, na žádost obviněného nebo i bez takové 
žádosti, a to ve veřejném zasedání. Byla-li žádost obviněného o podmíněné 
propuštění zamítnuta, může jí obviněný opakovat teprve po uplynutí jednoho roku 
od zamítavého rozhodnutí, ledaže by žádost byla zamítnuta jen proto, že dosud 
neuplynula lhůta stanovená v zákoně pro podmíněné propuštění.

Vzhledem k výše uvedeným zjištěním a závěrům Nejvyšší soud podle § 268 odst. 2 
tr. ř. vyslovil, že oběma napadenými usneseními (Okresního soudu v Ostravě a 
Krajského soudu v Ostravě) byl v neprospěch obviněného D. K. porušen zákon v 
ustanoveních trestního řádu, jak jsou uvedena ve výroku tohoto rozsudku v 
bodech I. a II. Podle § 269 odst. 2 tr. ř. obě tato napadená usnesení zrušil 
včetně všech dalších obsahově navazujících rozhodnutí, která touto změnou 
pozbyla svého podkladu (výrok ad III.). Věc pak výrokem  ad IV. podle § 270 
odst. 1 tr. ř. přikázal Okresnímu soudu v Ostravě, aby ji v intencích tohoto 
rozsudku Nejvyššího soudu v potřebném rozsahu znovu projednal a rozhodl. To 
jinými slovy znamená, že si okresní soud opatří veškeré procesní spisy 
obsahující soudní rozhodnutí, na základě nichž obviněný vykonává, resp. 
vykonával trest odnětí svobody (nebo jejich ověřené kopie), vyžádá si 
aktualizovanou zprávu o jeho chování  a plnění povinností ve výkonu trestu 
odnětí svobody, jakož i všechny ostatní zprávy či písemné materiály, o nichž se 
v tomto rozhodnutí zmínil Nejvyšší soud. Vyslechne matku obviněného v postavení 
svědkyně k otázkám naznačeným Nejvyšším soudem, případně provede důkazy další, 
podle vlastního uvážení. Teprve po vyhodnocení takto komplexního důkazního 
materiálu bude moci objektivně rozhodnout o žádosti obviněného o podmíněné 
propuštění, přičemž zároveň posoudí, zda obviněný aktuálně ( viz § 88 a násl. 
zák. č. 40/2009 Sb., trestní zákoník) a to i s ohledem na ustanovení § 77 zák. 
č. 169/1999 Sb., o výkonu trestu odnětí svobody …, splňuje veškeré zákonné 
podmínky pro takové rozhodnutí. Podle § 270 odst. 4 tr. ř. je okresní soud 
vázán právním názorem, který vyslovil ve věci Nejvyšší soud a je povinen 
provést jím nařízené procesní úkony.

Poučení: Proti tomuto rozhodnutí není opravný prostředek přípustný.

V Brně dne 5. ledna 2010

Předseda senátu:

JUDr. František Hrabec  

