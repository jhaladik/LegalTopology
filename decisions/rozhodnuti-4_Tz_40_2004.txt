Soud: Nejvyšší soud

Spisová značka: 4 Tz 40/2004

Datum rozhodnutí: 10.03.2004

Typ rozhodnutí: Rozsudek




4 Tz 40/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky rozhodl ve veřejném zasedání dne 10. března 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti České republiky ve prospěch obviněného M. Č., proti 
výroku o trestu zákazu činnosti pravomocného rozsudku Okresního soudu v Tachově 
ze dne 14. 3. 2002, sp. zn. 9 T 33/2002, a podle § 268 odst. 2, § 269 odst. 2 a 
§ 270 odst. 1 tr. ř. rozhodl  t a k t o :

Pravomocným rozsudkem Okresního soudu v Tachově ze dne 14. 3. 2002, sp. 
zn.          9 T 33/2002, a v řízení, které mu předcházelo,  b y l    p o r u š 
e n   z á k o n   v ustanoveních § 36 a § 49 odst. 1 tr. zák. a § 2 odst. 5, 
odst. 6 tr. ř. v neprospěch obviněného M. Č.

V napadeném rozsudku   s e    z r u š u j e   výrok o trestu.

Zrušují se též všechna další rozhodnutí, která na zrušený výrok obsahově 
navazují, pokud vzhledem ke změně, k níž došlo zrušením, pozbyla podkladu.

Okresnímu soudu v Tachově   s e    p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Samosoudce Okresního soudu v Tachově rozhodl dne 14. 3. 2002 pod sp. zn. 9 T 
33/2002, rozsudkem, jímž byl obviněný M. Č. uznán vinným trestným činem maření 
výkonu úředního rozhodnutí podle § 171 odst. 1 písm. c) tr. zák., jehož se 
dopustil tím, že dne 17. 12. 2001 v 9.50 hod. ve S., ul. P., okres T., ač 
neřidič, řídil osobní motorové vozidlo zn. VAZ, přičemž trestním příkazem 
Okresního soudu v Tachově ze dne 30. 3. 2001, sp. zn. 1 T 7/2001, který nabyl 
právní moci dne 3. 5. 2001, mu byl uložen trest zákazu činnosti spočívající v 
zákazu řízení všech motorových vozidel na dobu pěti let. Za to mu byl uložen 
trest obecně prospěšných prací ve výměře 400 hodin, jakož i trest zákazu řízení 
všech motorových vozidel na dobu sedmi roků.

Vzhledem k tomu, že po vyhlášení rozsudku se státní zástupce i obviněný vzdali 
odvolání, a obviněný současně výslovně prohlásil, že si nepřeje, aby v jeho 
prospěch podaly odvolání osoby oprávněné k tomu podle ustanovení § 247 odst. 2 
tr. ř., nabyl rozsudek téhož dne právní moci.

Proti výroku o trestu zákazu činnosti, jež je obsažen v rozsudku Okresního 
soudu v Tachově ze dne 14. 3. 2002, sp. zn. 9 T 33/2002, podal ministr 
spravedlnosti stížnost pro porušení zákona ve prospěch obviněného M. Č. Podle 
jeho názoru byl uložením tohoto trestu v neprospěch obviněného porušen zákon v 
ustanoveních § 2 odst. 6 tr. ř. a  § 49 odst. 1 a § 36 tr. zák.

Ve svém mimořádném opravném prostředku ministr spravedlnosti především poukázal 
na skutečnost, že si samosoudce Okresního soudu v Tachově při posuzování 
napadené věci dostatečně neujasnil v jakém rozsahu musí obviněný vykonat trest 
zákazu činnosti spočívající v zákazu řízení všech motorových vozidel, který mu 
byl uložen pravomocným trestním příkazem téhož soudu ze dne 30. 3. 2001, sp. 
zn. 1 T 7/2001. Pokud by tomuto zjištění věnoval náležitou pozornost, 
nepřehlédl by, že uložením stejného trestu ve výměře sedmi let by přesáhl 
povolenou nejvyšší výměru, která je pro tento druh trestu určena, a která činí 
deset let.

Ministr spravedlnosti navrhl, aby Nejvyšší soud podle § 268 odst. 2 tr. ř. 
vyslovil, že napadeným výrokem o trestu rozsudku Okresního soudu v Tachově ze 
dne 14. 3. 2002, sp. zn. 9 T 33/2002, byl porušen zákon v namítaném rozsahu v 
neprospěch obviněného M. Č., aby podle § 269 odst. 2 tr. ř. zrušil uvedený 
rozsudek v napadené části, včetně dalších rozhodnutí, která na tento výrok 
obsahově navazují, pokud vzhledem ke změně, k níž došlo zrušením, pozbyla 
podkladu. Dále navrhl, aby Nejvyšší soud postupoval v intencích ustanovení § 
270 odst. 1 tr. ř., tj., aby věc přikázal soudu prvního stupně, jenž by ji měl 
v potřebném rozsahu znovu projednat a rozhodnout.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší povolenou výměru 
pro tento druh trestu.

Podle § 49 odst. 1 tr. zák. může soud uložit trest zákazu činnosti na jeden rok 
až deset let, dopustil-li se pachatel trestného činu v souvislosti s touto 
činností.

Podle § 2 odst.  5 tr. ř., postupují orgány činné v trestním řízení v souladu 
se svými právy a povinnostmi, uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě  i  v jejich souhrnu.

Nejvyšší soud konstatuje, že se samosoudce Okresního soudu v Tachově těmito 
zákonnými ustanoveními důsledně neřídil.

Především z obsahu spisu Okresního soudu v Tachově sp. zn. 1 T 7/2001 Nejvyšší 
soud zjistil, že samosoudce tohoto soudu vydal dne 30. 1. 2001 trestní příkaz, 
jímž obviněného M. Č. uznal vinným trestným činem maření výkonu úředního 
rozhodnutí podle § 171 odst. 1 písm. c) tr. zák., jehož se dopustil tím, že dne 
26. 10. 2000 kolem 17.30 hod. v obci K., okres T. na silnici  řídil osobní 
automobil Škoda 100  přesto, že věděl, že mu trvá sankce zákazu činnosti, 
spočívající v zákazu řízení všech motorových vozidel, která mu byla uložena v 
přestupkovém řízení rozhodnutím Policie ČR, Dopravní inspektorát v T. ze dne 
22. 2. 2000, čj. ORTC-13-944/DI-1-99, které nabylo právní moci dne 11. 3. 2000, 
přičemž zákaz řízení motorových vozidel byl uložen na dobu 24 měsíců, přičemž 
vozidlo řídil přesto, že není držitelem řidičského oprávnění, když při řízení 
vozidla vyjel vlevo mimo vozovku, kde porazil plot a  narazil do zdi místního 
obchodu. Za to mu byl uložen v sazbě § 171 odst. 1 tr. zák. za použití  § 35 
odst. 2 tr. zák. souhrnný trest odnětí svobody v trvání pěti měsíců, jehož 
výkon byl podle   § 58 odst. 1 písm. a)  a § 59 odst. 1 tr. zák. podmíněně 
odložen na zkušební dobu v trvání dvou roků. Podle § 49 odst. 1 tr. zák. byl 
obviněnému uložen trest zákazu činnosti řídit motorová vozidla v silničním 
provozu na dobu pěti let. Současně byl zrušen výrok  o trestu v trestním 
příkazu Okresního soudu v Tachově ze dne 27. 10. 2000, sp. zn. 1 T 95/2000, 
který nabyl právní moci dne 7. 2. 2001, jakož i všechna další rozhodnutí, která 
na zrušený výrok o trestu obsahově navazovala, pokud vzhledem ke změně, k níž 
došlo zrušením, pozbyla podkladu. Tento trestní příkaz nabyl právní moci dne 3. 
5. 2001.

Vyšší soudní úřednice Okresního soudu v Tachově vydala dne 18. 5. 2001 pod sp. 
zn. 1 T 7/2001 usnesení, jímž do výše trestu uloženého trestním příkazem téže 
sp. zn. z 30. 3. 2001 započítala podle § 59 odst. 3 tr. zák. za použití § 334 
odst. 1 tr. ř. do zkušební doby podmíněného odsouzení v trvání dvou roků část 
zkušební doby od 7. 2. 2001 do 3. 5. 2001, kterou obviněný vykonal z trestu 
uloženého trestním příkazem Okresního soudu v Tachově ze dne 27. 10. 2001, sp. 
zn. 1 T 95/2000. Další zápočet učiněný podle § 38 odst. 2, § 49 odst. 3 tr. 
zák. a § 334 odst. 1 tr. ř. se týkal části již vykonaného trestu zákazu 
činnosti spočívající v zákazu řízení motorových vozidel na dobu čtyř let, který 
byl uložen rovněž původním trestním příkazem Okresního soudu v Tachově dne 27. 
10. 2000, sp. zn. 1 T 95/2000, který byl v rámci uloženého souhrnného trestu 
zrušen. Do nově uloženého trestu stejného druhu ve výměře pěti let byla rovněž 
započtena doba od 7. 2. 2001 do 3. 5. 2001.

Je tak zřejmé, že v době, kdy rozhodoval Okresní soud v Tachově ve věci sp. zn. 
9 T 33/2002, jež je napadena stížností pro porušení zákona, měl obviněný z 
předchozího pravomocně uloženého trestu zákazu činnosti spočívající v zákazu 
řízení motorových vozidel v trvání pěti let vykonáno celkem 13 měsíců a 7 dnů, 
zbývalo tedy k vykonání ještě 3 roky, 10 měsíců a 23 dnů.

Je třeba konstatovat, že této okolnosti nevěnoval samosoudce Okresního soudu v 
Tachově při projednávání věci sp. zn. 9 T 33/2002, náležitou pozornost. Ač v 
posuzované trestní věci se již obžaloba, posléze i rozsudek, který skutkovou 
větu z obžaloby přejal beze změn, odvolávají na odsouzení obviněného M. Č. ve 
věci Okresního soudu v Tachově sp. zn. 1 T 7/2001, jímž mu byl uložen trest 
zákazu činnosti, který v nově napadlé trestní věci opět porušil, samosoudce si 
k hlavnímu líčení tento spis nepřipojil a důkaz jím neprovedl, jak je zřejmé 
jednak z referátu samosoudce, jímž nařizoval hlavní líčení, jednak z protokolu 
o hlavním líčení ze dne 14. 3. 2002. V hlavním líčení se samosoudce spokojil 
pouze s tím, že ze spisu sp. zn. 9 T 33/2002, přečetl opis trestního příkazu 
sp. zn. 1 T 7/2001, založený na č. l.  3 – 4 spisu, avšak takto provedeným 
důkazem nemohl zjistit v jakém rozsahu předchozí trest zákazu činnosti 
spočívající v zákazu řízení všech motorových vozidel obviněný již vykonal, a v 
jaké výši je možno takovýto druh trestu nově uložit tak, aby byl v souladu se 
zákonnými hledisky výše citovaných zákonných  ustanovení § 36 a § 49 odst. 1 
tr. zák.

Důsledkem těchto nedostatečně provedených skutkových zjištění a tudíž i 
nesprávného hodnocení důkazů ve vztahu k uložení trestu zákazu činnosti a 
stanovení jeho zákonné výměry je skutečnost, že samosoudce Okresního soudu v 
Tachově ve věci sp. zn. 9 T 33/2002, uložil tento trest ve výměře sedmi let, a 
navodil tak stav, kdy by měl obviněný M. Č. úhrnně vykonat trest zákazu 
činnosti spočívající v zákazu řízení motorových vozidel v trvání 10 roků, 10 
měsíců a 23 dnů. Umožňuje-li zákon uložit takovýto druh trestu v maximální 
výměře 10 let, byla tato výměra překročena.

Zákon v ustanovení § 266 odst. 2 tr. ř. umožňuje ministru spravedlnosti podat 
stížnost pro porušení zákona proti výroku o trestu pouze tehdy, jestliže je 
trest ve zřejmém nepoměru k stupni nebezpečnosti činu pro společnost nebo k 
poměrům pachatele nebo jestliže je uložený druh trestu ve zřejmém rozporu s 
účelem trestu. Nejvyšší soud v posuzované trestní věci shledal, že uložený 
trest zákazu činnosti v trvání sedmi roků je ve zřejmém nepoměru ke stupni 
nebezpečnosti činu pro společnost, když toto hledisko je nutno vztáhnout na 
každý trest, který je uložen ve výměře nad horní hranicí trestní sazby.

Vzhledem k argumentaci výše uvedené poté Nejvyšší soud vyslovil podle § 
268         odst. 2 tr. ř., že výrokem o trestu zákazu činnosti spočívajícím v 
zákazu řízení motorových vozidel na dobu sedmi let v pravomocném rozsudku 
Okresního soudu v Tachově ze dne 14. 3. 2002, sp. zn. 9 T 33/2002, byl porušen 
zákon v ustanoveních § 36 a § 49 odst. 1 tr. zák.,  a v řízení, které mu 
předcházelo, v ustanovení § 2 odst. 5, 6 tr. ř. v neprospěch obviněného M. Č. 
Podle § 269 odst. 2 tr. ř. Nejvyšší soud v napadeném rozsudku zrušil výrok  o 
trestu, stejně jako i všechna další rozhodnutí, která na tento výrok obsahově 
navazovala, pokud vzhledem ke změně, k níž došlo zrušením, pozbyla podkladu. 
Nejvyšší soud se v tomto směru neztotožnil s návrhem ministra spravedlnosti o 
rozsahu zrušení vadné části rozhodnutí. V situaci, kdy konstatoval porušení 
zákona podle § 2 odst. 5, odst. 6 tr. ř., jde o proces zjišťování skutkového 
stavu ve vztahu k volbě adekvátního druhu trestu a jeho výměry, přičemž tento 
proces nelze rozdělit na správné úvahy ve vztahu k trestu obecně prospěšných 
prací a naopak vadné úvahy ve vztahu k trestu zákazu činnosti. Nesprávná 
skutková zjištění  a vadné hodnocení důkazů provedených ke vztahu k uloženému 
trestu nutno vztáhnout na celý výrok o trestu, a proto také Nejvyšší soud při 
úvahách o rozsahu zrušení akcentoval uvedené skutečnosti, jakož i jednotu a   
nedílnost  výroku o trestu z tohoto pohledu.  Věc přikázal podle § 270 odst. 1 
tr. ř. Okresnímu soudu v Tachově, aby ji v potřebném rozsahu znovu projednal    
a rozhodl.

Samosoudce tohoto soudu provede v hlavním líčení důkaz čtením spisu Okresního 
soudu v Tachově sp. zn. 1 T 7/2001, jakož i přečtením nově vyžádaného opisu 
rejstříku trestů obviněného, a po vyhodnocení těchto nově provedených důkazů, v 
kontextu důkazů, jež jsou fixovány v trestním spise, nově rozhodne o uložení 
trestu zákazu činnosti spočívajícím v zákazu řízení motorových vozidel tak, aby 
jeho výměra konvenovala zákonným ustanovením § 36 a § 49 odst. 1 tr. zák., 
avšak i ustanovení § 273 tr. ř., které stanoví soudu prvního stupně překážku 
zákazu reformationis in peius.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který ve věci vyslovil Nejvyšší soud, a je povinen provést procesní 
úkony, jejichž provedení Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 10. března 2004

Předsedkyně senátu:

JUDr. Danuše   N o v o t n á   

	

	
