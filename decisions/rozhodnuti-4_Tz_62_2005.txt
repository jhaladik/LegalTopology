Soud: Nejvyšší soud

Spisová značka: 4 Tz 62/2005

Datum rozhodnutí: 14.06.2005

Typ rozhodnutí: Rozsudek




4 Tz 62/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
června 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného R.  M., proti usnesení Krajského soudu v 
Hradci Králové ze dne 7. 12. 2004, sp. zn. 10 To 611/2004, a podle § 268 odst. 
2, § 269 odst. 2 a § 270 odst. 1 tr. ř. rozhodl  t a k t o :

Usnesením Krajského soudu v Hradci Králové ze dne 7. 12. 2004, sp. zn. 10 To 
611/2004 a v řízení předcházejícím   b y l    p o r u š e n   z á k o n   v 
ustanoveních      § 2 odst. 5, odst. 6 a § 147 odst. 1  tr. ř. v neprospěch 
obviněného R. M.

Napadené usnesení  s e   z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Hradci Králové  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Obviněný R. M. byl rozsudkem Městského soudu v Praze ze dne 7. 10. 1999, sp. 
zn. 3 T 28/98, uznán vinným trestným činem podvodu podle § 250 odst. 1, odst. 4 
tr. zák. Za výše uvedený trestný čin a za dva trestné činy maření výkonu 
úředního rozhodnutí podle § 171 odst. 1 písm. c) tr. zák. z trestních příkazů 
Obvodního soudu pro Prahu 9 ze dne 30. 1. 1997, sp. zn. 3 T 10/97 a Okresního 
soudu v Pardubicích ze dne 3. 2. 1997, sp. zn. 3 T 288/96, byl  odsouzen podle 
§ 250 odst. 4 tr. zák. a § 35 odst. 2 tr. zák. k souhrnnému trestu odnětí 
svobody v trvání 7 roků za současného zrušení výroku o trestu z trestního 
příkazu Obvodního soudu pro Prahu 9 ze dne 30. 1. 1997, sp. zn. 3 T 10/97 a 
výroku o trestu z trestního příkazu Okresního soudu v Pardubicích ze dne 3. 2. 
1997, sp. zn. 3 T 288/96. Podle § 39a odst. 2 písm. c) tr. zák. byl pro výkon 
trestu zařazen do věznice s ostrahou. Tímtéž rozsudkem byli podle § 229 odst. 1 
tr. ř. poškození A. H. a Ing. P. D. odkázáni se svými nároky na náhradu škody 
na řízení ve věcech občanskoprávních.

Vrchní soud v Praze usnesením ze dne 16. 2. 2000, sp. zn. 5 To 152/99, k 
odvolání obviněného R. M. zrušil podle § 258 odst. 1 písm. f), odst. 2 tr. ř. 
rozsudek Městského soudu v Praze ze dne 7. 10. 1999, sp. zn. 3 T 28/98, ve 
výroku, jímž byli podle § 229 odst. 1 tr. ř. poškození A. H. a Ing. P. D. 
odkázáni se svými nároky na náhradu škody na řízení ve věcech občanskoprávních. 
Ve zbývajících výrocích zůstal napadený rozsudek beze změny.

Obviněný R. M. vykonává trest odnětí svobody v trvání 7 roků, který mu byl 
uložen výše citovaným rozsudkem, ve věznici s ostrahou, a to ve věznici ve 
Valdicích. Konec trestu má obviněný stanoven na 28. 12. 2006, lhůta k 
podmíněnému propuštění uplynula dne 28. 8. 2004.

Dne 10. 8. 2004 podala matka obviněného V. M. žádost o podmíněné propuštění z 
výkonu trestu odnětí svobody, obviněný se k této žádosti připojil a rovněž 
podal žádost o podmíněné propuštění z výkonu trestu.

Usnesením Okresního soudu v Jičíně ze dne 16. 11. 2004, sp. zn. 2 Pp 96/2004, 
bylo rozhodnuto podle § 61 odst. 1 tr. zák. za použití § 62 odst. 1 tr. zák., 
že obviněný R. M. se podmíněně propouští z výkonu trestu odnětí svobody 
uloženého rozsudkem Městského soudu v Praze ze dne 7. 10. 1999, sp. zn. 3 T 
28/98. Podle § 63 odst. 1 tr. zák. byla stanovena zkušební doba v trvání 7 roků 
za současného uložení dohledu v rozsahu § 26a, § 26b tr. zák. V odůvodnění 
usnesení Okresní soud v Jičíně uvedl, že bylo zjištěno, že obviněný R. M. po 
dobu výkonu vazby nebyl kázeňsky odměněn ani trestán, na nástupním oddělení se 
choval slušně a zařazen byl do III. skupiny vnitřní diferenciace. Nejprve byl 
pracovně zařazen, ale z důvodu nedostatku práce byl umístěn mezi nezaměstnané. 
Počátkem března 2002 byl zařazen na pracoviště HAN a byl 2x kázeňsky odměněn za 
dobrou pracovní morálku. V září 2000 mu byl uložen kázeňský trest pro 
přechovávání nepovolených věcí, v listopadu 2002 byl obviněný přeřazen do II. 
skupiny vnitřní diferenciace, kde je dosud. Chování odsouzeného je bez 
připomínek, ale mimo pracovní činnosti je pasivní. Během výkonu trestu byl 2x 
kázeňsky odměněn za kladný přístup k plnění pracovních povinností, naposledy v 
srpnu 2002 a 2x kázeňsky trestán pro porušení vnitřního řádu věznice, naposledy 
v prosinci 2002. Ředitel věznice má za to, že výkon trestu u obviněného R. M. 
neplní svůj účel. Z výpovědi V. M., matky obviněného je zřejmé, že obviněný má 
zajištěné bydlení i práci a v případě vyhovění žádosti svědkyně bude na jeho 
další život dohlížet. Ze zprávy probační a mediační služby bylo zjištěno, že 
obviněný R. M. sám kontaktoval středisko, jehož prostřednictvím prokázal 
možnost bydlení a zaměstnání a vcelku fungující sociální zázemí. Dále soud v 
odůvodnění usnesení uvedl, že po zhodnocení shora uvedených skutečností má za 
to, že hodnocení obviněného z výkonu trestu, zejména z poslední doby je kladné 
a s ohledem na zajištění bydlení a zaměstnání, jakož i fungujících rodinných 
vztahů lze mít za to, že dosavadní výkon trestu splnil svůj účel a k dovršení 
nápravy obviněného dojde i bez jeho úplného výkonu.

Proti výše citovanému usnesení Okresního soudu v Jičíně podal okresní státní 
zástupce v Jičíně stížnost, o níž rozhodoval Krajský soud v Hradci Králové.

Usnesením Krajského soudu v Hradci Králové ze dne 7. 12. 2004, sp. zn. 10 To 
611/2004, bylo napadené usnesení Okresního soudu v Jičíně ze dne 16. 11. 2004, 
sp. zn. 2 Pp 96/2004, zrušeno a bylo znovu rozhodnuto tak,  že se žádost 
obviněného R. M. o podmíněné propuštění z výkonu trestu odnětí svobody 
uloženého mu rozsudkem Městského soudu v Praze ze dne 7. 10. 1999, sp. zn. 3 T 
28/98, zamítá. V odůvodnění usnesení Krajský soud v Hradci Králové uvedl, že 
okresní soud učinil na základě důkazů správná zjištění, na základě těchto 
zjištění však dospěl k nesprávnému závěru, že obviněný splnil všechny zákonné 
podmínky pro podmíněné propuštění z výkonu trestu odnětí svobody. Krajský soud 
se však s tímto závěrem neztotožňuje. Z provedených důkazů je zřejmé, že v 
případě obviněného R. M. je splněna prvá zákonná podmínka, totiž skutečnost, že 
uplynula zákonná délka vykonaného trestu. Nelze však dospět k závěru, že 
obviněný se ve výkonu trestu odnětí svobody chová vzorně a plní všechny své 
uložené povinnosti s tím, že trest plní svůj účel. Komise, která zná obviněného 
nejlépe a může nejobjektivněji posoudit důvodnost jeho žádosti, nedoporučila 
její vyhovění a konstatovala, že trest odnětí svobody u obviněného neplní svůj 
účel a podmíněné propuštění obviněného by nepřispělo k dosažení účelu výkonu 
trestu. Další velmi významnou podmínkou je splnění předpokladu, že od 
odsouzeného lze předpokládat, že v budoucnu povede řádný život. Tomuto závěru 
však brání skutečnost, že obviněnému byla již jednou dána možnost, aby prokázal 
polepšení a schopnost vést řádný život, když byl v roce 1997 z výkonu trestu 
odnětí svobody podmíněně propuštěn, ale místo toho, aby se řádně choval a plnil 
všechny povinnosti, spáchal opakovaně další trestnou činnost. Toto svědčí o 
vážném stupni jeho narušení a bylo by za tohoto stavu neodpovědné předpokládat, 
že se obviněný již plně oprostil od návyků k páchání trestné činnosti a v 
případě předčasného propuštění z výkonu trestu by vedl již naprosto řádný život.

Proti usnesení Krajského soudu v Hradci Králové ze dne 7. 12. 2004, sp. zn. 10 
To 611/2004, podal ministr spravedlnosti České republiky stížnost pro porušení 
zákona ve prospěch obviněného R. M. Vytkl v ní, že zákon byl porušen v 
ustanoveních § 149 odst. 1 tr. ř. ve vztahu k ustanovení § 2 odst. 5, odst. 6 
tr. ř. a § 61 odst. 1 tr. zák. 

V odůvodnění stížnosti pro porušení zákona ministr spravedlnosti namítl, že 
Krajský soud v Hradci Králové nedostatečně přezkoumal spisový materiál o 
předchozí trestné činnosti obviněného, neboť jinak by nemohl tvrdit, že ten byl 
z posledního výkonu trestu propuštěn v roce 1997 a místo toho, aby se choval 
řádně, páchal další trestnou činnost. Z opisu z rejstříku trestů ze dne 14. 9. 
2004 a z připojených předmětných spisů nevyplývá, že by obviněný po svém 
podmíněném propuštění, tj. po dni 12. 5. 1998, spáchal další trestnou činnost. 
Vzhledem k tomu, že má na svobodě zajištěné bydlení, zaměstnání, dohled matky a 
dohled Probační a mediační služby České republiky, jsou dány předpoklady, že 
povede řádný život. Pokud jde o hodnocení z věznice, měl v daném případě soud 
objasnit otázku, proč ředitel věznice nedoporučuje podmíněné propuštění z 
výkonu trestu, jeho výslechem, případně výslechem informovaného pracovníka 
věznice ve Valdicích. Pokud Krajský soud v Hradci Králové bez doplnění 
informace z věznice, bez výslechu informovaného pracovníka věznice a na základě 
chybných informací stran předchozích odsouzení obviněného rozhodl o zamítnutí 
jeho žádosti o podmíněné propuštění z výkonu trestu, porušil tak zákon v jeho 
neprospěch.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Krajského soudu 
v Hradci Králové ze dne 7. 12. 2004, sp. zn. 10 To 611/2004, byl porušen zákon 
v neprospěch obviněného R. M. ve vytýkaném směru, aby podle § 269 odst. 2 tr. 
ř. napadené usnesení zrušil a dále postupoval podle § 270 odst. 1 tr. ř. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 61 odst. 1 tr. zák. po výkonu poloviny uloženého nebo podle rozhodnutí 
prezidenta republiky zmírněného trestu odnětí svobody může soud odsouzeného 
podmíněně propustit na svobodu, jestliže odsouzený ve výkonu trestu svým 
chováním a plněním svých povinností prokázal polepšení a 

a)může se od něho očekávat, že v budoucnu povede řádný život, nebo

b)soud přijme záruku za dovršení nápravy odsouzeného.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

V ustanovení § 2 odst. 6 tr. ř. je uvedeno, že orgány činné v trestním řízení 
hodnotí důkazy podle svého vnitřního přesvědčení založeného na pečlivém uvážení 
všech okolností případu jednotlivě i v jejich souhrnu. 

Z uvedených ustanovení je třeba vycházet při hodnocení zákonnosti usnesení 
Krajského soudu v Hradci Králové ze dne 7. 12. 2004, sp. zn. 10 To 611/2004, 
proti němuž byla stížnost pro porušení zákona podána. 

Pokud se jedná o podmínku, zda odsouzený ve výkonu trestu svým chováním  a 
plněním svých povinností prokázal polepšení, bude z tohoto hlediska důležitý 
způsob plnění základních povinností odsouzeného podle § 28 zákona č. 169/1999 
Sb., o výkonu trestu odnětí svobody a o změně některých souvisejících zákonů, 
ve znění pozdějších předpisů, tedy jak odsouzený dodržoval stanovený pořádek a 
kázeň, jak plnil pokyny a příkazy příslušníků Vězeňské služby, jak plnil 
pracovní úkoly, jak zacházel se svěřenými věcmi, zda dodržoval zásady slušného 
jednání s osobami, s nimiž přicházel do styku, zda i jinak zachovával vnitřní 
řád věznice a zda respektoval zákaz výroby, přechovávání, konzumace 
alkoholických nápojů a jiných návykových látek, zákaz výroby a přechovávání 
dalších nebezpečných předmětů. Při rozhodování o podmíněném propuštění je 
třeba, aby soud zjišťoval všechny okolnosti související s osobou odsouzeného, 
zejména jeho osobní a charakterové vlastnosti, celkový postoj k společenskému 
řádu a k společenským zájmům, prostředí, ve kterém žil, celý jeho dosavadní 
život a jeho trestnou činnost. V konkrétním případě souhlasí Nejvyšší soud s 
námitkou stěžovatele, že měla být krajským soudem náležitě objasněna otázka, 
proč ředitel věznice nedoporučuje podmíněné propuštění obviněného R. M. z 
výkonu trestu, a to jeho podrobným výslechem, případně podrobným výslechem 
informovaného pracovníka věznice ve Valdicích. 

Co se týká podmínky, zda lze od obviněného očekávat, že v budoucnu povede řádný 
život, z opisu rejstříku trestů  ze dne 14. 9. 2004 a z trestních spisů 
Obvodního soudu pro Prahu 9, sp. zn. 3 T 10/97 a Okresního soudu v Pardubicích, 
sp. zn. 3 T 288/96, Nejvyšší soud zjistil, že obviněný R. M. byl trestním 
příkazem Obvodního soudu pro Prahu 9 ze dne 30. 1. 1997, sp. zn. 3 T 10/97, 
odsouzen pro trestný čin maření výkonu úředního rozhodnutí podle § 171 odst. 1 
písm. c) tr zák., kterého se dopustil jednáním ze dne 17. 5. 1996, trestním 
příkazem Okresního soudu v Pardubicích ze dne 3. 2. 1997, sp. zn. 3 T 288/96, 
byl odsouzen pro trestný čin maření výkonu úředního rozhodnutí podle § 171 
odst. 1 písm. c) tr. zák., kterého se dopustil jednáním ze dne 13. 6. 1996. Dne 
12. 5. 1998 byl obviněný R. M. Okresním soudem v České Lípě podmíněně propuštěn 
z výkonu trestů uložených mu výše uvedenými trestními příkazy. Obviněný R. M. 
byl rozsudkem Městského soudu v Praze ze dne 7. 10. 1999, sp. zn. 3 T 28/98, 
uznán vinným trestným činem podvodu podle       § 250 odst. 1, odst. 4 tr. zák, 
kterého se dopustil jednáním ze dne 6. 6. 1996 a 22. 7. 1996. Za výše uvedené 
jednání byl odsouzen k souhrnnému trestu odnětí svobody v trvání 7 roků za 
současného zrušení výroku o trestu z trestního příkazu Obvodního soudu pro 
Prahu 9 ze dne 30. 1. 1997, sp. zn. 3 T 10/97 a výroku o trestu z trestního 
příkazu Okresního soudu v Pardubicích ze dne 3. 2. 1997, sp. zn. 3 T 288/96. Z 
výše uvedeného vyplývá, že všechny skutky, za které byly obviněnému uloženy 
tresty, byly spáchány v roce 1996 a že obviněný R. M. po svém podmíněném 
propuštění z výkonu trestu, tj. po dni 12. 5. 1998, již žádnou další trestnou 
činnost nespáchal. Krajský soud v Hradci Králové tedy pochybil, pokud uvedl, že 
obviněný R. M. po svém  propuštění z posledního výkonu trestu v roce 1997 místo 
toho, aby se choval řádně, páchal další trestnou činnost.  Krajský soud v 
Hradci Králové tedy nezjistil skutkový stav věci v rozsahu, který byl nezbytný 
pro jeho rozhodnutí, důkazy chybně zhodnotil, v důsledku čehož byl napadeným 
usnesením porušen zákon v ustanovení § 2 odst. 5, odst. 6 tr. ř. v neprospěch 
obviněného R. M.

Při posuzování, zda jsou dány předpoklady, že obviněný povede řádný život, bude 
třeba přihlédnout také k tomu, že obviněný má na svobodě zajištěné bydlení, 
zaměstnání a dohled Probační a mediační služby České republiky. Nejvyšší soud 
dále považuje za nutné uvést, že zákon počítá s tím, že u podmíněně 
propuštěných bude třeba k dovršení jejich převýchovy a k jejich resocializaci 
dalšího pozitivního působení. Proto lze v rámci podmíněného propuštění z výkonu 
trestu odnětí svobody uplatnit určitá opatření směřující k dovršení převýchovy 
podmíněně propuštěného, k jeho usměrnění, aby vedl řádný život, a k jeho 
opětovnému začlenění do jeho občanského života. Za tím účelem zákon:

a) umožňuje ukládat podmíněně propuštěnému přiměřená omezení směřující k tomu, 
aby vedl řádný život, a povinnost nahradit podle svých sil škodu, kterou 
trestným činem způsobil (§ 63 odst. 3 tr. zák.),

b) ukládá soudu povinnost sledovat chování podmíněně propuštěného a případně se 
opírat o pomoc zájmových sdružení občanů (§ 331 odst. 1, § 329 tr. ř.),

c) umožňuje soudu požádat zájmové sdružení občanů činné na pracovišti 
odsouzeného nebo v jeho bydlišti o výchovné spolupůsobení jak v případě, kdy 
toto sdružení převzalo záruku za dovršení nápravy odsouzeného, tak také v 
případě, kdy zájmové sdružení takovou záruku nepřevzalo,

d) umožňuje soudu vyslovit nad podmíněně propuštěným dohled, pro jehož výkon 
platí přiměřeně ustanovení § 26a a § 26b tr. zák.

Na základě všech výše uvedených skutečností dospěl Nejvyšší soud k závěru, že 
usnesením Krajského soudu v Hradci Králové ze dne 7. 12. 2004, sp. zn. 10 To 
611/2004 a v řízení předcházejícím  byl porušen zákon v ustanoveních § 2 odst. 
5, odst. 6 a § 147 odst. 1 tr. ř. v neprospěch obviněného R. M.

Nejvyšší soud proto podle § 268 odst. 2 tr. ř. vyslovil porušení zákona v 
uvedeném směru, podle § 269 odst. 2 tr. ř. napadené rozhodnutí zrušil, stejně 
jako všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

Krajskému soudu v Hradci Králové bylo podle § 270 odst. 1 tr. ř. přikázáno, aby 
věc v potřebném rozsahu znovu projednal, přičemž podle § 270 odst. 4 tr. ř. je 
vázán právním názorem, který vyslovil ve věci Nejvyšší soud, a je povinen 
provést procesní úkony, jejichž provedení Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 14. června 2005

Předseda senátu:

JUDr. J. P.
