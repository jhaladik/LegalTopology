Soud: Nejvyšší soud

Spisová značka: 4 Tz 48/2007

Datum rozhodnutí: 28.06.2007

Typ rozhodnutí: ROZSUDEK




4 Tz 48/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 28. června 
2007 v senátě složeném z předsedy JUDr. J. P. a soudců  JUDr. D. N. a JUDr. P. 
Š. stížnost pro porušení zákona, kterou podal ministr spravedlnosti ve prospěch 
obviněného  J.  J., proti usnesení Městského soudu  v Praze ze dne  21. 12. 
2006, sp. zn. 5 To 490/2006, a podle § 268 odst. 2, § 269 odst. 2  a § 270 
odst. 1 tr. ř. rozhodl      t a k t o :

Pravomocným usnesením Městského soudu v Praze ze dne 21. 12. 2006, sp. zn. 5 To 
490/2006,  a v řízení, které mu předcházelo,   b y l    p o r u š e n    z á k 
o n   v ustanoveních § 60 odst. 4 písm. a), § 147 odst. 1 a § 148 odst. 1 písm. 
b) tr. ř. v neprospěch obviněného J. J.

Napadené usnesení   s e    z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Praze  s e    p ř i k a z u j e ,  aby věc v potřebném 
rozsahu znovu projednal a rozhodl.

O d ů v o d n ě n í :

	

Rozsudkem Obvodního soudu pro Prahu 10 ze dne 15. 7. 2002, sp. zn. 3 T 
198/2001, byl obviněný J. J. uznán vinným ze spáchání trestného činu krádeže 
podle § 247 odst. 1 písm. b), e), odst. 2 tr. zák. a byl mu uložen podle § 187 
odst. 2 tr. zák. za použití § 35 odst. 2 tr. zák. souhrnný trest odnětí svobody 
v trvání 2 let a 6 měsíců. Podle § 60a odst. 1, 2 tr. zák. za použití § 58 
odst. 1 tr. zák. byl výkon uloženého trestu podmíněně odložen na zkušební dobu 
v trvání 4 roků. Zároveň byl nad obviněným vysloven dohled a byla mu uložena 
povinnost během zkušební doby se podrobit léčení závislosti na návykových 
látkách. Dále mu byl uložen trest propadnutí věci. Současně byl zrušen výrok o 
trestu z rozsudku Okresního soudu v Příbrami ze dne 15. 10. 2001, sp. zn. 2 T 
8/2001, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Rozsudek nabyl 
právní moci dne 15. 7. 2002. 

Rozsudkem Obvodního soudu pro Prahu 2 ze dne 24. 2. 2004, sp. zn. 2 T 3/2004, 
byl obviněný J. J. uznán vinným ze spáchání trestného činu nedovolené výroby a 
držení omamných a psychotropních látek a jedů podle § 187a odst. 1 tr. zák., 
jehož se měl dopustit jednáním ze dne 22. 10. 2003, za což byl odsouzen podle § 
157a odst. 1 tr. zák. k trestu odnětí svobody v trvání 6 měsíců, pro jehož 
výkon byl zařazen do věznice s dozorem. Rozsudek nabyl právní moci dne 1. 6. 
2004. 

Usnesením Obvodního soudu pro Prahu 10 ze dne 24. 7. 2006, sp. zn. 3 T 
198/2001, bylo podle § 60a odst. 4 tr. zák. rozhodnuto tak, že obviněný J. J. 
vykoná původně podmíněně odložený trest odnětí svobody v trvání 2 let a 6 
měsíců, který mu byl uložen rozsudkem téhož soudu ze dne 15. 7. 2002, sp. zn. 3 
T 198/2001. Podle § 39a odst. 3 tr. zák. byl obviněný J. J. pro výkon trestu 
zařazen do věznice s dozorem. 

Usnesení obviněný převzal dne 23. 8. 2006 a dne 24. 8. 2006 proti tomuto 
usnesení podal stížnost.

Městský soud v Praze usnesením ze dne 21. 12. 2006, sp. zn. 5 To 490/2006, 
rozhodl podle § 148 odst. 1 písm. b) tr. ř. tak, že stížnost obviněného J. J. 
jako opožděnou zamítl. Z odůvodnění usnesení se podává, že městský soud po 
přezkoumání procesních podmínek stížnostního řízení dospěl k závěru, že není 
oprávněn stížnost meritorně projednávat pro nesplnění procesních podmínek, 
neboť obviněný nedodržel místo k podání stížnosti, v důsledku čehož nemohla být 
stížnost posouzena jako včas a řádně podaná. 

Proti citovanému usnesení Městského soudu v Praze podal ministr spravedlnosti 
podle § 266 odst. 1 tr. ř. stížnost pro porušení zákona ve prospěch obviněného 
J. J. Podle jeho názoru napadeným rozhodnutím došlo k porušení zákona v 
neprospěch obviněného v ustanovení § 60 odst. 4 písm. a) tr. ř. a § 148 odst. 1 
písm. b) tr. ř. 

Stěžovatel ve svém mimořádném opravném prostředku především poukázal na 
skutečnost, že obviněnému bylo usnesení Obvodního soudu pro Prahu 10 ze dne 24. 
7. 2006, sp. zn. 3 T 198/2001, doručeno dne 23. 8. 2006 a obviněný proti němu 
podal stížnost, kterou dne 24. 8. 2006 zaslal jednak na Obvodní soud pro Prahu 
10 a jednak na Městský soud v Praze. Spisový materiál byl Městskému soudu v 
Praze doručen teprve dne 19. 12. 2006. Městský soud v Praze v neveřejném 
zasedání konaném dne 21. 12. 2006 stížnost obviněného podle § 148 odst. 1 písm. 
b) tr. ř. zamítl s tím, že stěžovatel nedodržel místo k podání stížnosti, v 
důsledku čehož nemohla být stížnost posouzena jako včas a řádně podaná. V 
odůvodnění se dále uvádí, že ačkoliv byl řádně poučen o adresování stížnosti 
soudu I. stupně, stížnost zaslal na Městský soud v Praze. Zde byla přijata dne 
25. 8. 2006 a obratem zaslána na Obvodní soud pro Prahu 10, kde byla přijata 
dne 31. 8. 2006, tedy po uplynutí lhůty.

Podle názoru ministra spravedlnosti Městský soud v Praze  při rozhodování o 
stížnosti obviněného J. J. pochybil, když nerespektoval ustanovení § 60 odst. 4 
písm. a) tr. ř., když přehlédl, že obviněný stížnost adresoval jednak Městskému 
soudu v Praze a jednak Obvodnímu soudu pro Prahu 10, přičemž obě stížnosti byly 
doručeny soudům v zákonné lhůtě.

Ministr spravedlnosti navrhl, aby Nejvyšší soud České republiky podle § 268 
odst. 2  tr. ř. vyslovil namítané porušení zákona, k němuž došlo v neprospěch 
obviněného, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř., tj. aby věc vrátil tomu orgánu, o jehož 
rozhodnutí jde.

Nejvyšší soud České republiky (dále jen Nejvyšší soud) přezkoumal podle § 267   
odst. 3 tr. ř. zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, a shledal, že zákon byl 
porušen.

Jak bylo zjištěno ze spisového materiálu, Obvodní soud pro Prahu 10 nařídil v 
trestní věci obviněného J. J. na den 24. 7. 2006 veřejné zasedání, jehož 
předmětem bylo rozhodnutí o nařízení výkonu podmíněně odloženého trestu odnětí 
svobody. Obviněný J. J. byl řádně a včas předvolán k veřejnému zasedání. K 
tomuto se nedostavil a Obvodní soud pro Prahu 10 usnesením ze dne 24. 7. 2006, 
sp. zn. 3 T 198/2001, rozhodl tak, že podle  § 60a odst. 4 tr. zák. vykoná 
obviněný J. J. původně podmíněně odložený trest odnětí svobody v trvání 2 let a 
6 měsíců, který mu byl uložen rozsudkem téhož soudu ze dne 15. 7. 2002, sp. zn. 
3 T 198/2001. Podle § 39a odst. 3 tr. zák. byl obviněný J. J. pro výkon trestu 
zařazen do věznice s dozorem. Usnesení obsahuje poučení o možnosti podat proti 
němu stížnost do tří dnů ode dne oznámení k Městskému soudu v Praze 
prostřednictvím Obvodního soudu pro Prahu 10.

Ustanovení § 137 odst. 1 tr. ř. uvádí, že usnesení je třeba oznámit osobě, 
které se přímo dotýká, jakož i osobě, která k němu dala svým návrhem podnět. 
Oznámení se děje buď vyhlášením usnesení v přítomnosti toho, jemuž je třeba 
usnesení oznámit, anebo doručením opisu usnesení. V posuzované trestní věci 
nebyl obviněný osobně přítomen u veřejného zasedání konaného dne 24. 7. 2006. 
Usnesení mu bylo oznámeno doručením opisu usnesení,  a to dne 23. 8. 2006. 

Podle § 141 odst. 1 tr. ř. je opravným prostředkem proti usnesení stížnost.

Z ustanovení § 143 odst. 1 tr. ř. vyplývá, že se stížnost podává u orgánu, 
proti jehož usnesení stížnost směřuje, a to do tří dnů od oznámení usnesení (§ 
137); jestliže se usnesení oznamuje jak obviněnému, tak i jeho zákonnému 
zástupci nebo obhájci, běží lhůta od toho oznámení, které bylo provedeno 
nejpozději. 

Podle § 60 odst. 4 písm. a) tr. ř. je lhůta zachována též tehdy, jestliže 
podání bylo ve lhůtě podáno jako poštovní zásilka adresovaná soudu, státnímu 
zástupci nebo policejnímu orgánu, u něhož má být podáno nebo který má ve věci 
rozhodnout.

Z uvedeného výčtu je zřejmé, že stížnost se zásadně podává u orgánu, proti 
jehož usnesení směřuje; za podmínek § 60 odst. 4 tr. ř. ji však lze podat i u 
jiných orgánů činných v trestním řízení, resp. dalších orgánů, s účinkem, že 
lhůta k podání stížnosti je zachována. 

Stížnost jako opravný prostředek proti usnesení Obvodního soudu pro Prahu 10 
tak mohl obviněný v souladu s ustanovením § 143 odst. 1 a § 60 odst. 4 písm. a) 
tr. ř. podat jak u Obvodního soudu pro Prahu 10, tak u Městského soudu v Praze, 
a to do tří dnů od oznámení tohoto usnesení. 

Jak vyplývá ze spisu Obvodního soudu pro Prahu 10, sp. zn. 3 T 198/2001, 
obviněný J. J. podal proti usnesení Obvodního soudu pro Prahu 10 stížnost. 
Stížnost sepsal dne 23. 8. 2006 ve dvou vyhotoveních a adresoval ji jednak 
Městskému soudu v Praze a jednak Obvodnímu soudu pro Prahu 10. Obě stížnosti 
podal na poštu dne 24. 8. 2006, tzn. ve lhůtě tří dnů ode dne oznámení.

Městský soud v Praze jako soud druhého stupně nesplnil důsledně svou povinnost, 
vyplývající mu z ustanovení § 147 odst. 1 tr. ř. a pochybil také při aplikaci 
ustanovení § 148 odst. 1 písm. b) tr. ř., pokud stížnost obviněného zamítl jako 
opožděně podanou. Vzhledem k tomu, co je uvedeno výše, je nepochybné, že 
obviněný J. J. plně využil možnosti zákona, a to ustanovení § 60 odst. 4 písm. 
a) tr. ř., když stížnost proti usnesení adresoval nejen soudu, proti jehož 
rozhodnutí směřuje, ale i soudu, který o stížnosti rozhodnout má. 

Vzhledem ke shora uvedeným skutečnostem Nejvyšší soud vyslovil podle § 
268       odst. 2 tr. ř., že usnesením Městského soudu v Praze ze dne 21. 12. 
2006, sp. zn. 5 To 490/2006, byl porušen zákon v ustanoveních § 60 odst. 4 
písm. a), § 147 odst. 1 a § 148 odst. 1 písm. b) tr. ř. v neprospěch obviněného 
J. J. Podle § 269 odst. 2 tr. ř. napadené usnesení zrušil, jakož i všechna 
další rozhodnutí, která na toto usnesení obsahově navazovala, pokud vzhledem ke 
změně, k níž došlo zrušením, pozbyla podkladu. Věc podle  § 270 odst. 1 tr. ř. 
přikázal Městskému soudu v Praze, aby ji v potřebném rozsahu znovu projednal a 
rozhodl.

Městský soud v Praze věc obviněného J. J. přezkoumá v intencích § 147   odst. 1 
tr. ř. a učiní některé z rozhodnutí, k němuž je dle ustanovení § 148 odst. 1 či 
§ 149 odst. 1 tr. ř. oprávněn.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 28. června 2007

                                                                                
     Předseda senátu:

                                                                                
    JUDr. J.  P. 

                                                                                
     Vypracoval:

                                                                                
     JUDr. P. Š.

	

	
