Soud: Nejvyšší soud

Důvod dovolání: § 3 odst.2, § 250b odst. 1 tr. zák., § 228 odst. 1  tr. ř. 

Spisová značka: 4 Tz 22/2010

Datum rozhodnutí: 16.11.2010

Typ rozhodnutí: ROZSUDEK


Heslo: Náhrada škody, Úvěrový podvod

Dotčené předpisy: § § 268 odst. 2 tr. ř., § 269 odst. 2 tr. ř., § 271 odst. 2 tr. ř.

Kategorie rozhodnutí: D




4 Tz 22/2010
ČESKÁ   REPUBLIKA

R O Z S U D E K 
J M É N E M   R E P U B L I K Y




Nejvyšší soud České republiky projednal ve veřejném zasedání konaném 
dne                16. listopadu 2010 v senátu složeném z předsedy senátu JUDr. 
Františka Hrabce a soudců JUDr. Jiřího Pácala a JUDr. Danuše Novotné stížnost 
pro porušení zákona, kterou podala ministryně spravedlnosti České republiky ve 
prospěch obviněných A.  H., J.  M., I.  D. a P.                Č., proti 
trestnímu příkazu Okresního soudu v Jablonci nad Nisou ze dne 16. 7. 2009 sp. 
zn.                   3 T 165/2009, a podle  § 268 odst. 2, § 269 odst. 2 a § 
271 odst. 2 tr. ř. rozhodl   t a k t o :
 
	Trestním příkazem Okresního soudu v Jablonci nad Nisou ze dne 16. 7. 
2009 sp. zn.           3 T 165/2009   b y l   p o r u š e n   z á k o n   v 
ustanovení § 228 odst. 1 tr. ř. v neprospěch obviněných A. H., J. M., I. D. a 
P. Č. a v ustanovení § 43 odst. 3 tr. ř. v neprospěch obviněného P. Č. 

	Napadený trestní příkaz  s e   částečně   z r u š u j e , a to v obou 
výrocích o náhradě škody.

	Zrušují se též všechna další rozhodnutí na zrušenou část trestního 
příkazu obsahově navazující, pokud vzhledem ke změně, k níž došlo zrušením, 
pozbyla podkladu.

	Podle § 229 odst. 1 tr. ř. se poškozená společnost ESSOX s. r. o., S. 
n., Č. B., se svým nárokem na náhradu škody odkazuje na řízení ve věcech 
občanskoprávních.


Odůvodnění:

Ministryně spravedlnosti podala podle § 266 odst. 1 tr. ř. stížnost pro 
porušení zákona ve prospěch obviněných A. H., J. M., I. D. a P. Č. proti 
trestnímu příkazu Okresního soudu v Jablonci nad Nisou ze dne 16. 7. 2009 sp. 
zn. 3 T 165/2009, kterým byl obviněný A. H. uznán vinným trestným činem 
úvěrového podvodu podle § 250b odst. 1 tr. zák. (č. 140/1961 Sb.) a obvinění J. 
M., I. D. a P. Č. byli uznáni vinnými z pomoci k tomuto trestnému činu podle § 
10 odst. 1 písm. c), § 250b odst. 1 tr. zák. (č. 140/1961 Sb.). Citovaný 
trestní příkaz nabyl právní moci ohledně obviněných D. a M. dne 14. 8. 2009, 
ohledně obviněných H. a Č. dne 15. 8. 2009. Uvedené trestné činnosti se 
obvinění dopustili tím, že

1) dne 18. 3. 2009 obviněný M. v dopoledních hodinách navštívil druha své 
sestry, obviněného H. v J. n. N., ul. 5. k., kterého pod záminkou obstarání 
práce vylákal na předem sjednanou schůzku s obviněným D. k prodejně K+B Expert, 
s. r. o., ul. J., J. n. N., kdy prostřednictvím této prodejny obviněný H. 
dobrovolně podle pokynů a rady obviněných D. a  Č. uzavřel se společností 
Essox, s. r. o., se sídlem S. n., Č. B., smlouvu o úvěru na plazmový televizor 
zn. Panasonic a DVD přehrávač zn. ECG, v celkové hodnotě 16.310,- Kč, přičemž 
uhradil v prodejně akontaci 1.620,- Kč, kterou mu poskytl obviněný Č., a 
zavázal se k měsíčním splátkám ve výši 689,- Kč po dobu 30ti měsíců, kdy byl 
seznámen s obchodními podmínkami úvěrové smlouvy, a při sjednávání smlouvy o 
úvěru uvedl, že má příjem 11.260,- Kč a výdaje na bydlení 1.350,- Kč, přičemž 
příjem obviněného H. ve skutečnosti činí 5.248,- Kč a náklady na bydlení jsou 
8.000,- Kč, zakoupené věci na úvěr pak byly prodány neustanovené osobě a 
finanční hotovost získaná jejich prodejem byla rozdělena mezi obviněné.

2) Obviněný P. Č. byl dále uznán vinným trestným činem podvodu podle § 250 
odst. 1, 2 tr. zák. (č. 140/1961 Sb.), kterého se dopustil tím, že v Ž. B. dne 
17. 4. 2007 vylákal od T. M. částku ve výši 48.000,- Kč na hotovosti s tím, že 
tuto částku bude pravidelně měsíčně splácet, což však neučinil a ani neměl  v 
úmyslu učinit, s ohledem na svou finanční situaci, a T. M., tak o tuto částku 
poškodil.

	Za to byli obvinění A. H., J. M. a I. D. odsouzeni každý k trestu 
odnětí svobody v trvání 9 měsíců, s podmíněným odkladem jeho výkonu na zkušební 
dobu 2 roků. Obviněný P. Č. pak k úhrnnému trestu odnětí svobody v trvání 1 
roku, s podmíněným odkladem jeho výkonu na zkušební dobu 2 roků. Podle § 228 
odst. 1 tr. ř. byla všem obviněným uložena povinnost společně a nerozdílně 
zaplatit společnosti Essox,  s. r. o. škodu ve výši 14.578,- Kč a P. Č. pak 
povinnost zaplatit T. M. na náhradě škody částku 48.000,- Kč.

	Stěžovatelka v podané stížnosti pro porušení zákona poukázala na obsah 
ustanovení          § 3 odst. 1, 2, 4 a § 10 odst. 1, 2 tr. zák. (č. 140/1961 
Sb.) a ustanovení § 43 odst. 3, § 228 odst. 1 tr. ř. a konstatovala, že se jimi 
samosoudce Okresního soudu v Jablonci nad Nisou důsledně neřídil.

	Dále zdůraznila, že obviněný A. H. uvedl v žádosti o úvěr nepravdivé 
údaje o výši svého příjmu a nákladech na domácnost a naplnil tak znaky skutkové 
podstaty trestného činu úvěrového podvodu podle § 250b odst. 1 tr. zák. Avšak 
poškozená společnost Essox, s. r. o. neověřovala tyto údaje a žádost 
automaticky schválila poté, co provedla kontrolu registru dlužníků v seznamech 
odcizených dokladů. A. H. se v podstatě doznal k jednání naplňujícímu znaky 
trestného činu. Byl sice hlavním pachatelem, ale spáchání činu nevymyslel a byl 
ostatními využit jako tzv. bílý kůň. K osobě obviněného H. bylo zjištěno, že do 
projednávané věci byl celkem 11x soudně trestán, k těmto odsouzením však nelze 
přihlížet, neboť jsou osvědčena, zahlazena, amnestována, popř. tresty vykonány, 
vždy s fikcí neodsouzení. Za podstatnou okolnost z hlediska posouzení 
trestnosti jednání obviněného i správnosti adhezního výroku lze považovat 
skutečnost, doloženou úředním záznamem ze dne 29. 6. 2009 na č. l. 62 spisu, a 
sice že obviněný A. H. řádně hradil úvěrovou smlouvu, kterou dne 18. 3. 2009 s 
poškozenou společností uzavřel,   a dokonce měl jednu měsíční splátku 
předplacenu.

	Podle nálezu Ústavního soudu ze dne 7. 11. 2006 sp. zn. ÚS 631/05, „má-
li v testu proporcionality obstát trestní stíhání úvěrového podvodu dle § 250b 
tr. zák., u něhož se v odstavci 1 nevyžaduje vznik škody, pak musí orgány činné 
v trestním řízení pečlivě zkoumat, zda uvedení nepravdivého údaje bylo v 
objektivní poloze vůbec způsobilé ohrozit zájem chráněný trestním zákonem, a to 
jak z hlediska reálného vlivu nepravdivého údaje na úvahu poskytovatele úvěru o 
návratnosti půjčených peněz, tak z hlediska výše reálně hrozící škody, kde je 
třeba odlišovat podnikatelské a spotřebitelské úvěry. Zdrženlivost je namístě 
zejména tam, kde měl následný úvěrový vztah standardní průběh, úvěr byl řádně 
splácen,            a kde tedy obavy vyjádřené v hrozbě trestněprávního postihu 
vůbec nenašly naplnění.“

	Z odůvodnění citovaného nálezu mj. vyplývá, že pokud je trestní 
odpovědnost dovozována pouze ze sdělení nepravdivých údajů, je třeba zvážit 
materiální stránku trestného činu a zda zmíněný rozpor je vůbec způsobilý 
ohrozit trestním právem chráněný úvěrový vztah; pokud má vztah běžný průběh, 
tzn. úvěr je splácen, mohla by dovozovaná trestní odpovědnost být v rozporu s 
proporcionalitou trestní represe.

	Podle stěžovatelky s přihlédnutím k citovanému rozhodnutí a obsahu 
spisu je zřejmé, že stupeň společenské nebezpečnosti činu obviněného A. H. je 
nepatrný a nedosahuje nebezpečnosti trestného činu. A. H. tak neměl být 
odsouzen.

	Platí-li uvedený závěr pro obviněného A. H., pak nemohou být trestně 
odpovědní ani účastníci na jeho činu, spoluobvinění J. M., I. D. a P. Č. 
Jestliže se hlavní pachatel nedopustil trestného činu, jak bylo odůvodněno 
výše, nemohou být tito obvinění jeho účastníky ve smyslu § 10 odst. 1 písm. c) 
tr. zák.

	Ministryně spravedlnosti pak poukázala i na to, že do popisu skutků pod 
oběma body výroku o vině byla pojata výše způsobené škody. Pokud ovšem došlo do 
okamžiku vydání trestního příkazu k částečné náhradě škody, jak plyne z 
vyjádření poškozené společnosti ještě před podáním obžaloby, bylo povinností 
soudu rozhodnout podle § 228 odst. 1 tr. ř. o nároku poškozeného jen v takové 
výši, v níž dosud škoda nebyla nahrazena. Adhezní výrok pod bodem 1) napadeného 
trestního příkazu je proto nesprávný, pokud stanoví solidární povinnost k 
náhradě škody v celém rozsahu. Zmocněnkyně poškozeného T. M., V. M., se pak 
vůbec nepřipojila k trestnímu řízení s nárokem na náhradu škody. Soud tak neměl 
o náhradě škody pod bodem 2) vůbec rozhodovat, neboť nárok poškozeného nebyl 
řádně uplatněn a není přípustné, aby soud v adhezním řízení rozhodoval z moci 
úřední.

	V závěru stížnosti pro porušení zákona proto navrhla, aby Nejvyšší soud 
podle § 268 odst. 2 tr. ř. vyslovil, že pravomocným trestním příkazem Okresního 
soudu v Jablonci nad Nisou ze dne 16. 7. 2009 č. j. 3 T 165/2009-70, byl pod 
bodem 1) výroku o vině porušen zákon v neprospěch obviněného A. H. v ustanovení 
§ 3 odst. 2 tr. zák., ve vztahu k ustanovení § 250b odst. 1 tr. zák., a v 
ustanovení § 228 odst. 1 tr. ř., a v neprospěch obviněných J. M., I. D. a P. Č. 
v ustanovení § 10 odst. 1 písm. c) tr. zák., ve vztahu k ustanovení § 250b 
odst. 1 tr. zák., a v ustanovení § 228 odst. 1  tr. ř., a dále pod bodem 2) v 
neprospěch obviněného P. Č. v ustanovení § 228 odst. 1 tr. ř. Podle § 269 odst. 
2 tr. ř. aby napadený trestní příkaz zrušil, včetně všech obsahově navazujících 
rozhodnutí, pozbyla-li zrušením podkladu, a dále aby postupoval podle § 270 
odst. 1 tr. ř., popř. podle § 271 odst. 1 tr. ř.

	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl, i když 
nikoli v tom rozsahu, jak namítala stěžovatelka.

	Podle § 3 odst. 1 zák. č. 140/1961 Sb. (dále jen  tr. zák. ) je 
trestným činem pro společnost nebezpečný čin, jehož znaky jsou uvedeny v tomto 
zákoně. Podle § 3 odst. 2 téhož zákona čin, jehož stupeň nebezpečnosti pro 
společnost je nepatrný, není trestným činem,         i když jinak vykazuje 
znaky trestného činu. Stupeň nebezpečnosti činu pro společnost je podle § 3 
odst. 4 tr. zák. určován zejména významem chráněného zájmu, který byl činem 
dotčen, způsobem provedení činu a jeho následky, okolnostmi, za kterých byl čin 
spáchán, osobou pachatele, mírou jeho zavinění a jeho pohnutkou.

	Trestného činu úvěrového podvodu podle § 250b odst. 1 tr. zák. se 
dopustí, kdo při sjednávání úvěrové smlouvy či v žádosti o poskytnutí subvence 
nebo dotace uvede nepravdivé nebo hrubě zkreslené údaje nebo podstatné údaje 
zamlčí.

	Citované ustanovení trestního zákona o trestném činu úvěrového podvodu 
poskytuje ochranu sjednávání úvěrových smluv, poskytování subvencí a dotací. 
Trestní odpovědnost podle tohoto ustanovení může vzniknout jen v návaznosti na 
smlouvu o úvěru, a nikoli v návaznosti na jiné smlouvy, jejichž předmětem může 
také být poskytnutí peněžních prostředků (např. smlouva o půjčce). Poskytování 
úvěrů může být předmětem podnikání               i jiných podnikatelů, nežli 
jsou banky, což mimo jiné znamená, že tyto subjekty si mohou (stejně jako 
banky) platně sjednat odměnu za poskytnutí úvěru a i ve vztahu k nim se 
pachatel může dopustit trestného činu úvěrového podvodu podle § 250b tr. zák. K 
trestní odpovědnosti za tento trestný čin podle odst. 1 není třeba vznik škody. 
Proto ani úmysl pachatele nemusí k takové škodě směřovat. Trestný proto bude i 
pachatel, který uvedením nepravdivých údajů získá úvěr, jenž pak řádně splácí. 
V takovýchto případech je potom třeba náležitě zvažovat stupeň nebezpečnosti 
činu pro společnost z hledisek uvedených v § 3 odst. 2, 4 tr. zák.

	V projednávaném případě se jednalo o peněžní úvěr v bezhotovostní 
podobě, a to ve  formě spotřebního úvěru, který je poskytován soukromé osobě či 
domácnosti a slouží k financování nákupu spotřebních předmětů, popř. ke krytí 
jiných spotřebních výdajů. Obviněný A. H. zde prostřednictvím uzavřené smlouvy 
o úvěru získal jím vybrané spotřební zboží a zavázal se formou pravidelných 
splátek v určité lhůtě poskytnutý úvěr uhradit.

	Opatřenými důkazy přitom bylo spolehlivě prokázáno, že do žádosti, 
resp. smlouvy           o úvěru uvedl nepravdivé údaje o svém příjmu a o 
výdajích na bydlení. Tvrzení obviněného, že tyto údaje pracovnici, která s ním 
smlouvu o úvěru sepisovala, neuvedl a že v prodejně zboží nevybíral a že si ani 
nebyl vědom skutečné podstaty uzavíraného kontraktu, bylo dostatečně vyvráceno 
uzavřenou smlouvou o úvěru, výpověďmi spoluobviněných M., D. a Č. i podaným 
vysvětlením D. K., která předmětnou úvěrovou smlouvu s obviněným H. uzavírala. 
V neposlední řadě pak nelze nepoukázat na okolnost, že se o takový druh 
protiprávního jednání u obviněného H. nejednalo poprvé. Z opisu rejstříku 
trestů na jeho osobu vyplývá, že v minulosti již byl za takové jednání soudně 
postižen, což potvrdil i ve své vlastní výpovědi. Byť k předmětnému odsouzení 
nebylo při projednávání a rozhodování této věci možné přihlížet (osvědčil se ve 
zkušební době podmíněného odsouzení), při stanovování konkrétního stupně 
společenské nebezpečnosti naposledy spáchaného jednání muselo být k této 
okolnosti přihlíženo potud, že s tímto druhem trestné činnosti již obviněný má 
své zkušenosti a důvodně mu proto nebylo a ani není možné uvěřit tvrzení, která 
uváděl a i nyní uvádí na svou obhajobu.

	Není též zcela pravdivé konstatování stěžovatelky ve stížnosti pro 
porušení zákona, že obviněný H. se v podstatě doznal k jednání naplňujícím 
znaky trestného činu. O spontánní a úplné doznání se rozhodně nejednalo a 
významnou úlohu v jeho usvědčení, jako hlavního pachatele, sehrály zejména 
ostatní opatřené důkazy. Za zavádějící je třeba označit i další tvrzení 
stěžovatelky ohledně řádného hrazení úvěrové smlouvy ze strany obviněného H. 
Byť z úředního záznamu policejního orgánu z 29. 6. 2009 vyplývá, že u poškozené 
společnosti ESSOX s. r. o. bylo zjištěno řádné hrazení předmětné úvěrové 
smlouvy A. H. ve sledovaném období, Nejvyšší soud vlastním šetřením u jmenované 
společnosti zjistil, že obviněný předepsané splátky ve výši 689,- Kč zaplatil 
za měsíce červen až srpen 2009, ale později již nikoliv. T. č. je údajně dlužná 
částka vymáhána exekučně. Proto i poukaz stěžovatelky na nález Ústavního soudu 
ze dne 7. 11. 2006 sp. zn.  I. ÚS 631/05 a jeho dávání do souvislosti s 
trestnou činností obviněného A. H. je zcela nepatřičné, neboť předmětné 
rozhodnutí Ústavního soudu, které vyústilo ve zrušení předchozích rozhodnutí 
obecných soudů, zdůrazňuje zejména význam hlediska reálného vlivu nepravdivého 
údaje na úvahu poskytovatele úvěru o návratnosti půjčených peněz a také na 
skutečnost řádného splácení poskytnutého úvěru. Okolnosti případu obviněného A. 
H. jsou ale od případu řešeného Ústavním soudem zcela odlišné. Obviněný H. při 
sjednávání smlouvy o úvěru své příjmy oproti skutečnosti nadsadil o více jak 
100 %, a naopak své náklady na bydlení ponížil na jednu šestinu oproti nákladům 
reálným. Je tedy nanejvýš zřejmé, že úvahy poskytovatele úvěru o návratnosti 
půjčených peněz by při vědomí skutečné finanční situace obviněného H. musely 
být naprosto odlišné. Nehledě na to, že jmenovaný obviněný, jak se později 
ukázalo, splatil pouze menší část poskytnutého úvěru a posléze jej platit 
přestal. Lze důvodně předpokládat, že se tak stalo právě pro celkový nedostatek 
finančních prostředků, které měl k dispozici pro krytí svých životních nákladů, 
což by nesporně muselo mít vliv i na konečné rozhodnutí poškozené společnosti 
ohledně poskytnutí úvěru.

	Nelze proto souhlasit se stěžovatelkou, že stupeň společenské 
nebezpečnosti činu obviněného A. H. je nepatrný a nedosahuje nebezpečnosti 
trestného činu. Z provedených důkazů sice vyplývá, že obviněný H. nebyl hlavním 
iniciátorem celé akce, ale bez jeho přispění by k jejímu uskutečnění nemohlo 
dojít. V daném případě je stupeň společenské nebezpečnosti činu obviněného 
typový a je navíc zvyšován osobou pachatele, který se totožného protiprávního 
jednání v minulosti již dopustil, jakož i okolnostmi, za nichž byl spáchán. 
Spotřební úvěr byl totiž v daném případě vylákán pouze a jedině k tomu, aby 
zboží za něj nakoupené bylo vzápětí prodáno pod cenou (údajně neznámé osobě) a 
obvinění se tak dostali k finanční hotovosti, kterou si mezi sebou rozdělili. 

	Obviněný A. H. tak byl zcela po právu uznán vinným trestným činem 
úvěrového podvodu podle § 250b odst. 1 tr. zák. a spoluobvinění J. M., I. D. a 
P. Č. pomocí k tomuto trestnému činu podle § 10 odst. 1 písm. c), § 250b odst. 
1 tr. zák., za což jim byly uloženy tresty, které rozhodně nelze označit za 
přísné.

	V čem však lze s ministryní spravedlnosti souhlasit, tak to jsou její 
výhrady k výrokům o náhradě škody, které jsou v napadeném trestním příkazu 
obsaženy.

	Prvním z nich byli všichni obvinění zavázáni k povinnosti společně a 
nerozdílně uhradit společnosti ESSOX s. r. o. škodu v částce 14.578,- Kč, tedy 
ve výši, která představovala hodnotu poskytnutého úvěru (16.198,- Kč), od níž 
byla odečtena částka        1.620,- Kč, představující již zaplacenou akontaci, 
a kterou poškozená společnost v trestním řízení uplatnila. Okresní soud však 
při vydávání trestního příkazu nevzal v úvahu další skutečnosti vyplývající ze 
spisu. Těmito skutečnostmi jsou ověřená kopie dokladu o zaplacení částky 689,- 
Kč, coby splátky úvěru, dne 24. 4. 2009 A. H. (viz č. l .9 spisu), dále úřední 
záznam policejního orgánu z 29. 6. 2009 vypovídající o tom, že A. H. řádně 
hradí úvěrovou smlouvu  uzavřenou dne 18. 3. 2009 (jednalo se o splátky za  
měsíce červen až srpen 2009, č. l. 62 spisu). Již pouze tyto informace mohly a 
měly okresnímu soudu signalizovat, že předepsané splátky úvěru byly v mezidobí 
obviněným H. částečně zaplaceny, a že tedy nelze tohoto obviněného, ale ani 
jeho další tři spoluobviněné zavázat k povinnosti zaplatit škodu v celém 
rozsahu, tedy jakoby žádná splátka úvěru nebyla zaplacena.

	Podle § 228 odst. 1 tr. ř., odsuzuje-li soud obviněného pro trestný 
čin, kterým způsobil jinému majetkovou škodu, uloží zpravidla v rozsudku, aby 
ji poškozenému nahradil, jestliže byl nárok včas uplatněn (§ 43 odst. 3); 
nebrání-li tomu zákonná překážka, soud uloží obviněnému vždy povinnost  k 
náhradě škody, jestliže je výše škody součástí popisu skutku uvedeného ve 
výroku rozsudku, jímž se obviněný uznává vinným, a škoda v této výši nebyla 
dosud uhrazena.

	Z citovaného ustanovení trestního řádu je jasně patrné, že při vydávání 
rozhodnutí             o povinnosti obviněného nahradit způsobenou škodu, je 
třeba kromě jiných náležitostí přihlížet k tomu, zda škoda dosud nebyla (a to i 
byť jen částečně) uhrazena. V uvedeném konkrétním případě si okresní soud 
nezjistil, jaký je ke dni vydání trestního příkazu reálný stav hrazení 
poskytnutého úvěru ze strany obviněného H. a o náhradě škody rozhodl evidentně 
v rozporu s výše citovaným ustanovením § 228 odst. 1 tr. ř. v neprospěch 
nejenom obviněného A. H., ale  i ostatních spoluobviněných, kteří byli spolu s 
ním zavázáni k solidární povinnosti způsobenou škodu poškozené společnosti 
nahradit.

Z ustanovení § 228 odst. 1 tr. ř. taktéž vyplývá, že výrok o povinnosti k 
náhradě škody lze vydat pouze tehdy, pokud byl nárok včas uplatněn, přičemž je 
poukázáno na ustanovení    § 43 odst. 3 tr. ř.

Podle tohoto ustanovení trestního řádu poškozený, který má podle zákona proti 
obviněnému nárok na náhradu škody, jež mu byla trestným činem způsobena, je 
oprávněn také navrhnout, aby soud v odsuzujícím rozsudku uložil obviněnému 
povinnost nahradit tuto škodu. Návrh je třeba učinit nejpozději u hlavního 
líčení před zahájením dokazování (§ 206 odst. 2). Z návrhu musí být patrno, z 
jakých důvodů a v jaké výši se nárok na náhradu škody uplatňuje.

Ze spisu vyplývá, že pokud jde o v pořadí druhý výrok o náhradě škody, jímž byl 
obviněný P. Č. zavázán k povinnosti uhradit poškozenému T. M. škodu ve výši 
48.000,- Kč, posledně jmenovaný poškozený v rámci podaného vysvětlení ze dne 3. 
6. 2008 vznesl i požadavek na náhradu škody v uvedené výši po obviněném Č. (viz 
č. l. 12 spisu).

Současně je ale i zřejmé, že v té době již T. M. takový požadavek nemohl účinně 
právně vznést, jelikož ve spisu je též obsažen rozsudek Okresního soudu v 
Jablonci nad Nisou ze dne 2. 11. 2007 sp. zn. 30 Nc 206/2007, který nabyl 
právní moci dne 22. 12. 2007, a z něhož lze zjistit, že T. M. jím byl zcela 
zbaven způsobilosti k právním úkonům (č. l. 51 spisu). Usnesením téhož soudu ze 
dne  13. 3. 2008 sp. zn. 30 P2/2008, které nebylo právní moci dne 2. 4. 2008, 
bylo rozhodnuto, že opatrovnicí způsobilosti k právním úkonům zbaveného T. M. 
se ustanovuje V. M., která jej bude zastupovat ve všech právních úkonech a 
spravovat jeho záležitosti i majetek (č. l. 54 spisu).

Z uvedeného je tak zřejmé, že od dne 22. 12. 2007 byl poškozený T. M. osobou 
zcela zbavenou způsobilosti k právním úkonům, a pokud po tomto datu vznesl v 
trestním řízení požadavek na náhradu škody on, a nikoli soudem ustanovená 
opatrovnice V. M. (jeho matka), nebylo možné k takto uplatněnému návrhu na 
náhradu škody přihlížet.

Navzdory tomu, že předmětná skutečnost byla ze spisu zcela zjevná, orgány 
přípravného řízení, ale poté ani okresní soud příslušným způsobem opatrovnici 
poškozeného   o právu vznést nárok na náhradu škody nepoučily a mylně vycházely 
z požadavku, který v rámci trestního řízení uplatnil v té době již způsobilosti 
k právním úkonům zbavený T. M.

Vzhledem k výše uvedenému pak nelze než konstatovat, že na základě takto 
uplatněného požadavku na náhradu škody nebylo možné obviněného P. Č. k 
povinnosti zaplatit způsobenou škodu zavázat, neboť vznesený požadavek na 
náhradu škody ze strany T. M. nelze označit za uplatněný oprávněnou osobou. 

Nejvyšší soud proto podle § 268 odst. 2 tr. ř. vyslovil, že trestním příkazem 
Okresního soudu v Jablonci nad Nisou ze dne 16. 7. 2009 sp. zn. 3 T 165/2009 
byl porušen zákon v ustanovení § 228 odst. 1 tr. ř. v neprospěch obviněných A. 
H., J. M., I. D. a P. Č., přičemž v neprospěch posledně jmenovaného obviněného 
došlo k porušení zákona i v ustanovení § 43 odst. 3 tr. ř. Podle § 269 odst. 2 
tr. ř. pak Nejvyšší soud napadený trestní příkaz zrušil v obou výrocích o 
náhradě škody, jakož  i všechna další rozhodnutí na zrušenou část trestního 
příkazu obsahově navazující, pokud vzhledem k této změně pozbyla podkladu. 
Takto rozhodnout bylo možné jenom proto, že výrok o náhradě škody je i v rámci 
trestního příkazu zcela samostatným výrokem, při jehož jakékoli změně či 
zrušení  není třeba trestní příkaz rušit celý, jelikož výroků o vině a trestu 
se takovéto rozhodnutí nijak nedotýká. Důsledkem tohoto rozhodnutí byl pak i 
výrok jímž podle § 271 odst. 2 tr. ř. a § 229 odst. 1 tr. ř. byla poškozená 
společnost ESSOX s. r. o. se svým nárokem na náhradu škody odkázána na řízení 
ve věcech občanskoprávních. Takovýto výrok ale nemohl být učiněn i ohledně 
požadavku na náhradu škody ze strany poškozeného T. M., neboť k tomu jako k 
řádně uplatněnému nároku přihlíženo být nemohlo.

Poučení: Proti tomuto rozhodnutí není opravný prostředek přípustný. 


V Brně dne 16. listopadu 2010


                    Předseda senátu:
        JUDr. František H r a b e c  

	
	





 



	
