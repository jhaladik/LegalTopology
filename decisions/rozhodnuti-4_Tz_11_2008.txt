Soud: Nejvyšší soud

Spisová značka: 4 Tz 11/2008

Datum rozhodnutí: 12.03.2008

Typ rozhodnutí: ROZSUDEK




4 Tz 11/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  12. 
března 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného J.  M., proti pravomocnému trestnímu 
příkazu Okresního soudu v Olomouci ze dne 30. 1. 2007, sp. zn. 4 T 10/2007, a 
podle § 268 odst. 2,   § 269 odst. 2 a § 270 odst. 1 tr. ř. rozhodl   t a k t o 
:

Pravomocným trestním příkazem Okresního soudu v Olomouci ze dne 30. 1. 2007, 
sp. zn. 4 T 10/2007,  b y l   p o r u š e n   z á k o n  v ustanoveních § 36, § 
45a odst. 1 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněného J. M. 

Napadený trestní příkaz  s e   z r u š u j e  v části týkající se obviněného J. 
M.

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Olomouci s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Olomouci ze dne 30. 1. 2007, sp. zn. 4 T 
10/2007, byli obviněný J. M. spolu s obviněným F. F. uznáni vinnými pokusem 
trestného činu krádeže podle § 247 odst. 1 písm. e) tr. zák. ve vztahu k § 8 
odst. 1 tr. zák., kterého se dopustili tím, že dne 3. 1. 2007 kolem 22.15 hodin 
v O. na koleji  hlavního nádraží ČD páčili hliníkový práh mrazírenského 
železničního vozu za účelem jej odcizit a prodat do sběrny druhotných surovin, 
přičemž tohoto jednání se J. M. dopustil přesto, že dne 29. 6. 2006 byl 
propuštěn z výkonu trestu odnětí svobody, který mu byl uložen pro trestný čin 
krádeže podle § 247 odst. 1 písm. e) tr. zák. rozsudkem Okresního soudu v 
Olomouci ze dne 22. 2. 2006, sp. zn. 4 T 14/2006.

Za uvedený trestný čin byl obviněný J. M. odsouzen podle § 247 odst. 1 tr. zák. 
za použití § 45 odst. 1, 2 a § 45a odst. 1, 2 tr. zák. a s přihlédnutím k § 
314e odst. 2 tr. ř. k trestu obecně prospěšných prací ve výměře 250 hodin. 
Předmětný trestní příkaz byl obviněnému J. M. doručen dne 21. 2. 2007 a ohledně 
jeho osoby nabyl právní moci dne 2. 3. 2007. Výkon uloženého trestu obecně 
prospěšných prací nebyl obviněnému dosud nařízen.   

Trestním příkazem Okresního soudu v Olomouci ze dne 15. 3. 2005, sp. zn. 4 T 
41/2005, který nabyl právní moci dne 19.4.2005, byl obviněný J. M. uznán vinným 
trestným činem krádeže podle § 247 odst. 1 písm. e) tr. zák., za což byl 
odsouzen podle § 247 odst. 1 tr. zák. za použití § 314e odst. 2 tr. ř. a § 45 
odst. 1, 2, § 45a odst. 1, 2 a § 35 odst. 2  tr. zák. k souhrnnému trestu 
obecně prospěšných prací ve výměře 300 hodin. Podle § 35 odst. 2 tr. zák. byl 
současně zrušen výrok o trestu z trestního příkazu Okresního soudu v Olomouci 
ze dne 23. 9. 2004, sp. zn. 4 T 163/2004, který nabyl právní moci dne 4. 11. 
2004, jakož i  všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Následně bylo 
usnesením Okresního soudu v Olomouci ze dne 13. 7. 2005, sp. zn. 4 T 41/2005, v 
právní moci dne 26. 7. 2005, obviněnému J. M. započteno do souhrnného trestu ve 
výměře 300 hodin  (z trestního příkazu Okresního soudu v Olomouci ze dne 15. 3. 
2005, sp. zn. 4 T 41/2005) 14 hodin vykonaného trestu obecně prospěšných prací, 
které vykonal z původního trestu uloženého trestním příkazem ze dne 23. 9. 
2004, sp. zn. 4 T 163/2004. Obviněnému J. M. tedy zbylo vykonat 286 hodin 
trestu obecně prospěšných prací. 

Usnesením Okresního soudu v Olomouci ze dne 31. 10. 2005, sp. zn. 4 T 41/2005, 
byl obviněnému nařízen příslušný výkon trestu obecně prospěšných prací ve 
výměře 286 hodin. Podle zprávy Probační a mediační služby České republiky, 
střediska Olomouc, ze dne 15. 5. 2007 obviněný z citovaného trestu obecně 
prospěšných prací ve výměře 300 hodin vykonal ke dni vydání stížností pro 
porušení zákona napadeného trestního příkazu vedle dříve započtených 14 hodin 
ještě dalších 8 hodin, z uloženého trestu mu tak zbývalo vykonat ještě 278 
hodin. 

Proti pravomocnému trestnímu příkazu Okresního soudu v Olomouci ze dne 30. 1. 
2007, sp. zn. 4 T 10/2007, podal ministr spravedlnosti České republiky stížnost 
pro porušení zákona ve prospěch obviněného J. M. Vytkl v ní, že zákon byl 
porušen  v ustanoveních § 36 a § 45a odst. 1 tr. zák. a v řízení předcházejícím 
v ustanoveních § 2  odst. 5, odst. 6 tr. ř. 

V odůvodnění stížnosti pro porušení zákona ministr spravedlnosti namítl, že 
Okresní soud v Olomouci se neřídil ustanoveními § 36 tr. zák.,  § 45a odst. 1 
tr. zák. a § 2 odst. 5, odst. 6 tr. ř., neboť napadeným trestním příkazem byla 
překročena zákonná hranice 400 hodin stanovená jako maximální výměra pro trest 
obecně prospěšných prací vzhledem k dříve uloženému trestu obecně prospěšných 
prací z trestního příkazu Okresního soudu v Olomouci ze dne 15. 3. 2005, sp. 
zn. 4 T 41/2005.  

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu v Olomouci ze dne 30. 1. 2007, sp. zn. 4 T 10/2007, 
byl porušen zákon v neprospěch obviněného J. M. ve vytýkaném směru, aby podle § 
269 odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že obviněný J. M. byl odsouzen trestním příkazem Okresního soudu v 
Olomouci ze dne 15. 3. 2005, sp. zn. 4 T 41/2005, k trestu obecně prospěšných 
prací ve výměře 300 hodin. Usnesením Okresního soudu v Olomouci ze dne 13. 7. 
2005, sp. zn. 4 T 41/2005, bylo obviněnému započteno do uvedeného trestu ve 
výměře 300 hodin 14 hodin vykonaného trestu obecně prospěšných prací, které 
vykonal z původního trestu uloženého trestním příkazem ze dne 23. 9. 2004, sp. 
zn. 4 T 163/2004. 

Ze zprávy Probační a mediační služby České republiky, střediska Olomouc, ze dne 
15. 5. 2007, je zřejmé, že obviněný J. M. ze souhrnného trestu obecně 
prospěšných prací z trestního příkazu Okresního soudu v Olomouci ze dne 15. 3. 
2005, sp. zn. 4 T 41/2005, vykonal ke dni 30. 1. 2007 (tj. ke dni vydání 
stížností pro porušení zákona napadeného trestního příkazu Okresního soudu v 
Olomouci sp. zn. 4 T 10/2007) kromě dříve započtených 14 hodin ještě dalších 8 
hodin. Z původně uloženého trestu obecně prospěšných prací ve výměře 300 hodin 
tedy celkem vykonal 22 hodin. Ke dni vydání napadeného trestního příkazu tak 
obviněnému J. M. zbývalo vykonat ještě 278 hodin obecně prospěšných prací. 
Usnesením Okresního soudu v Olomouci ze dne 3. 1. 2007, sp. zn. 4 T 41/2005, 
bylo obviněnému umožněno vykonat zbývajících 278 hodin trestu obecně 
prospěšných prací ve lhůtě nejpozději do 31. 3. 2007. Podle citované zprávy 
Probační a mediační služby, střediska Olomouc, ze dne 15. 5. 2007 však obviněný 
k tomuto datu z příslušného trestu obecně prospěšných prací vyjma zmíněných 22 
hodin nic nevykonal.

Stížností pro porušení zákona napadeným trestním příkazem Okresního soudu v 
Olomouci ze dne 30. 1. 2007, sp. zn. 4 T 10/2007, byl obviněný J. M. odsouzen k 
dalšímu trestu obecně prospěšných prací ve výměře 250 hodin, a to pro skutek, 
který spáchal dne 3. 1. 2007.  

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 tr. zák. může soud 
uložit trest obecně prospěšných prací ve výměře od 50 do 400 hodin.

V případě projednávané trestní věci vedené u Okresního soudu v Olomouci pod sp. 
zn. 4 T 10/2007  rozhodující soud provedl soudní lustraci (č.l. 42 spisu), z 
níž vyplývá několik záznamů o dřívějších odsouzeních obviněného včetně věci 
vedené u téhož soudu pod sp. zn. 4 T 41/2005. Také z opisu z rejstříku trestů, 
který byl opatřen a do spisu založen již v přípravném řízení, je zřejmé, že 
obviněnému J. M. byl uložen rozhodnutím Okresního soudu v Olomouci ze dne 15. 
3. 2005, sp. zn. 4 T 41/2005, souhrnný trest obecně prospěšných prací ve výměře 
300 hodin, u něhož do té doby nebyl vykázán údaj o výkonu trestu. Okresní soud 
v Olomouci však soudní lustraci a výpisu z rejstříku trestů nevěnoval žádnou 
pozornost a  trestní spis vedený pod sp. zn. 4 T 41/2005 si jako důkaz 
neopatřil. Okresní soud v Olomouci proto žádným způsobem nezjistil, že obviněný 
J. M. ke dni spáchání předmětného trestného činu, tj. 3. 1. 2007, z trestu 
obecně prospěšných prací ve výměře 300 hodin, který mu byl uložen trestním 
příkazem Okresního soudu v Olomouci ze dne 15. 3. 2005, sp. zn. 4 T 41/2005, 
vykonal pouze 22 hodin. 

Za této situace je zřejmé, že trest obecně prospěšných prací uložený obviněnému 
J. M. trestním příkazem Okresního soudu v Olomouci ze dne 30. 1. 2007, sp. zn.  
4 T 10/2007, ve výměře 250 hodin spolu s dosud nevykonanou částí dříve 
uloženého trestu obecně prospěšných prací z trestního příkazu Okresního soudu v 
Olomouci ze dne 15. 3. 2005, sp. zn. 4 T 41/2005, ve výměře 278 hodin 
přesahoval v době vydání napadeného rozhodnutí o 128 hodin nejvyšší výměru 
dovolenou trestním zákonem pro trest obecně prospěšných prací, která je 
stanovena na 400 hodin.

Z uvedeného vyplývá, že Okresní soud v Olomouci trestním příkazem ze dne 30. 1. 
2007, sp. zn. 4 T 10/2007, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch obviněného J. M.   

Z obsahu trestního spisu vedeného u Okresního soudu v Olomouci pod sp. zn. 4 T 
10/2007 vyplývá, že rozhodující soud v této trestní věci neshromáždil všechny 
podklady potřebné pro rozhodnutí ve věci, zejména další trestní spis Okresního 
soudu v Olomouci týkající se předchozí trestné činnosti obviněného J. M. 
Okresní soud v Olomouci věděl, a to z lustra na návrhu na potrestání (č. l. 42 
spisu), že bylo proti obviněnému vedeno u téhož soudu další trestní řízení, ale 
neučinil potřebné kroky ke zjištění, v jakém stadiu se věc nachází a zda již 
bylo ve věci vydáno rozhodnutí. Okresní soud v Olomouci tak nezjistil skutkový 
stav věci v rozsahu, který byl nezbytný pro jeho rozhodnutí, důkazy chybně 
zhodnotil, v důsledku čehož byl napadeným trestním příkazem porušen zákon i v 
ustanovení § 2 odst. 5, odst. 6 tr. ř. v neprospěch obviněného J. M. 

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné trestní 
sazby některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 128 hodin, v zřejmém rozporu s jeho účelem.

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu v Olomouci ze dne 30. 1. 2007, 
sp. zn. 4 T 10/2007, byl porušen zákon v ustanoveních § 36, § 45a odst. 1 tr. 
zák. a v řízení předcházejícím též v ustanovení  § 2 odst. 5, odst. 6 tr. ř. v 
neprospěch obviněného J. M., podle § 269 odst. 2 tr. ř. napadený trestní příkaz 
zrušil v části týkající se obviněného J. M. Nejvyšší soud České republiky dále 
zrušil i všechna další rozhodnutí na zrušenou část trestního příkazu obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Olomouci, aby věc v 
potřebném rozsahu znovu projednal a rozhodl, přičemž aby při rozhodování o 
trestu obviněného J. M. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud České 
republiky v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného J. M., a tedy ani k uložení 
přísnějšího trestu, neboť Nejvyšší soud České republiky vyslovil, že zákon byl 
porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 12. března 2008

Předseda senátu:

JUDr. J. P.
