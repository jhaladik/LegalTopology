Soud: Nejvyšší soud

Spisová značka: 21 Cdo 723/2010

Datum rozhodnutí: 28.03.2012

Typ rozhodnutí: ROZSUDEK


Heslo: Odúmrť

Dotčené předpisy: § 462 obč. zák., § 706 odst. 2 obč. zák. ve znění do 31.03.2006, § 232 odst. 1 obch. zák., § 232 odst. 2 obch. zák.

Kategorie rozhodnutí: C




	        21 Cdo 723/2010



ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud České republiky rozhodl v senátě složeném z předsedy senátu JUDr. 
Ljubomíra Drápala a soudců JUDr. Romana Fialy a JUDr. Zdeňka Novotného v právní 
věci žalobkyně České republiky - Úřadu pro zastupování státu ve věcech 
majetkových v Praze 2, Rašínovo nábřeží č. 390/42, IČO 69797111, Územního 
pracoviště v Hlavním městě Praze v Praze 2, Rašínovo nábřeží č. 390/42, proti 
žalovanému Správnímu bytovému družstvu Nový Domov se sídlem v Praze 4, 
Maroldova č. 1449/8, IČO 00033456, zastoupenému Mgr. Janem Hruškou, advokátem 
se sídlem v Praze 2, Římská č. 84/10, o "vydání bytu", eventuálně o 728.560,- 
Kč s příslušenstvím, vedené u Obvodního soudu pro Prahu 4 pod sp. zn. 30 C 
20/2008, o dovolání žalovaného proti rozsudku Městského soudu v Praze ze dne 
27. května 2009 č.j. 51 Co 573/2008-40, takto:

	Rozsudek městského soudu se (s výjimkou výroku, kterým byl potvrzen 
rozsudek obvodního soudu o zamítnutí žaloby o vydání bytu) zrušuje a věc se v 
tomto rozsahu vrací Městskému soudu v Praze k dalšímu řízení.

O d ů v o d n ě n í :

	Žalobkyně se žalobou podanou u Obvodního soudu pro Prahu 4 dne 
20.2.2008 domáhala, aby bylo žalovanému uloženo "vydat" jí "byt po J. Š., posl. 
bytem P. 4, J. č. 1250, zemř. 10.8.2001 na adrese P. 4, J. č. 1250"; pro 
případ, že by soud "takovému žalobnímu návrhu nevyhověl", se žalobkyně 
domáhala, aby jí žalovaný zaplatil 728.560,- Kč s úroky z prodlení, které 
vyčíslila. Žalobu odůvodnila zejména tím, že na základě pravomocného usnesení 
Obvodního soudu pro Prahu 4 ze dne 28.2.2005, č.j. 34 D 2752/2001-13,7 jí 
připadlo dědictví po J. Š., zemřelé dne 10.8.2001, a že předmětem dědictví byl 
i členský podíl ve Správním bytovém družstvu Nový Domov ve výši 728.560,- Kč 
"odpovídající obvyklé ceně s ním spojených práv a povinností". Protože dědictví 
po J. Š., a to včetně členského podílu v družstvu, připadlo jako odúmrť státu a 
protože na stát přešel rovněž nájem bytu, žalobkyně požaduje, aby jí žalovaný 
buď předmětný byt "vrátil k realizaci jejího nájemního práva" nebo jí uhradil 
"obvyklou cenu práv a povinností spojených s členským podílem" ve výši 
728.560,- Kč.

	Obvodní soud pro Prahu 4 rozsudkem ze dne 1.10.2008 č.j. 30 C 
20/2008-20 žalobu buď o "vydání bytu po J. Š., posl. bytem P. 4, J. č. 1250, 
zemř. 10.8.2001 na adrese P. 4, J. č. 1250" nebo o 728.560,- Kč s úroky z 
prodlení zamítl a rozhodl, že žalobkyně je povinna zaplatit žalovanému na 
náhradě nákladů řízení 62.451,20 Kč k rukám advokáta Mgr. Jana Hrušky. Dovodil, 
že "stát, jemuž dědictví připadá podle ustanovení § 462 občanského zákoníku, 
nelze považovat za dědice" a že proto na stát nepřechází ani členství a nájem 
družstevního bytu, ani "právo na hodnotu členského podílu". Požadovaná plnění 
proto žalobkyni nenáleží.

	K odvolání žalobkyně Městský soud v Praze rozsudkem ze dne 27.5.2009, 
č.j. 51 Co 573/2008-40, změnil rozsudek soudu prvního stupně tak, že žalovanému 
uložil, aby zaplatil žalobkyni 728.560,- Kč spolu s úroky z prodlení od 
27.7.2005 do zaplacení, a to "ve výši 8,75 % p.a. z dlužné částky od 27.7.2005 
do 31.12.2005, ve výši 9 % p.a. z dlužné částky od 1.1.2006 do 31.12.2006, ve 
výši 9,5 % p.a. z dlužné částky od 1.1.2007 do 30.6.2007, ve výši 9,75 % p.a. z 
dlužné částky od 1.7.2007 do 31.12.2007, ve výši 10,5 % p.a. z dlužné částky od 
1.1.2008 do 30.6.2008, ve výši 10,75% p.a. z dlužné částky od 1.7.2008 do 
31.12.2008, ve výši 9,25% p.a. z dlužné částky od 1.1.2009 do 27.5.2009 a za 
dobu od 28.5.2009 do zaplacení s úrokem ve výši p.a., která v každém 
jednotlivém kalendářním pololetí trvání prodlení odpovídá v procentech součtu 
čísla sedm a výše limitní sazby pro dvoutýdenní repo operace České národní 
banky vyhlášené ve Věstníku České národní banky a platné vždy k prvnímu dni 
příslušného kalendářního pololetí"; ve výroku o zamítnutí žaloby o "vydání 
bytu" ho potvrdil a rozhodl, že žádný z účastníků nemá právo na náhradu nákladů 
řízení před soudy obou stupňů. Odvolací soud shodně se soudem prvního stupně 
dovodil, že členství zůstavitelky J. Š. v bytovém družstvu a nájem družstevního 
bytu nepatří do aktiv dědictví, a uzavřel, že "stát v souvislosti se členstvím 
zůstavitelky v bytovém družstvu jako její právní nástupce odúmrtí nabyl pouze 
majetková práva a povinnosti zůstavitelky". I když se "stát nestal členem 
družstva žalovaného ani nájemcem předmětného bytu", "má, pokud jde o majetková 
práva a povinnosti, se zaniklým členstvím související jako právní nástupce 
obdobné postavení dědice zůstavitelky, a proto mu náleží rovněž právo na 
zaplacení hodnoty členského podílu (§ 232 odst. 3 obchodního zákoníku), a to ve 
výši, která byla stanovena znalcem v řízení o dědictví po zůstavitelce J. Š., a 
kterou žádný z účastníků nezpochybnil". Na straně žalovaného přitom došlo k 
"bezdůvodnému obohacení získanému plněním bez právního důvodu" ve smyslu § 451 
a násl. občanského zákoníku, neboť žalovaný zánikem členství a nájmu 
družstevního bytu zůstavitelky J. Š. získal právo dispozice s předmětným bytem 
a tedy "nepopiratelnou majetkovou hodnotu, která by jinak připadla, pokud by tu 
byli, dědicům zůstavitelky".

	Proti tomuto rozsudku odvolacího soudu podal žalovaný dovolání, a to - 
jak vyplývá z obsahu dovolání - proti výroku, kterým byl změněn rozsudek soudu 
prvního stupně. Namítá, že k přechodu členských práv a povinností v bytovém 
družstvu může dojít "pouze na dědice, nikoliv na osobu, které připadlo dědictví 
jiným způsobem než děděním", zdůrazňuje, že stát nemůže "do družstva vstoupit, 
účastnit se jeho založení ani nabýt členství převodem", a dovozuje, že státu 
nepřísluší ani právo na vypořádací podíl, aniž by u bytového družstva šlo 
(mohlo jít) o bezdůvodné obohacení. Žalovaný zpochybňuje rovněž "tržní výši 
hodnoty členského podílu" převzatou z řízení o dědictví, neboť nebyl účastníkem 
dědického řízení po J. Š. a nemohl se k ní nijak vyjádřit k hodnotě členského 
podílu stanovené znalcem pro účely dědictví. Podle jeho názoru odvolací soud 
rovněž nevzal v úvahu skutečnost, že do doby právní moci usnesení o dědictví 
žalovaný hradil náklady spojené s bytem po J. Š., aniž by k tomu bylo v řízení 
o dědictví ani při stanovení tržní ceny členského podílu přihlédnuto. Žalovaný 
navrhl, aby dovolací soud zrušil rozsudek odvolacího soudu (v napadeném výroku) 
a aby věc v tomto rozsahu vrátil odvolacímu soudu k dalšímu řízení.
 
	Žalobkyně navrhla, aby dovolání žalovaného bylo "jako zjevně 
bezdůvodné" odmítnuto, případně zamítnuto.

	Nejvyšší soud České republiky jako soud dovolací (§ 10a občanského 
soudního řádu) věc projednal podle zákona č. 99/1963 Sb., občanský soudní řád, 
ve znění účinném do 30.6.2009 (dále jen "o.s.ř."), neboť dovoláním je napaden 
rozsudek odvolacího soudu, který byl vydán před 1.7.2009 (srov. Čl. II bod 12 
zákona č. 7/2009 Sb., kterým se mění zákon č. 99/1963 Sb., ve znění pozdějších 
předpisů a další související zákony). Po zjištění, že dovolání proti 
pravomocnému rozsudku odvolacího soudu bylo podáno oprávněnou osobou 
(účastníkem řízení) ve lhůtě uvedené v ustanovení § 240 odst. 1 o.s.ř. a že jde 
o rozsudek, proti jehož měnícímu výroku je podle ustanovení § 237 odst. 1 písm. 
a) o.s.ř. dovolání přípustné, přezkoumal dovolací soud rozsudek odvolacího 
soudu v napadeném výroku ve smyslu ustanovení § 242 o.s.ř. bez nařízení jednání 
(§ 243a odst. 1 věta první o.s.ř.) a dospěl k závěru, že dovolání je 
opodstatněné.

	Členství fyzické osoby v družstvu zaniká smrtí. Dědic členských práv a 
povinností zůstavitele může požádat družstvo o členství. Zákon nebo stanovy 
mohou určit, kdy představenstvo nesmí dědicovo členství odmítnout nebo kdy se 
nevyžaduje souhlas představenstva s nabytím členských práv a povinností 
dědicem; souhlas představenstva se nevyžaduje, jestliže dědic nabyl práva a 
povinnosti spojené s členstvím v bytovém družstvu (srov. § 232 odst. 1 a 2 
obchodního zákoníku).

	Jestliže zemře nájemce družstevního bytu a nejde-li o byt ve společném 
nájmu manželů, přechází smrtí nájemce jeho členství v družstvu a nájem bytu na 
toho dědice, kterému připadl členský podíl (srov. § 706 odst. 2 občanského 
zákoníku ve znění účinném do 31.3.2006).

	Pod pojmem "členský podíl" je třeba rozumět "podíl" definovaný v 
ustanovení § 61 odst. 1 větě poslední obchodního zákoníku, tedy míru účasti 
člena na čistém obchodním majetku družstva, jež připadá na jeho podíl. Členský 
podíl má svoji kvantitativní a kvalitativní stránku či složku. Kvantitativní 
stránka vyjadřuje majetkový podíl člena na družstvu. Kvalitativní stránka 
představuje souhrn jednotlivých práv a povinností člena. Členským podílem je 
třeba rozumět účast člena v družstvu a z ní plynoucí práva a povinnosti. 
Členský podíl se oceňuje jako míra účasti člena na čistém obchodním majetku k 
rozhodnému okamžiku.

	Úprava přechodu členství v souvislosti s úmrtím člena bytového družstva 
obsažená v občanském zákoníku je speciální k ustanovení § 232 obchodního 
zákoníku, kterým se řídí otázky členství vyvolané smrtí člena v jiných 
(ostatních) typech družstev (srov. též právní názor vyjádřený v usnesení 
Nejvyššího soudu ze dne 18.3.2009 sp. zn. 29 Cdo 328/2007, které bylo 
uveřejněno pod č. 16 ve Sbírce soudních rozhodnutí a stanovisek, roč. 2010). 
Vyplývá z toho mimo jiné, že ten, na koho podle právní úpravy obsažené v 
občanském zákoníku přešla členská práva a povinnosti zemřelého člena bytového 
družstva, se stává na jeho místě členem družstva, aniž by musel požádat 
družstvo o členství, a že na něho bez dalšího přechází (kromě členství) též 
nájem družstevního bytu.

	Právní úprava obsažená v ustanovení § 706 odst. 2 občanského zákoníku 
ve znění účinném do 31.3.2006 (nyní v § 706 odst. 3 občanského zákoníku) hovoří 
o přechodu členství v družstvu a nájmu družstevního bytu na "toho dědice, 
kterému připadl členský podíl". Vzniká v této souvislosti nezbytně otázka, zda 
členství v družstvu a nájem družstevního bytu mohou přejít v důsledku 
projednání dědictví na někoho jiného než na toho, kdo je zůstavitelovým dědicem.

	Dědí se ze zákona, ze závěti nebo z obou těchto důvodů (§ 461 odst. 1 
občanského zákoníku). Dědictví, jehož nenabude žádný dědic, připadne státu (§ 
462 občanského zákoníku). Je-li dědictví předluženo, mohou se dědici s věřiteli 
dohodnout, že jim dědictví přenechají k úhradě dluhů; soud tuto dohodu schválí, 
neodporuje-li zákonu nebo dobrým mravům (§ 471 odst. 1 občanského zákoníku). 
Projednání dědictví je skončeno usnesením o dědictví, kterým bylo potvrzeno 
nabytí dědictví jedinému dědici [§ 481 občanského zákoníku, § 175q odst. 1 
písm. a) občanského soudního řádu], nebo kterým byla schválena dohoda dědiců o 
vypořádání dědictví [§ 482 občanského zákoníku, § 175q odst. 1 písm. c) 
občanského soudního řádu], nebo kterým bylo potvrzeno nabytí dědictví podle 
dědických podílů dědicům, jejichž dědické právo bylo prokázáno, nedošlo-li mezi 
dědici k dohodě [§ 483 občanského zákoníku, § 175q odst. 1 písm. d) občanského 
soudního řádu], nebo kterým bylo potvrzeno, že dědictví, které nenabyl žádný z 
dědiců, připadlo státu [§ 462 občanského zákoníku, § 175q odst. 1 písm. b) 
občanského soudního řádu], anebo kterým byla schválena dohoda o přenechání 
předluženého dědictví zůstavitelovým věřitelům k úhradě dluhů [§ 471 odst. 1 
občanského zákoníku, § 175p občanského soudního řádu, § 175q odst. 1 písm. c) 
občanského soudního řádu]. Je-li dědictví předluženo a nedošlo-li k dohodě o 
přenechání předluženého dědictví zůstavitelovým věřitelům k úhradě dluhů, lze 
nařídit likvidaci dědictví. Likvidaci dědictví může soud nařídit také tehdy, 
navrhne-li ji stát za podmínek uvedených v ustanovení § 472 odst. 2 občanského 
zákoníku (§ 175t občanského soudního řádu). Nezanechal-li zůstavitel majetek 
nebo zanechal-li majetek jen nepatrné hodnoty, soud řízení o dědictví zastaví 
(§ 175h občanského soudního řádu).

	Z právní úpravy dědictví dále mimo jiné vyplývá, že v něm musí být 
vypořádán veškerý zůstavitelův majetek, včetně majetku jen nepatrné hodnoty, 
který bude při zastavení dědického řízení vydán tomu, kdo se postaral o 
zůstavitelův pohřeb. Nastane-li za řízení o dědictví stav, že dědictví nemůže 
nabýt žádný z dědiců (např. proto, že zůstavitel nezanechal dědice, že dědicové 
jsou nezpůsobilí dědit nebo že dědicové dědictví odmítli), soud potvrdí 
připadnutí dědictví (jako odúmrti) státu. V případě, že dědictví je předluženo, 
nabývají zůstavitelův majetek jeho věřitelé, kterým byl vydán na úhradu dluhů 
podle soudem schválené dohody, nebo ti, kdo ho získali při provádění likvidace 
dědictví, anebo stát, kterému připadl proto, že se ho nepodařilo při likvidaci 
zpeněžit. Ukáže-li se, že zůstavitel zanechal další majetek, který se objevil 
až po skončení (původního) dědického řízení, provede se o něm (dodatečné) 
řízení o dědictví; to platí vždy, objeví-li se další, v dědickém řízení dosud 
nevypořádaný zůstavitelův majetek.

	Odúmrtí připadá majetek státu proto, že dědictví nenabyl (nemohl nabýt) 
žádný dědic. Přechod majetku zůstavitele na stát odúmrtí se odlišuje od nabytí 
majetku, který stát získává jako dědic (na základě závěti); je-li stát dědicem, 
je jeho právní postavení vždy shodné s jinými osobami, které dědí majetek 
zůstavitele (stát v tomto případě může např. dědictví odmítnout a nese 
odpovědnost za zůstavitelovy dluhy), zatímco při odúmrti jsou jeho práva a 
povinnosti k majetku zůstavitele ovlivněny tím, že dědictví nemůže nabýt žádný 
dědic a že i v takovéto situaci musí být vypořádány majetek zůstavitele a jeho 
závazky (dluhy).

	Odúmrť nepředstavuje případ, kdy by si stát "přisvojoval" zůstavitelův 
majetek, který nenabyl žádný dědic (obdobně jako by šlo např. o opuštěné věci). 
Odúmrť je tradičně považována za jednu z forem universální sukcese; vyplývá z 
toho především, že je třeba na ni hledět analogicky podle právní úpravy nabytí 
zůstavitelova majetku dědici a o odpovědnosti dědiců za zůstavitelovy dluhy, 
ledaže zákon o tom stanoví při odúmrti něco jiného. Stát, i když není z důvodu 
odúmrti dědicem, má tedy, nestanoví-li zákon jinak, zásadně stejné právní 
postavení jako dědic.

	Přechod členství v bytovém družstvu a nájmu družstevního bytu nelze 
omezovat jen na toho, komu bylo jako jedinému dědici potvrzeno nabytí dědictví 
po zůstaviteli, nebo na ty, kdo dědí po zůstaviteli ze zákona nebo ze závěti 
anebo z obou těchto důvodů a byla soudem schválena jejich dohoda o vypořádání 
dědictví, popřípadě jimž bylo potvrzeno nabytí dědictví podle dědických podílů. 
Nelze totiž přehlížet, že v takovém případě, kdyby bylo projednání dědictví 
skončeno jiným způsobem, by zůstal (v rozporu se zákonem) majetek zůstavitele 
plně nevypořádán, přičemž by z tohoto stavu měl (mohl mít) prospěch; někdo, kdo 
na podíl na zůstavitelově majetku nemá jakékoliv právo názor, že tomu, kdo 
získal podle výsledku projednání dědictví "členský podíl", aniž by se stal 
(mohl stát) členem družstva, a že proto má (může mít) nárok jen na "vypořádací 
podíl ve výši účetní hodnoty členského podílu ke dni smrti člena družstva", 
nemá oporu v zákoně; zákon v žádné podobě takovéto "odbytné" za členství v 
družstvu neumožňuje.

	Stát, jemuž připadlo dědictví jako odúmrť, odpovídá za zůstavitelovy 
dluhy a za přiměřené náklady jeho pohřbu stejně jako dědic (§ 472 odst. 1 
občanského zákoníku). Kdyby stát měl mít místo členského podílu nárok na 
"vypořádací podíl ve výši účetní hodnoty členského podílu ke dni smrti člena 
družstva", znamenalo by to ve svých důsledcích též to, že by stát při odúmrti - 
oproti dědění - nabyl majetek nižší hodnoty, že by se tím založil (bez opory v 
zákoně) odlišný poměr mezi odúmrtí nabývanými právy a v důsledku odúmrti 
nabývanými povinnostmi a že by tu nutně byl rozdílný rozsah (na újmu věřitelů 
zůstavitele) odpovědnosti státu a dědiců za zůstavitelovy dluhy.

	Z uvedeného vyplývá, že při posouzení, zda došlo k přechodu 
zůstavitelova členství v bytovém družstvu a nájmu družstevního bytu, není na 
místě rozlišovat podle toho, jaký byl výsledek projednání dědictví. Nejvyšší 
soud proto již dříve dospěl k závěru, že zůstavitelovo členství v bytovém 
družstvu a nájem družstevního bytu přechází nejen na dědice, ale na každého, 
komu podle výsledku dědického řízení připadl členský podíl v družstvu; vzhledem 
k tomu, že pro odúmrť majetku zůstavitele spočívajícího v členských právech a 
povinnostech v bytovém družstvu a v nájmu družstevního bytu není v zákoně 
obsažena zvláštní úprava a že stát má při odúmrti zásadně stejné právní 
postavení jako dědic, přechází i při tomto projednání dědictví členství 
(členská práva a povinnosti) zůstavitele v bytovém družstvu a nájem 
družstevního bytu na stát (srov. též právní názory vyjádřené v usnesení 
Nejvyššího soudu ze dne 17.12.2009 sp. zn. 21 Cdo 4498/2008, které bylo 
uveřejněno pod č. 9 ve Sbírce soudních rozhodnutí a stanovisek, roč. 2011, a v 
rozsudku Nejvyššího soudu ze dne 9.2.2011 sp.zn. 31 Cdo 316/2008, který byl 
uveřejněn pod č. 92 ve Sbírce soudních rozhodnutí a stanovisek, roč. 2011).
	
	V posuzovaném případě členství u žalovaného smrtí zůstavitelky J. Š. 
nezaniklo, ale přešlo - jak vyplývá z výše uvedeného - na žalobkyni, které 
podle výsledku dědického řízení připadl členský podíl v družstvu. Žalobkyně 
proto, dokud nezaniklo její členství v družstvu, nemůže úspěšně požadovat po 
žalovaném vyplacení hodnoty tohoto členského podílu. Nebylo-li prokázáno (a ani 
tvrzeno), že by členství žalobkyně - poté, co na ni přešel z důvodu tzv. 
odúmrti majetek po zůstavitelce J. Š. - zaniklo, odvolací soud vyhověl žalobě o 
728.560,- Kč s příslušenstvím v rozporu se zákonem.

	Z uvedeného vyplývá, že rozsudek odvolacího soudu není v dovoláním 
napadeném měnícím výroku ve věci samé správný. Nejvyšší soud České republiky 
proto rozsudek odvolacího soudu v tomto výroku a v akcesorickém výroku o 
náhradě nákladů řízení (ve výroku, kterým byl potvrzen rozsudek soudu prvního 
stupně o zamítnutí žaloby o vydání bytu, nebyl rozsudek odvolacího soudu 
dovoláním napaden, samostatně nabyl právní moci a nejde ani o rozhodnutí, vůči 
němu by dovolací soud nebyl ve smyslu ustanovení § 242 odst. 2 o.s.ř. vázán 
rozsahem dovolacích návrhů) zrušil a věc v tomto rozsahu vrátil Městskému soudu 
v Praze k dalšímu řízení (§ 243b odst. 2 část věty za středníkem, § 243b odst. 
3 věta první o.s.ř.).

	Právní názor vyslovený v tomto rozsudku je závazný; v novém rozhodnutí 
o věci rozhodne soud nejen o náhradě nákladů nového řízení a dovolacího řízení, 
ale znovu i o nákladech původního řízení (§ 226 odst. 1 a § 243d odst. 1 část 
první věty za středníkem a věta druhá o.s.ř.).

	Proti tomuto rozsudku není přípustný opravný prostředek.

V Brně dne 28. března 2012

	JUDr. Ljubomír Drápal, v. r. 
	předseda senátu




