Soud: Nejvyšší soud

Spisová značka: 4 Tz 205/2003

Datum rozhodnutí: 14.01.2004

Typ rozhodnutí: ROZSUDEK




4 Tz 205/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
ledna 2004 v senátě složeném z předsedy JUDr. Jiřího Pácala a soudců JUDr. 
Juraje Malika  a JUDr. Danuše Novotné stížnost pro porušení zákona, kterou 
podal ministr spravedlnosti České republiky ve prospěch obviněné J. P., proti  
usnesení Vrchního soudu v Olomouci ze dne 31. 10. 2001, sp. zn. 3 To 144/2001, 
a podle § 268 odst. 2, § 269 odst. 2  a § 270 odst. 1 tr. ř. rozhodl   t a k t 
o :

Usnesením Vrchního soudu v Olomouci ze dne 31. 10. 2001, sp. zn.  3 To 
144/2001,  b y l   p o r u š e n   z á k o n   v ustanoveních § 254 odst. 1 a § 
256 tr. ř., ve znění účinném do 31. 12. 2001, a v řízení předcházejícím též v 
ustanoveních § 2 odst. 5, odst. 6 tr. ř., ve znění účinném do 31. 12. 2001, a § 
125 odst. 1 tr. ř. v neprospěch obviněné J. P.

Napadené usnesení Vrchního soudu v Olomouci ze dne 31. 10. 2001, sp. zn. 3 To 
144/2001, s e  z r u š u j e, zrušuje se i rozsudek Krajského soudu v Ostravě 
ze dne 15. 6. 2001, sp. zn. 36 T 14/2000.

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Ostravě  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem Krajského soudu v Ostravě ze dne 15. 6. 2001, sp. zn. 36 T 14/2000, 
byla obviněná J. P. uznána vinnou trestným činem zpronevěry podle § 248 odst. 
1, odst. 4 tr. zák., kterého se dopustila tím, že „v období od 24. 9. 1998 do 
27. 3. 2000 v O. jako samostatná referentka – hospodářská pracovnice SZŠ a VZŠ 
se sídlem O. 3, J. 2, na odloučeném pracovišti  v O. – M. H., 1. M. 11, 
pověřená vedením pokladny školského zařízení, sestavováním smluv o pronájmu 
nevyužitých prostor, vystavováním faktur a jejich inkasováním, kontrolou 
placení nájemného, přebíráním tržeb ze školního bufetu a z provozu stravování, 
přebírala od příslušných osob a firem finanční částky představující úhradu 
nájemného, tržby ze stravování a bufetu, oproti vystavení příjmových dokladů, 
tyto finanční prostředky však řádně nevykázala do pokladny školy, nezapisovala 
do příjmů v pokladní knize, případně až se značným časovým odstupem, převzaté 
finanční prostředky si ponechala pro svoji potřebu a takto SZŠ a VZŠ, O. 3, J. 
2, způsobila škodu v celkové výši 1.124.489,70 Kč, když: 

1. na základě faktury č. 0, vystavené za školské zařízení dne 24. 9. 1998, 
převzala dne 28. 10. 1998 oproti vystavení příjmového pokladního dokladu č. 0 
od firmy C. P.., F. Š.  5, O. M. H., částku 50.000,- Kč jako úhradu 
čtvrtletního nájemného nebytových prostor v objektu školy a tuto finanční 
hotovost si ponechala pro svou potřebu,

2. na základě faktury č. 0, vystavené za školské zařízení dne 26. 10. 1998, 
převzala dne 16. 11. 1998 oproti vystavení příjmového pokladního dokladu bez 
uvedení čísla od firmy C. P., , F. Š. 5, O. – M. H., částku 35.605,40 Kč jako 
úhradu čtvrtletního nájemného nebytových prostor v objektu školy a tuto 
finanční hotovost si ponechala pro svou potřebu,

3. na základě faktury č. 0, vystavené za školské zařízení dne 6. 5. 1999, 
převzala dne 26. 5. 1999 oproti vystavení příjmového pokladního dokladu bez 
uvedení  čísla od firmy C. P. s., F. Š. 5, O.  – M. H., částku 50.000,- Kč jako 
úhradu čtvrtletního nájemného nebytových prostor v objektu školy a tuto 
finanční hotovost si ponechala pro svou potřebu,

4. na základě faktury č. 0, vystavené za školské zařízení dne 29. 6. 1999, 
převzala dne 15. 7. 1999 oproti vystavení příjmového pokladního dokladu č. 0 od 
firmy C. P.., F. Š. 5, O. M. H., částku 50.000,- Kč jako úhradu čtvrtletního 
nájemného nebytových prostor v objektu školy a tuto finanční hotovost si 
ponechala pro svou potřebu,

5. na základě faktury č. 0, vystavené za školské zařízení dne 21. 10. 1999, 
převzala dne 21. 10. 1999 oproti vystavení příjmového pokladního dokladu bez 
čísla od firmy C. P., F. Š. 5, O. – M. H., částku 50.000,- Kč jako úhradu 
čtvrtletního nájemného nebytových prostor v objektu školy a tuto finanční 
hotovost si ponechala pro svou potřebu,

6. na základě faktury č. 0, vystavené za školské zařízení dne 21. 10. 1999, 
převzala dne 9. 12. 1999 oproti vystavení příjmového pokladního dokladu bez 
čísla od firmy C. P., F. Š. 5, O. – M. H., částku 115.263,90 Kč jako úhradu 
nájemného nebytových prostor a vyúčtování služeb za 2. a 3. čtvrtletní 1999  a 
tuto finanční hotovost si ponechala pro svou potřebu.

7. na základě faktury č. 0, vystavené za školské zařízení dne 29. 6. 1999, 
převzala dne 20. 7. 1999 oproti vystavení příjmového pokladního dokladu č. 0 od 
M. F. částku 57.500,- Kč jako úhradu pololetního nájemného nebytových prostor  
TJ S. k. k. a tuto finanční hotovost si ponechala pro svou potřebu, 

8. na základě faktury č. 0, vystavené za školské zařízení dne 21. 12. 1999, 
převzala dne 27. 12. 1999 oproti vystavení příjmového pokladního dokladu bez 
čísla od M. F. částku 57.500,- Kč jako úhradu pololetního nájemného nebytových 
prostor TJ S. k. k. a tuto finanční hotovost si ponechala pro svou potřebu,

9. dne 25. 9. 1998 převzala oproti vystavení příjmového dokladu bez uvedení 
čísla od vedoucí školní kuchyně SZŠ a VZŠ O. 3, J. 2, P. V. finanční částku 
28.000,- Kč jako tržbu ze stravovacího provozu školního bufetu za účelem jejího 
zaevidování v pokladní knize a složení do pokladny, což však neučinila a 
převzatou finanční hotovost užila pro svou potřebu a za stejným účelem,

10. dne 20. 10. 1998 převzala oproti vystavení příjmového pokladního dokladu 
bez uvedení čísla od P. V. finanční částku ve výši 25.000,- Kč jako tržbu 
školního bufetu, kterou si následně ponechala pro svou potřebu,

11. dne 4. 12. 1998 převzala oproti vystavení příjmového pokladního dokladu bez 
uvedení čísla od P. V. finanční částku ve výši 20.000,- Kč jako tržbu školního 
bufetu, kterou si následně ponechala pro svou potřebu,

12. dne 24. 2. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 22.000,- Kč jako tržbu školního 
bufetu, kterou si následně ponechala pro svou potřebu,

13. dne 30. 4. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 30.760,- Kč jako tržbu školního 
bufetu, kterou si následně ponechala pro svou potřebu,

14. dne 21. 5. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 20.000,- Kč jako tržbu školního 
bufetu, kterou si následně ponechala pro svou potřebu,

15. dne 3. 6. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 25.000,- Kč jako tržbu školního 
bufetu, kterou si následně ponechala pro svou potřebu,

16. dne 18. 10. 1999 převzala oproti vystavení příjmového pokladního dokladu 
bez uvedení čísla od P. V. finanční částku ve výši 40.000,- Kč jako tržbu 
školního bufetu, kterou si následně ponechala pro svou potřebu,

17. dne 1. 11. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 10.000,- Kč jako tržbu školního 
bufetu, kterou si následně ponechala pro svou potřebu,

18. dne 1. 12. 1999 převzala oproti vystavení příjmového pokladního dokladu bez 
uvedení čísla od P. V. finanční částku ve výši 35.000,- Kč jako tržbu školního 
bufetu, kterou si následně ponechala pro svou potřebu,

19. a v období od 1. 1. 2000 do 27. 3. 2000 na stejném místě blíže nezjištěným 
způsobem si ze školní pokladny přisvojila finanční částku ve výši 402.860,40 Kč 
představující úhrady školného, doplatky studujících za školní lyžařský výcvik, 
nájemné a tržby ze stravovacího úseku a tuto finanční hotovost také postupně 
užila pro svoji potřebu.

Za to byl obviněné J. P. podle § 248 odst. 4 tr. zák. uložen trest odnětí 
svobody v trvání 5 let, pro jehož výkon byla podle § 39a odst. 2 písm. c) tr. 
zák. zařazena do věznice s ostrahou. Podle § 49 odst. 1 a § 50 odst. 1 tr. zák. 
byl obviněné J. P. uložen trest zákazu činnosti spočívající v zákazu výkonu 
povolání, zaměstnání nebo funkce spojené s hmotnou odpovědností na dobu 5 roků. 
Podle § 228 odst. 1 tr. ř. byla obviněné J. P. uložena povinnost zaplatit SZŠ a 
VZŠ O., J. 2, O. – V., náhradu škody ve výši 816.120,40 Kč. Podle § 229 odst. 2 
tr. ř. byla SZŠ a VZŠ O. odkázána se zbytkem nároku na náhradu škody na řízení 
ve věcech občanskoprávních.

Proti rozsudku Krajského soudu v Ostravě ze dne 15. 6. 2001, sp. zn. 36 T 
14/2000, podala obviněná J. P. odvolání ústně do protokolu dne 15.6. 2001 a 
písemně je odůvodnila podáním ze dne 2. 10. 2001.

Usnesením Vrchního soudu v Olomouci ze dne 31. 10. 2001, sp. zn. 3 To 144/2001, 
byl podle § 258 odst. 1 písm. f), odst. 2 tr. ř. napadený rozsudek zrušen ve 
výroku o náhradě škody a podle § 265 tr. ř. byla SZŠ a VZŠ O. odkázána se svým 
nárokem na náhradu škody na řízení ve věcech občanskoprávních, jinak zůstal 
napadený rozsudek nezměněn.

Proti pravomocnému usnesení Vrchního soudu v Olomouci ze dne 31. 10. 2001,sp. 
zn. 3 To 144/2001, podal ministr spravedlnosti České republiky stížnost pro 
porušení zákona ve prospěch obviněné J. P. Vytkl v ní, že zákon byl porušen 
napadeným usnesením v ustanovení § 254 odst. 1 tr. ř., ve znění účinném do 31. 
12. 2001, a v řízení předcházejícím též v ustanovení § 2 odst. 5, odst. 6  tr. 
ř., ve znění účinném do 31. 12. 2001.

V odůvodnění stížnosti pro porušení zákona ministr spravedlnosti uvádí, že v 
předmětném řízení nebyly z hlediska zjištění skutkového stavu provedeny všechny 
potřebné důkazy ke zjištění škody způsobené trestnou činností, zejména pokud 
jde o faktický stav finančních prostředků, které měly být v pokladně v době, 
kdy obviněná oznámila odcizení pokladní hotovosti, rovněž hodnocení provedených 
důkazů je vnitřně rozporné a nelogické a nebylo provedeno podle zákona, zejména 
ve vztahu k výši škody způsobené trestným činem, kdy soud nerozvedl 
přezkoumatelným způsobem důvody, které ho vedly k aplikaci ustanovení § 248 
odst. 1, odst. 4 tr. zák., dále neuvedl, jaká kritéria vzal v úvahu při 
posouzení způsobené škody jako „velkého rozsahu“ a jakými úvahami se řídil při 
aplikaci kvalifikované skutkové podstaty. Své námitky ministr spravedlnosti 
rozvádí ve vztahu k jednotlivým dílčím útokům, kterými byl podle rozsudku 
nalézacího spáchán trestný čin zpronevěry obviněnou J. P. Pokud jde o finanční 
prostředky z plateb, které obviněná obdržela od společnosti C. P., ministr 
spravedlnosti uvádí, že oporu v provedených důkazech má skutkové zjištění 
nalézacího soudu ohledně útoku pod body 1, 2 výroku rozsudku, ohledně dalších 
útoků skutková zjištění nekorespondují s provedenými důkazy v části vyjadřující 
právní pojem „přisvojení věci“ ve smyslu znaků skutkové podstaty trestného činu 
zpronevěry podle § 248 odst. 1 tr. zák. Podle ministra spravedlnosti obviněná 
některé tržby za pronájem v roce 1998 (konkrétně všechny tři platby za faktury 
č. 44/98, 45/98 a 50/98) užila pro svou potřebu, tyto tržby nezapsala do 
pokladního deníku a své bezprostřední nadřízené uvedla, že nájemci jsou s 
úhradami faktur v prodlení. V uvedených případech se podle ministra 
spravedlnosti skutečně jedná o jednání naplňující znaky trestného činu 
zpronevěry. Naproti tomu však obviněná většinu finančních prostředků obdržených 
od společnosti C. P. v  r. 1999 nevyvedla z dispozice vlastníka, ale účetně je 
zavedla jako opožděné platby z fakturací č. 44/98, 45/98 a 50/98 z předchozího 
roku, tedy zaúčtovala je pod jiným číslem faktury, než jak byly ve skutečnosti 
přijaty – podle ministra spravedlnosti se v těchto případech nejedná o dílčí 
útoky trestného činu zpronevěry, ale o pouze o jednání, kterým zakrývala 
existující, úmyslně způsobený schodek na svěřených prostředcích. Výše škody 
způsobené jednáním obviněné je proto rozdíl mezi sumou finančních prostředků, 
které obviněná skutečně převzala a sumou prostředků, které zaúčtovala jako 
opožděné platby. Obdobně postupovala obviněná podle ministra spravedlnosti i 
vůči nájemci TJ S. k. k., kdy z dispozice vlastníka nevyvedla částku 57.500,- 
Kč jako platbu za fa č. 0. Pokud jde o příjmy tržeb ze stravovacího zařízení, 
ministr spravedlnosti dovozuje, že svědkyně V. dokladovala příjmovými doklady 
založenými ve spise (č. l. 214 – 218), že od ní obviněná převzala jako tržby 
částku ve výši 255.760,- Kč, přitom obviněná za stejné období zaúčtovala jako 
odvod tržeb ze stravovacího provozu stejnou částku, tedy 255.760,- Kč. Z této 
skutečnosti podle ministra spravedlnosti vyplývá, že převzaté tržby za 
stravovací zařízení si obviněná nepřisvojila a nepoužila pro svou potřebu a 
závěr nalézacího soudu v tomto rozsahu nemá oporu v provedených důkazech. 
Ministr spravedlnosti se konečně vyjadřuje i k otázce zpronevěry finanční 
hotovosti z poklady v březnu 2000 popsané pod bodem 19. rozsudku. Ministr 
spravedlnosti uvádí, že názorům nalézacího soudu, že pokladní hotovost byla 
obviněnou v březnu 2000 zpronevěřena, nikoliv odcizena neznámým pachatelem, 
nelze nic vytknout, i v tomto případě však nesouhlasí s výší způsobené škody. 
Podle ministra spravedlnosti do objemu přijatých plateb, které byly v březnu 
2000 zaúčtovány obviněnou do peněžního deníku, nelze zahrnout zaúčtované částky 
z fakturací č. 0 a 0 ve výši 85.000,-Kč, neboť spisový materiál neobsahuje 
žádné doklady o zaplacení těchto částek, podle ministra spravedlnosti se ze 
strany obviněné jednalo pouze o navýšení účetního stavu pokladny o částky, 
jejichž proplacení obviněná teprve očekávala. Dále pak ministr uvádí, že pokud 
jde o částku 165.263,90 Kč, kterou obviněná zaslala na účet školského zařízení 
dne       24. 3. 2000 jako opožděnou platbu faktur společnosti C. P., jednalo o 
peněžní prostředky získané z fingované krádeže pokladny (když finanční situace 
obviněné vylučuje možnost, aby tuto částku uhradila ze svých prostředků), z 
čehož vyplývá, že tuto částku obviněná neodňala z dispozice školského zařízení 
a tedy že si ji ani nepřisvojila. Z uvedeného ministr dovozuje, že do škody 
způsobené zpronevěřením pokladny v březnu 2000 nelze počítat uvedené částky 
85.000,- Kč a 165.263,90 Kč.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Vrchního soudu 
v Olomouci ze dne 31. 10. 2001, sp. zn. 3 To 144/2001, a v řízení 
předcházejícím byl porušen zákon v neprospěch obviněné J. P. ve vytýkaném 
směru, aby podle § 269 odst. 2 tr. ř. napadené usnesení i předcházející 
rozsudek Krajského soudu v Ostravě ze dne 15. 6. 2001, sp. zn.  36 T 14/2000, 
zrušil a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnosta 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

Ve stížnosti pro porušení zákona ministr spravedlnosti předně poukazuje na 
nedostatky ve skutkových zjištěních a nesprávné hodnocení důkazů v otázce výše 
škody, která měla být způsobena trestnou činností obviněné J. P., své námitky 
podrobně rozvádí ve vztahu k jednotlivým dílčím útokům, kterými byl podle 
rozsudku Krajského soudu v Ostravě trestný čin zpronevěry obviněnou J. P. 
spáchán. Ve vztahu k platbám, které obviněná obdržela od společnosti C. P. 
(body 1 – 6 rozsudku), ministr spravedlnosti uvádí, obviněná některé tržby za 
pronájem v roce 1998 (konkrétně platby za faktury č. 44/98, 45/98 a 50/98) 
užila pro svou potřebu, tyto tržby nezapsala do pokladního deníku a své 
bezprostřední nadřízené uvedla, že nájemci jsou s úhradami faktur v prodlení, 
naproti tomu však většinu finančních prostředků obdržených od společnosti C. P. 
v  r. 1999 nevyvedla z dispozice vlastníka, ale účetně je zavedla jako opožděné 
platby z fakturací č. 0, 0 a 0 z předchozího roku, tedy zaúčtovala je pod jiným 
číslem faktury, než jak byly ve skutečnosti přijaty. Obdobnou argumentaci 
uplatňuje ministr spravedlnosti také vůči jedné z plateb převzaté obviněnou J. 
P. od S. k. k. O. (body 7 – 8 rozsudku), i vůči příjmům z tržeb ze stravovacího 
zařízení (body 9 – 18 rozsudku). K těmto námitkám považuje Nejvyšší soud za 
nezbytné uvést následující.

Z důkazních prostředků, které jsou obsaženy v trestním spise v projednávané 
trestní věci, vyplývá, že obviněná J. P. jako pokladní SZŠ O. převzala od 
svědkyně H. jednající za společnost C. P. dne 28. 10. 1998 částku 50.000,- Kč 
jako úhradu faktury č. 0, dále dne 16. 11. 1998 částku 35.605,40 Kč jako úhradu 
faktury č. 0, dále dne 26. 5. 1999 částku 50.000,- Kč jako úhradu faktury č. 0, 
dále dne 15. 7. 1999 částku 50.000,- Kč jako úhradu faktury č. 0, dále dne 26. 
11. 1999 částku 50.000,- Kč jako úhradu faktury č. 0 a konečně dne 9. 12. 1999 
částku 115.263,90 Kč jako úhradu faktury č. 0. Obviněná J. P. přitom do 
pokladní knihy zaúčtovala a do pokladny vložila dne 1. 11. 1999 částku 50.000,- 
Kč s tím, že se jedná     o úhradu faktury č. 0, dále dne 2. 8. 1999 částku 
35.605,40 Kč s tím, že se jedná o úhradu faktury č. 0, dne 24. 3. 2000 potom 
poslala prostřednictvím pošty částku 165.263,90 Kč ve prospěch SZŠ a VZŠ O. s 
tím, že se jedná o platbu společnosti C. P. za faktury č. 0 a 0. Z provedených 
důkazních prostředků dále vyplývá, že obviněná J. P. převzala od pana F. 
jednajícího za S. k. k. O. dne 20. 7. 1999 částku 57.500,- Kč jako úhradu 
faktury  č. 0 a dne 27. 12. 1999 částku 57.500,- Kč jako úhradu faktury č. 0, 
do pokladní knihy zaúčtovala a do pokladny vložila dne 30. 12. 1999 částku 
57.500,- Kč s tím, že se jedná o úhradu faktury č. 0. Z důkazních prostředků 
dále vyplynulo, že obviněná Jana Prokopová převzala od svědkyně Vojtkové jako 
příjmy ze školní kuchyně dne 3. 9. 1998 částku 29.512,- Kč, dne 20. 10. 1998 
částku 30.000,- Kč, dne 30. 12. 1998 částku 23.000,- Kč, dne 21. 5. 1999 částku 
20.000,- Kč, dne 3. 6. 1999 částku 25.000,- Kč, dne 1. 10. 1999 částku 37.000,- 
Kč, dne 18. 10. 1999 částku 40.000,- Kč, dne 1. 11. 1999 částku 10.000,- Kč, 
dne        1. 12. 1999 částku 35.000,- Kč, dne 16. 12. 1999 částku 40.000,- Kč, 
dále převzala částky  28.000,- Kč, 22.000,- Kč, 25.000,- Kč, 20.000,- Kč, 
30.760,- Kč, 20.000,- Kč, 30.760,- Kč, 18.000,- Kč a 25.000,- Kč, přičemž v 
těchto případech v příjmovém dokladu není uvedeno datum převzetí. Obviněná J. 
P. přitom do pokladní knihy zaúčtovala a do pokladny vložila dne 3. 9. 1998 
částku 29.512,- Kč, dne 20. 10. 1998 částku 30.000,- Kč, dne 25. 11. 1998 
částku 25.000,- Kč, dne 30. 12. 1998 částku 23.000,- Kč, dne 29. 1. 1999 částku 
18.000,- Kč, dne 30. 4. 1999 částku 30.760,- Kč, dne 30. 6. 1999 částku 
20.000,- Kč, dne 1. 10. 1999 částku 37.000,- Kč, a dne 16. 12. 1999 částku 
40.000,- Kč.

Z uvedeného vyplývá, že nelze přisvědčit námitce ministra spravedlnosti, že 
obviněná J. P. některé platby, které přijímala jako pracovnice SZŠ a VZŠ O. 
pověřená vedením pokladny, nevyvedla z dispozice vlastníka z toho důvodu, že 
tyto platby účetně zavedla jako opožděné platby z dřívějších fakturací, tedy že 
je zaúčtovala pod jiným číslem faktury, než jak byly ve skutečnosti přijaty.

V případě společnosti C. P. byly do pokladní knihy zapsány v roce 1999 částky 
35.605,40 Kč dne 2. 8. 1999 a 50.000,- Kč dne 1. 11. 1999, obviněná J. P. však 
podle podepsaných příjmových pokladních dokladů od jmenované společnosti 
převzala v tomto období částky 50.000,- Kč (26. 5. 1999), 50.000,- Kč  (15. 7. 
1999), 50.000,- Kč  (26. 11. 1999) a 115.263,90 Kč (9. 12. 1999). Je zřejmé, že 
ani výše jednotlivých částek, ani termíny zápisu do pokladní knihy 
nekorespondují údajům o převzatých částkách. Za této situace nelze dospět k 
závěru, že uvedené peněžní částky zapsané obviněnou do peněžního deníku a 
vložené do pokladny byly právě částkami od společnosti C. P. uhrazenými v roce 
1999, že se tedy jednalo pouze o zaúčtování přijatých částek pod jiným číslem 
faktury, takže nedošlo k jejich odnětí z dispozice vlastníka, jak to činí 
ministr spravedlnosti v podané stížnosti pro porušení zákona. K uvedenému je 
třeba dodat, že obviněná J. P. mohla v uvedených případech do pokladny vložit 
nejen peněžní částky převzaté od společnosti C. P. v roce 1999, ale i ty, které 
převzala již v roce 1998 (je třeba uvést, že v řízení nebylo prokázáno, jakým 
konkrétním způsobem obviněná s těmito částkami naložila), stejně tak se mohlo 
jednat o některé z částek převzatých obviněnou J. P. např. od svědkyně V. jako 
tržby ze stravovacího provozu. V zásadě obdobná je situace u platby od S. k. k. 
O., kterou obviněná J. P. zapsala do peněžního deníku dne 30. 12. 1999. 

Zcela jednoznačná je potom situace v případě příjmů z tržeb ze stravovacího 
zařízení, které obviněná J. P. převzala od svědkyně V. V tomto případě převzala 
obviněná J. P. peněžní částky v celkové výši 509.032,- Kč, do pokladní knihy 
však zapsala a do pokladny vložila pouze částky v úhrnné výši 253.272,- Kč, 
výše těchto částek i termíny jejich převzetí přitom zcela korespondují 
příjmovým dokladům předloženým v řízení svědkyní V. Další platby v celkové výši 
255.760,- Kč si obviněná J. P. naopak ponechala pro sebe a do pokladny je 
nevložila. Ministr spravedlnosti zjevně přehlédl, že příjmové doklady za tržby 
ze stravovacího zařízení jsou ve spise založeny nejen na č. l. 214 – 218 (zde 
jsou pouze doklady na částky, které obviněná do pokladny nevložila), ale také 
na č. l. 157 a 157a (zde jsou naopak doklady na částky, které obviněná do 
pokladny vložila), takže jeho argumentace, že obviněná od svědkyně V. převzata 
úhrnnou částku 255.760,- Kč a tu také – byť v jiných termínech a v různé výši 
jednotlivých částek – vložila do pokladny a tím tuto částku neodňala z 
dispozice vlastníka, je zcela bezpředmětná (pro úplnost lze uvést, že obviněná 
do pokladny nevložila částku 255.760,- Kč, jak ministr spravedlnosti mylně 
uvádí, ale pouze částku 253.272,- Kč).

Dále je třeba vyjádřit se ke skutkovým zjištěním ve vztahu k otázce zpronevěry 
finanční hotovosti z poklady v březnu 2000 (bod 19. rozsudku). Ministr 
spravedlnosti souhlasí s názorem Krajského soudu v Ostravě, že pokladní 
hotovost byla obviněnou v březnu 2000 zpronevěřena, nikoliv odcizena neznámým 
pachatelem, nesouhlasí však s výší způsobené škody. Ministr spravedlnosti 
předně namítá, že v době zpronevěření se v pokladně nenacházela částka 
85.000,-Kč, která byla v březnu 2000 zaúčtována obviněnou J. P. jako úhrada 
faktur č. 0 a 0 společností C. P., podle ministra spravedlnosti se ze strany 
obviněné jednalo pouze o navýšení účetního stavu pokladny  o částky, které 
nebyly uhrazeny a jejichž proplacení obviněná J. P. teprve očekávala.

Ani tuto námitku ministra spravedlnosti nelze uznat za důvodnou. Ministr 
spravedlnosti se mýlí, pokud uvádí, že v trestním spise nejsou obsaženy žádné 
důkazy  o zaplacení uvedených částek společností C. P. Svědkyně K. H., 
zaměstnankyně společnosti C. P., která prováděla za společnost osobně úhradu 
nájemného, ve své svědecké výpovědi v přípravném řízení, kterou zopakovala v 
hlavním líčení před soudem, uvedla, že obě částky 50.000,- Kč i 35.000,- Kč v 
březnu roku 2000 obviněné J. P. skutečně zaplatila (č.l. 80 a 302), tato 
skutečnost přitom nebyla v řízení nijak zpochybněna, nebyla popřena ani ze 
strany obhajoby. Za této situace nelze nic vytknout Krajskému soudu v Ostravě, 
pokud započítal uvedenou částku 85.000,- Kč do peněžní hotovosti, která se 
nacházela v inkriminované době v pokladně. 

Odlišná je však situace ohledně peněžních částek ve výši 50.000,-Kč a 
115.263,90 Kč, které obviněná J. P. zaslala dne 24. 3. 2000 SZŠ O. jako platby 
společnosti C. P. za faktury č. 0 a č. 0, které byly ve skutečnosti uhrazeny 
již v roce 1999. Je třeba uvést, že obviněná fingovala krádež pokladní 
hotovosti bezprostředně poté, kdy byla dne 27. 3. 2000 nadřízenou svědkyní K. 
nečekaně vyzvána k provedení inventarizace pokladny. Důvodně se nabízí úvaha, 
že obviněná J. P. fingovala krádež pokladny právě z toho důvodu, aby tím 
zakryla schodek finančních prostředků v pokladně, který vznikl právě použitím 
pokladní hotovosti k transakci ze dne 24. 3. 2000.  Za této situace nelze bez 
důvodných pochybností vyloučit možnost, že peníze zaslané obviněnou J. P. dne 
24. 3. 2000 ve prospěch SZŠ O. byly obviněnou skutečně odebrány přímo z 
pokladny, a že tedy v době fingované krádeže v pokladně nebyly. Pokud nalézací 
i odvolací soudy dospěly k závěru, že si obviněná J. P. přisvojila pokladní 
hotovost ve výši podle stavu zápisů v pokladní knize ke dni 27. 3. 2000, tj. ve 
výši 402.860,40 Kč, nemá tento skutkový závěr uvedený v rozsudku Krajského 
soudu v Ostravě oporu v provedeném dokazování a je v rozporu s ustanovením § 2 
odst. 5, odst. 6 tr. ř. ve znění účinném do 31. 12. 2001.

Ministr spravedlnosti ve stížnosti pro porušení zákona dále uvádí námitky 
týkající se nesprávného právního hodnocení jednání obviněné z hlediska naplnění 
zákonného znaku „přisvojení věci“ ve smyslu skutkové podstaty trestného činu 
zpronevěry, jakož i naplnění znaku kvalifikované skutkové podstaty „škody 
velkého rozsahu“, ministr spravedlnosti poukazuje i na vady rozsudku Krajského 
soudu v Ostravě spočívající v nedostatku odůvodnění u některý zákonných znaků 
trestného činu zpronevěry.

Trestný čin zpronevěry podle § 248 tr. zák. spáchá ten, kdo si úmyslným 
jednáním přisvojí cizí věc, která mu byla svěřena, a způsobí tak na cizím 
majetku škodu nikoli nepatrnou. Znakem kvalifikované skutkové podstaty 
trestného činu zpronevěry podle § 248 odst. 4 tr. zák. je způsobení škody 
velkého rozsahu.

Věc je svěřena pachateli, jestliže je mu odevzdána do faktické moci (do 
dodržení) s tím, aby s věcí nakládal určitým způsobem. Za věc svěřenou je třeba 
považovat také peníze, které jsou zaměstnanci svěřeny za tím účelem, aby je 
vložil do pokladny a provedl o nich účetní záznam, a to bez ohledu na to, zda 
takový účetní záznam ve skutečnosti provede. K pojmu přisvojit si cizí věc je 
třeba uvést, že pachatel si přisvojí věc, která mu byla svěřena, jestliže s 
věcí naloží v rozporu s účelem, k němuž mu byla cizí věc dána do opatrování 
nebo do dispozice, a to způsobem, který maří základní účel svěření.

V projednávané trestní věci bylo prokázáno, že obviněná J. P. nakládala jako 
zaměstnankyně (pokladní) SZŠ O. s peněžními prostředky této organizace, které 
přijímala od třetích osob, a že měla povinnost příjem peněžních prostředků 
zapsat do pokladní knihy, peníze uložit do pokladny a dále s nimi nakládat dle 
dispozic svého zaměstnavatele. Dále bylo prokázáno, že ve výše uvedených 
případech přijala obviněná J. P. peněžní částky od společnosti C. P., S. k. k. 
O. a od svědkyně V., které do pokladny neuložila a které si tímto způsobem 
neoprávněně přisvojila. V této souvislosti je však sporné, jak posoudit jednání 
obviněné J. P. v případě plateb od společnosti C. P. a S. k. k. O., kdy 
obviněná sama a dobrovolně některé platby s určitým časovým odstupem do 
pokladny vložila a do pokladního deníku zapsala, a to před tím, než zjistila, 
že její trestná činnost je zřejmě vyzrazena. Podle názoru Nejvyššího soudu je 
třeba tuto skutečnost vzít do úvahy při hodnocení zavinění obviněné ve vztahu k 
naplnění znaků skutkové podstaty trestného činu zpronevěry.

Znakem subjektivní stránky skutkové podstaty trestného činu zpronevěry podle § 
248 tr. zák. je zavinění ve formě úmyslu, zavinění se přitom musí vztahovat na 
všechny skutečnosti,  které jsou znakem skutkové podstaty trestného činu 
zpronevěry. Závěr o tom, zda tu je zavinění ve smyslu trestního zákona a v jaké 
formě, je závěrem právním, tento právní závěr se však musí zakládat na 
skutkových zjištěních soudu vyplývajících z provedeného dokazování. Při 
zjišťovaní okolností, které mají význam pro závěr o zavinění, není možné předem 
přikládat zvláštní význam žádnému důkaznímu prostředku, ale na zavinění a jeho 
formu je třeba usuzovat ze všech konkrétních okolností, za kterých byl trestný 
čin spáchán, a ze všech důkazů významných z tohoto hlediska.

Na existenci zavinění a jeho formu je přitom třeba usuzovat z hlediska všech 
dílčích jednání obviněné J. P., kterými nakládala se svěřenými peněžními 
prostředky, při hodnocení zavinění obviněné nelze pohlížet na jednotlivá 
jednání izolovaně bez ohledu na souvislosti celého případu. Pouze na základě 
zhodnocení všech relevantních okolností, za kterých obviněná J. P. nakládala se 
svěřenými prostředky, lze dospět ke správnému závěru o existenci zavinění 
obviněné J. P. ve vztahu k naplnění znaků skutkové podstaty trestného činu 
zpronevěry.

V průběhu řízení bylo prokázáno řadou svědeckých výpovědí, že obviněná J. P. 
opakovaně informovala nadřízené pracovníky o údajné špatné platební morálce 
jednotlivých nájemců a tvrdila, že platí své platby se zpožděním. V souladu s 
tímto postupem je i jednání obviněné J. P., která několikrát vložila do 
pokladny s časovým odstupem peněžní částku, která odpovídala dříve provedené 
platbě nájemného a v tomto smyslu provedla i zápis do pokladní knihy. Tento 
postup podporoval verzi obviněné J. P. o špatné platební morálce jednotlivých 
nájemců a umožňoval jí krýt její ostatní trestnou činnost. Z tohoto pohledu je 
také třeba hodnotit i zavinění obviněné J. P. Obviněná J. P. nepochybně věděla, 
že neoprávněně odnímá v rozporu se svými povinnostmi peněžní prostředky svému 
zaměstnavateli a že mu takovým jednáním způsobí majetkovou újmu, přitom musela 
být alespoň srozuměna s tím, že takovou újmu skutečně způsobí, když v řízení 
nebyla prokázána žádná skutečnost, která by takový závěr zpochybňovala. Z 
hlediska zavinění ve vztahu k naplnění znaků skutkové podstaty trestného činu 
zpronevěry je však třeba vzít v úvahu, že pokud obviněná chtěla realizovat svou 
verzi o špatné platební morálce nájemců, kteří platí opožděně, musela 
předpokládat, že některé platby nájemců do pokladny se zpožděním skutečně 
vloží, takže nebyla srozuměna s tím, že si veškeré převzaté platby těchto 
nájemců ponechá a trvale si je přisvojí. S ohledem na to, že obviněná J. P. 
některé platby vložila zpětně do poklady sama a dobrovolně, lze dovodit, že 
tyto částky skutečně neměla v úmyslu zpronevěřit a v tomto rozsahu nelze její 
jednání kvalifikovat jako trestný čin zpronevěry podle § 248 tr. zák.

Pokud tedy Krajský soud v Ostravě zahrnul uvedené peněžní částky ve výši 
50.000,- Kč a 35.605,40 Kč, které obviněná do pokladny vložila od společnosti 
C. P., 57.500,- Kč, které obviněná do pokladny vložila od S. k. k. O., do výše 
škody, která byla způsobena trestným činem,  a dospěl k závěru, že obviněná 
způsobila svým jednáním škodu velkého rozsahu, hodnotil věc v rozporu s 
ustanovením § 248 odst. 1, odst. 4 tr. zák.

Dále je třeba uvést, že ani peněžní částky ve výši 50.000,-Kč a 115.263,90 Kč, 
které obviněná J. P. zaslala dne 24. 3. 2000 SZŠ O. jako platby společnosti C. 
P. za faktury č. 0 a č. 0, nelze považovat za částky zpronevěřené jednáním 
popsaným pod bodem 19. rozsudku, tj. přisvojením si pokladní hotovosti dne 27. 
3. 2000, neboť – jak již bylo uvedeno – z provedeného dokazování nevyplývá 
závěr, že by se tyto peněžní částky v době zpronevěry pokladny dne 27. 3. 2000 
v pokladně skutečně nacházely. Pokud Krajský soud v Ostravě zhodnotil jednání 
obviněné J. P. ze dne 27. 3. 2000 jako zpronevěru částky ve výši 402.860,40 Kč 
a celou tuto částku zahrnul do celkové výše škody způsobené trestným činem, 
jedná se i v tomto případě o hodnocení v rozporu s ustanovením § 248 odst. 1, 
odst. 4 tr. zák.

Z hlediska přezkoumání zákonnosti rozsudku Krajského soudu v Ostravě je třeba 
konečně uvést, že popis skutku uvedený ve skutkové větě výrokové části rozsudku 
Krajského soudu v Ostravě neobsahuje všechny znaky trestného činu zpronevěry 
podle § 248 odst. 1, odst. 4 tr. zák., neboť zde nejsou popsány znaky 
subjektivní stránky uvedeného trestného činu, v popisu skutku není vůbec 
uvedeno, že by se obviněná J. P. dopustila předmětného jednání úmyslně. Také v 
odůvodnění rozsudku Krajského soudu v Ostravě chybí odůvodnění zavinění 
obviněné J. P., které by respektovalo hlediska uvedená v ustanovení § 125 odst. 
1 tr. ř.

Uvedená pochybení Krajského soudu v Ostravě nenapravil ani Vrchní soud v 
Olomouci, který nedostál své přezkumné povinnosti stanovené v ustanovení § 254 
odst. 1        tr. ř., ve znění účinném do 31. 12. 2001 a v rozporu s 
ustanovením § 256 tr. ř. důvodně podané odvolání obviněné J. P. usnesením ze 
dne 31. 10. 2001, sp. zn. 3 To 144/2001, zamítl jako nedůvodné.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným usnesením Vrchního soudu v Olomouci ze dne 31. 10. 
2001, sp. zn.        3 To 144/2001,  byl porušen zákon v ustanovení § 254 odst. 
1 a § 256 tr. ř., ve znění účinném do 31. 12. 2001 a v řízení předcházejícím 
též v ustanovení § 2 odst. 5, odst. 6 tr. ř. ve znění účinném do 31. 12. 2001 a 
§ 125 odst. 1 tr. ř. v neprospěch obviněné J. P., podle  § 269 odst. 2 tr. ř. 
napadené usnesení zrušil, zrušil i rozsudek Krajského soudu v Ostravě ze dne 
15. 6. 2001, sp. zn. 36 T 14/2000, stejně jako všechna další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Krajskému soudu v Ostravě bylo podle § 270 odst. 1 tr. ř. přikázáno, aby věc v 
potřebném rozsahu znovu projednal a rozhodl, přičemž podle § 270 odst. 4 tr. ř. 
je vázán právním názorem, který Nejvyšší soud vyslovil, a při novém rozhodování 
nemůže pominout ustanovení § 16 odst. 1  tr. zák. s ohledem na novelu § 89 
odst. 11 tr. zák. provedenou zák. č. 265/2001 Sb. Nejvyšší soud nemohl sám ve 
věci rozhodnout, neboť podmínkou takového postupu je podle § 271 odst. 1 tr. ř. 
správné zjištění skutkového stavu v napadeném rozhodnutí. Jelikož Nejvyšší soud 
vyslovil, že zákon byl porušen v neprospěch obviněné, nemůže v novém řízení 
dojít ke změně rozhodnutí v její neprospěch (§ 273 tr. ř.).

	

Poučení: Proti tomuto rozhodnutí není opravný prostředek přípustný.

V Brně dne 14. ledna 2004

Předseda senátu:

JUDr. Jiří Pácal  

