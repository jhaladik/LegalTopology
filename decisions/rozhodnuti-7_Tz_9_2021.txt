Právní věta: 
Přičitatelnost protiprávního činu právnické osobě, byl-li spáchán jejím zaměstnancem nebo osobou v  obdobném postavení při plnění pracovních úkolů podle § 8 odst. 1 písm. d) t. o. p. o., je podmíněna  mimo jiné tím, že některá z osob uvedených v § 8 odst. 1 písm. a) až c) t. o. p. o. neprovedla  opatření, které mělo být provedeno podle právního předpisu nebo které lze po ní spravedlivě  požadovat ve smyslu § 8 odst. 2 písm. b) t. o. p. o. Jde zejména o zanedbání povinné kontroly  zaměstnance nebo neučinění opatření k zamezení nebo odvrácení následku spáchaného trestného činu.  Povinnost provést taková opatření ukládají právnickým osobám různé právní předpisy, jde např. o  zákony, které upravují bezpečnost a ochranu zdraví při práci, hygienickou a protiepidemickou péči,  ochranu životního prostředí, požární ochranu atd. Může jít rovněž o opatření podle zákona o  legalizaci výnosů z trestné činnosti, pokud např. právnická osoba nesplnila povinnost identifikace  bez ohledu na výši hodnoty obchodu při nákupu nebo přijetí použitého zboží nebo zboží bez dokladů o  jeho nabytí ke zprostředkování jeho prodeje [viz § 7 odst. 2 písm. d) zákona č. 253/2008 Sb. o  některých opatřeních proti legalizaci výnosů z trestné činnosti a financování terorismu, ve znění  pozdějších předpisů].

Soud: Nejvyšší soud

Spisová značka: 7 Tz 9/2021

Datum rozhodnutí: 11.05.2021

Typ rozhodnutí: ROZSUDEK


Heslo: Přičitatelnost činu právnické osobě

Dotčené předpisy: § 8 odst. 1 písm. d) předpisu č. 418/2011 Sb., § 8 odst. 2 písm. b) předpisu č. 418/2011 Sb.

Kategorie rozhodnutí: A


Publikováno ve sbírce pod číslem: 17 / 2022



7 Tz 9/2021-336




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 11. 5. 2021 v senátě 
složeném z předsedy JUDr. Josefa Mazáka a soudců JUDr. Radka Doležela a JUDr. 
Romana Vicherka, Ph. D., stížnost pro porušení zákona podanou ministryní 
spravedlnosti ve prospěch obviněné právnické osoby M. L, IČ: XY, se sídlem XY, 
proti pravomocnému rozsudku Obvodního soudu pro Prahu 7 ze dne 4. 5. 2020, sp. 
zn. 24 T 146/2019, a podle § 268 odst. 2 tr. ř., § 269 odst. 2 tr. ř. a § 270 
odst. 1 tr. ř. rozhodl takto:


Pravomocným rozsudkem Obvodního soudu pro Prahu 7 ze dne 4. 5. 2020, sp. zn. 24 
T 146/2019, 
byl porušen zákon

v neprospěch obviněné právnické osoby M. L, v ustanovení § 8 odst. 1, 2, 3 
zákona č. 418/2011 Sb., o trestní odpovědnosti právnických osob a řízení proti 
nim a § 205 odst. 1 písm. b), odst. 3 tr. zákoníku. 

Rozsudek Obvodního soudu pro Prahu 7 ze dne 4. 5. 2020, sp. zn. 24 T 146/2019, 
se zrušuje.

Zrušují se také další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu.

Obvodnímu soudu pro Prahu 7 se přikazuje, aby věc v potřebném rozsahu znovu 
projednal a rozhodl.

Odůvodnění:

1.	Rozsudkem Obvodního soudu pro Prahu 7 ze dne 4. 5. 2020, sp. zn. 24 T 
146/2019, který nabyl právní moci dne 10. 6. 2020, byla obviněná právnická 
osoba M. L, uznána vinnou přečinem krádeže podle § 205 odst. 1 písm. b), odst. 
3 tr. zákoníku v souvislosti s § 7 zákona č. 418/2011 Sb., o trestní 
odpovědnosti právnických osob a řízení proti nim (dále jen „t. o. p. o“), a 
přečinem legalizace výnosů z trestné činnosti podle § 216 odst. 1 písm. a), 
odst. 2 písm. a) tr. zákoníku účinného do 31. 1. 2019 v souvislosti s § 7 t. o. 
p. o. Za výše uvedené přečiny byla odsouzena k úhrnnému peněžitému trestu ve 
výměře 50 denních sazeb po 1 000 Kč, tj. celkem 50 000 Kč, současně bylo 
rozhodnuto, že peněžitý trest může být zaplacen v deseti měsíčních splátkách po 
5 000 Kč a výhoda splátek odpadá, jestliže dílčí splátka nebude zaplacena včas. 
Postupem podle § 228 odst. 1 a § 229 odst. 1, 2 tr. ř. bylo rozhodnuto o 
uplatněných nárocích na náhradu škody.

2.	Přečinů krádeže a legalizace výnosu z trestné činnosti se obviněná 
právnická osoba podle skutkových zjištění Obvodního soudu pro Prahu 7 
vyjádřených ve výroku rozsudku dopustila stručně řečeno tím, že dne 2. 10. 2018 
okolo 9.52 hodin v XY, ulici XY před domem s číslem XY, se přesně nezjištěným 
způsobem zmocnila zde zaparkovaného a řádně uzamčeného motorového vozidla Škoda 
Octavia Combi RS v hodnotě 120 000 Kč, ve vlastnictví poškozeného D. K., 
narozeného XY, poté, co se dosud neztotožnění pachatelé na místo krádeže 
dopravili jejím motorovým vozidlem Škoda Fabia Combi a bezprostředně po krádeži 
odvezli vozidlo poškozeného do její provozovny na adrese XY, XY, kam obě 
vozidla jela za sebou v tzv. doprovodu. Následně bylo vozidlo poškozeného 
přesně neztotožněnými osobami v blíže nezjištěné době do 10. 10. 2018 rozebráno 
na díly, přičemž z těchto dílů byly za účelem zastření původu odstraněny 
identifikační znaky, a tyto díly byly dále připraveny k prodeji a nabídnuty 
zákazníkům v areálu užívaném obviněnou. Dne 11. 10. 2018 pak byly některé 
zbývající části odcizeného vozidla (v rozhodnutí vyjmenována) nalezeny Policií 
ČR v prostoru „autovrakoviště", kde dochází k výběru a prodeji starších dílů 
vozidel zn. Škoda, přitom obviněná, resp. její jediný jednatel P. Ch. ani jiný 
zaměstnanec nezajistili evidenci osob disponujících s jejím vozidlem Škoda 
Fabia Combi, užívaným v rámci podnikatelské činnosti, nezajistila v rozporu s § 
31 odst. 4, 5, 6, 7 zákona č. 455/1991 Sb., živnostenský zákon, dostatečnou 
identifikaci vykupovaného použitého zboží, resp. zboží bez dokladů o nabytí a 
dostatečnou identifikací prodávajících osob podle § 5, § 7 odst. 2 písm. d), § 
8, § 15 a § 16 zákona č. 253/2008 Sb., o některých opatřeních proti legalizaci 
výnosu z trestné činnosti a financování terorismu, a v rozporu s § 7 odst. 1, 2 
zákona č. 563/1991 Sb. o účetnictví, nezajistila evidenci všech výkupů - 
účetních případů vztahujících se k získání a evidenci zajištěných použitých 
věcí, neboť k výzvě policejního orgánu předložila pouze tři výkupní listy, a to 
k výkupu motoru 2.0 TFSI za částku 3 000 Kč ze dne 4. 10. 2018, kapoty O II za 
částku 1 000 Kč, kompletního nárazníku O II za částku 1 500 Kč, blatníku Oct za 
částím 600 Kč ze dne 4. 10. 2018, části karoserie za 100 Kč, LP dveří 
kompletních za 1 000 Kč, LZ dveří kompletních za 500 Kč, pátých dveří (bez 
okna) za částku 800 Kč, 2 kompletních náprav za částku 500 Kč a LZ světla za 
částku 200 Kč ze dne 5. 10. 2018, vše od osoby neznámého pobytu, občana 
Slovenské republiky L. K. 

3.	Proti uvedenému pravomocnému rozsudku Obvodního soudu pro Prahu 7 
podala ministryně spravedlnosti dne 24. 3. 2021 u Nejvyššího soudu ve prospěch 
obviněné právnické osoby stížnost pro porušení zákona s tím, že zákon byl 
porušen v ustanoveních § 8 odst. 1, 2, 3 t. o. p. o. v neprospěch obviněné.

4.	V odůvodnění mimořádného opravného prostředku připomněla znění § 8 
odst. 1, 2, 3 t. o. p. o. a poukázala na aktuální judikaturu v otázce 
přičitatelnosti činu právnické osobě, podle níž v případě předvídaném § 8 odst. 
3 t. o. p. o. musí pro dovození trestní odpovědnosti právnické osoby soud 
dospět k závěru ohledně otázky, z kterého z okruhů osob stanovených § 8 odst. 1 
t. o. p. o. pochází konkrétní nezjištěná osoba, jejíž čin je právnické osobě 
přičítán.

5.	Pochybení Obvodního soudu pro Prahu 7 shledala ministryně 
spravedlnosti v tom, že ve výroku rozsudku ve vztahu k trestnému činu krádeže 
uvedl, se ho dopustili dva neznámí (dosud neztotožnění) pachatelé, kteří se na 
místo krádeže dopravili motorovým vozidlem obviněné právnické osoby. Z 
odůvodnění sice vyplývá jistá pravděpodobnost, že se trestné činnosti skutečně 
dopustili zaměstnanci společnosti M. L, s vědomím jednatele, ovšem tyto úvahy 
nebyly podloženy usvědčujícími důkazy. I v případě, že by právnické osobě mohl 
být přičítán ve smyslu § 8 odst. 3 t. o. p. o. přečin krádeže podle § 205 odst. 
1 písm. b), odst. 3 tr. zákoníku, který spáchala nezjištěná fyzická osoba, 
která je jejím zaměstnancem, musely by být splněny podmínky stanovené v § 8 
odst. 1 písm. d), odst. 2 písm. b) t. o. p. o. Ve vztahu k přečinu krádeže však 
argumentace soudu v předmětné věci nemůže obstát, zejména proto, že v trestním 
řízení nebylo žádným způsobem prokázáno vědomí jednatele P. Ch. o trestném činu 
krádeže či jeho rozhodnutí, schválení nebo pokyn ve smyslu § 8 odst. 2 písm. b) 
t. o. p. o. 

6.	Zároveň ministryně namítla, že nelze čin právnické osobě ve smyslu § 
8 odst. 2 písm. b) t. o. p. o. přičítat ani z toho důvodu, že orgány právnické 
osoby nebo osoby uvedené v odstavci 1 písm. a) až c) neprovedly taková 
opatření, která měly provést podle jiného právního předpisu nebo která po nich 
lze spravedlivě požadovat, zejména neprovedly povinnou nebo potřebnou kontrolu 
nad činností zaměstnanců nebo jiných osob, jimž jsou nadřízeny, anebo neučinily 
nezbytná opatření k zamezení nebo odvrácení následků spáchaného trestného činu. 
Neobstojí tvrzení soudu, že uvedené pochybení lze spatřovat v nezajištění 
evidence osob disponujících vozidlem obchodní společnosti Škoda Fabia Combi. 
Vedení tzv. knihy jízd nespadá mezi bezpodmínečné povinnosti právnické osoby, 
neboť je relevantní primárně z hlediska prokázání daňové uznatelnosti nákladů 
vynaložených na provoz motorového vozidla. 

7.	Oproti tomu ministryně ve vztahu k přečinu legalizace výnosů z 
trestné činnosti uvedla, že obviněnou právnickou osobou nebyly v rozporu s 
právními předpisy vedeny evidence, díky kterým by bylo možné dostatečně 
identifikovat nakupované zboží, což umožnilo spáchání předmětného trestného 
činu. V tomto případě jsou tedy podmínky přičitatelnosti činu právnické osobě 
splněny a její trestní odpovědnost může být platně dovozena.

8.	Ministryně spravedlnosti navrhla, aby Nejvyšší soud podle § 268 odst. 
2 tr. ř. vyslovil, že pravomocným rozsudkem Obvodního soudu pro Prahu 7 ze dne 
4. 5. 2020, sp. zn. 24 T 146/2019, byl porušen zákon v neprospěch právnické 
osoby M. L, v ustanoveních § 8 odst. 1, 2, 3 t. o. p. o., podle § 269 odst. 2 
tr. ř. aby zrušil napadený rozsudek i veškerá další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu, a podle § 270 odst. 1 tr. ř. přikázal Obvodnímu soudu pro 
Prahu 7 věc v potřebném rozsahu znovu projednat a rozhodnout.

9.	Státní zástupce Nejvyššího státního zastupitelství se u veřejného 
zasedání s návrhem ministryně spravedlnosti ztotožnil. Zdůraznil, ve vztahu k 
přečinu krádeže, že je třeba mít jasno o tom, z jakého okruhu osob v rámci § 8 
odst. 1 t. o. p. o. pochází nezjištěná fyzická osoba, jejíž čin je právnické 
osobě přičítán, což v napadeném rozsudku absentuje.

10.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost napadeného rozhodnutí v rozsahu a z důvodů uvedených ve stížnosti 
pro porušení zákona, jakož i řízení napadenému rozhodnutí předcházející, a 
dospěl k závěru, že zákon byl porušen.

11.	Nejvyšší soud v obecné rovině připomíná, že zákon o trestní 
odpovědnosti právnických osob vychází z principu, že sama právnická osoba 
trestný čin nepáchá, ale právnické osobě se pouze přičítá za podmínek uvedených 
v § 8 odst. 2 t. o. p. o. spáchání trestného činu, je-li spáchán osobami 
uvedenými v § 8 odst. 1 písm. a), b), c) nebo d) t. o. p. o., a to příp. ve 
spojení s podmínkami uvedenými v § 8 odst. 3 a 5 t. o. p. o. (srov. Šámal, P. a 
kol.: Trestní odpovědnost právnických osob: Komentář. 1. vydání, Praha: C. H. 
Beck, 2012, str. 160 a násl.).

12.	Podle § 8 odst. 1 t. o. p. o. trestným činem spáchaným právnickou 
osobou je protiprávní čin spáchaný v jejím zájmu nebo v rámci její činnosti, 
jednal-li tak 
a) statutární orgán nebo člen statutárního orgánu, anebo jiná osoba ve vedoucím 
postavení v rámci právnické osoby, která je oprávněna jménem nebo za právnickou 
osobu jednat, 
b) osoba ve vedoucím postavení v rámci právnické osoby, která u této právnické 
osoby vykonává řídící nebo kontrolní činnost, i když není osobou uvedenou v 
písmenu a), 
c) ten, kdo vykonává rozhodující vliv na řízení této právnické osoby, jestliže 
jeho jednání bylo alespoň jednou z podmínek vzniku následku zakládajícího 
trestní odpovědnost právnické osoby, nebo 
d) zaměstnanec nebo osoba v obdobném postavení (dále jen „zaměstnanec“) při 
plnění pracovních úkolů, i když není osobou uvedenou v písmenech a) až c), 
jestliže jí ho lze přičítat podle odstavce 2. 

13.	Právnické osobě lze ve smyslu § 8 odst. 2 t. o. p. o. přičítat 
spáchání trestného činu uvedeného v § 7 t. o. p. o., jestliže byl spáchán 
a) jednáním orgánů právnické osoby nebo osob uvedených v odstavci 1 písm. a) až 
c), nebo 
b) zaměstnancem uvedeným v odstavci 1 písm. d) na podkladě rozhodnutí, 
schválení nebo pokynu orgánů právnické osoby nebo osob uvedených v odstavci 1 
písm. a) až c) anebo proto, že orgány právnické osoby nebo osoby uvedené v 
odstavci 1 písm. a) až c) neprovedly taková opatření, která měly provést podle 
jiného právního předpisu nebo která po nich lze spravedlivě požadovat, zejména 
neprovedly povinnou nebo potřebnou kontrolu nad činností zaměstnanců nebo 
jiných osob, jimž jsou nadřízeny, anebo neučinily nezbytná opatření k zamezení 
nebo odvrácení následků spáchaného trestného činu. 

14.	Podle § 8 odst. 3 t. o. p. o. trestní odpovědnosti právnické osoby 
nebrání, nepodaří-li se zjistit, která konkrétní fyzická osoba jednala způsobem 
uvedeným v odstavcích 1 a 2.
15.	Vlastní základ trestní odpovědnosti právnických osob je upraven 
zejména v § 8 t. o. p. o. Pokud jde o vztah jeho jednotlivých ustanovení, pak 
odstavec 1 stanoví formální podmínky trestní odpovědnosti (definuje podstatu 
protiprávního jednání právnické osoby), zatímco odstavec 2 obsahuje jako další 
materiální podmínku požadavek přičitatelnosti. Přičítat právnické osobě některý 
z trestných činů v souladu s § 7 t. o. p. o. lze proto pouze za předpokladu, že 
jde o protiprávní čin spáchaný jejím jménem, v jejím zájmu nebo v rámci její 
činnosti některou z osob uvedených v § 8 odst. 1 písm. a), b), c) nebo d) t. o. 
p. o., a to za splnění podmínek přičitatelnosti podle § 8 odst. 2 písm. a) nebo 
b) t. o. p. o., příp. doplněných o podmínky podle § 8 odst. 3 nebo 5 t. o. p. 
o. 

16.	Ustanovení § 8 odst. 3 t. o. p. o. připouští vyvodit trestní 
odpovědnost právnické osoby i tehdy, nepodaří-li se zjistit, která konkrétní 
fyzická osoba jednala způsobem uvedeným v § 8 odst. 1 a 2. Rozhodná skutková 
zjištění ovšem musí i v tomto případě poskytovat dostatečný podklad ke 
spolehlivému závěru, že určitá fyzická osoba – byť neznámá či neztotožněná – 
spáchala protiprávní čin jménem trestně odpovědné právnické osoby, v jejím 
zájmu nebo v rámci její činnosti, že si tak počínala v postavení vyžadovaném 
podle § 8 odst. 1 písm. a) až d) t. o. p. o. a že vzhledem k tomu lze přičítat 
spáchání trestného činu právnické osobě ve smyslu § 8 odst. 2 t. o. p. o. 
(rozhodnutí č. 34/2017 Sb. rozh. tr.).

17.	Vzhledem ke znění § 8 odst. 3 t. o. p. o. („… která konkrétní 
fyzická osoba jednala…“) je zřejmé, že i v tomto případě musí jít o jednání 
osoby v postavení vymezeném v § 8 odst. 1 písm. a), b), c) či d) t. o. p. o., 
jednající jménem právnické osoby nebo v jejím zájmu nebo v rámci její činnosti, 
a navíc jednající za splnění podmínek přičitatelnosti podle § 8 odst. 2 písm. 
a) nebo b) t. o. p. o. Byť tedy v konkrétní věci soudem učiněná skutková 
zjištění nebudou směřovat vůči konkrétní osobě, musí i tak skýtat jednoznačný a 
odůvodněný podklad pro závěr, že taková neztotožněná osoba mj. spadá do některé 
ze skupin osob uvedených v § 8 odst. 1 pod písmeny a), b), c) či d) t. o. p. o. 
(rozhodnutí č. 37/2019 Sb. rozh. tr.).

18.	V projednávané věci ve vztahu k trestnému činu krádeže podle 
skutkové věty rozsudku obviněná právnická osoba jednala prostřednictvím 
„neztotožněných pachatelů“. V odůvodnění odsuzujícího rozsudku sice nalézací 
soud uvedl, že obviněná jednala buď prostřednictvím jednatel P. Ch. s dalším 
zaměstnancem či zaměstnanci společnosti, nebo pouze zaměstnanci za vědomí nebo 
podle pokynu jednatele, avšak toto své tvrzení nedoložil žádnými relevantními 
důkazy.

19.	Je zřejmé, že v projednávané věci se nalézací soud výše uvedenými 
obecnými východisky neřídil. Neučinil jednoznačný závěr, jaká konkrétní fyzická 
osoba odcizení vozidla provedla. Pouze uvedl, že šlo o „neztotožněné 
pachatele“. Neučinil však ani závěr, jaký vztah měla tato osoba k obviněné a z 
jakého podnětu jednala. Pokud dovolací soud prováže jednotlivé fyzické osoby 
uvedené toliko v odůvodnění rozsudku nalézacího soudu s příslušnými 
ustanoveními t. o. p. o., pak obviněná jednala prostřednictvím nezjištěné osoby 
(§ 8 odst. 3 t. o. p. o.), buď jednatele P. Ch. [§ 8 odst. 1 písm. a) t. o. p. 
o.], případně některého ze zaměstnanců [§ 8 odst. 1 písm. d) t. o. p. o., 
patrně za podmínky § 8 odst. 2 písm. b) t. o. p. o.]. Skutková věta neobsahuje 
žádné vymezení, čí jednání je pro právnickou osobu přičitatelné a z jakého 
důvodu. Naopak v odůvodnění obsahuje několik v úvahu připadajících kombinací 
předpokladů umožňujících právnické osobě přičítat některý z trestných činů 
spáchaných fyzickou osobou ve smyslu § 8 odst. 1, 2, 3 t. o. p. o.

20.	Takový postup soudu prvního stupně však popírá samotnou podstatu 
konstrukce trestní odpovědnosti právnických osob založenou na tzv. 
přičitatelnosti, tedy zvláštní subjektivní odpovědnost právnické osoby. 
Fakticky nalézací soud dovodil trestní odpovědnost obviněné pouze z výsledku, k 
němuž jednání neztotožněných pachatelů směřovalo. To je ovšem projev trestní 
odpovědnosti budované na objektivním principu. Jediným spolehlivým závěrem 
soudu je, že tato osoba jednala ve prospěch obviněné, tedy v jejím zájmu. Právě 
okolnost, že předmětné jednání bylo v zájmu obviněné právnické osoby, učinil 
soud dostačujícím předpokladem přičitatelnosti takového jednání obviněné 
právnické osobě.

21.	Předpoklad spáchání protiprávního činu „v zájmu právnické osoby“ 
zakotvený v návětí § 8 odst. 1 t. o. p. o. však nelze chápat jako samostatně 
stojící dostačující podmínku přičitatelnosti takového činu právnické osobě, 
nýbrž pouze jako korektiv, který má zabránit tomu, aby byla právnická osoba 
volána k odpovědnosti za excesy osob uvedených v § 8 odst. 1 písm. a), b), c) 
nebo d) t. o. p. o., které nemají žádnou požadovanou souvislost s právnickou 
osobou (rozhodnutí č. 23/2016 Sb. rozh. tr.). Jedná se pouze o korektiv 
doplňující další obligatorní podmínky uvedené zejména v § 8 odst. 1 pod písm. 
a) až d) a v § 8 odst. 2 t. o. p. o. Obdobně, byť působícímu v opačném směru, 
je třeba přistupovat i k pravidlu obsaženému v § 8 odst. 3 t. o. p. o., jehož 
aplikace je možná pouze v případě, že předpokládaným způsobem jednala některá z 
osob uvedených v § 8 odst. 1 písm. a), b), c) nebo d) t. o. p. o., navíc za 
podmínek uvedených v § 8 odst. 2 písm. a) nebo b) t. o. p. o. 

22.	S ohledem na výše uvedené nalézací soud dosud nedospěl k takovým 
skutkovým závěrům, na jejichž základě by mohl ve skutkové větě popsané jednání 
dosud nezjištěných pachatelů přičíst podle § 8 odst. 1, 2, 3 t. o. p. o. 
obviněné právnické osobě. Konstrukci trestní odpovědnosti právnických osob 
opřenou o tzv. přičitatelnost trestného činu právnické osobě a představující 
zvláštní typ odpovědnosti za zavinění totiž nelze s odkazem na § 8 odst. 3 t. 
o. p. o. obejít blíže nepodloženým formulováním tak široké množiny možných 
jednajících fyzických osob. 

23.	V případě, že nalézací soud dovodí, že vytýkaného jednání se 
dopustili zaměstnanci obviněné právnické osoby podle § 8 odst. 1 písm. d) t. o. 
p. o. (což je jedna z možností vypočtená, ale doposud neprokázaná, nalézacím 
soudem v odůvodnění napadeného rozsudku), bude nutné se vypořádat i s další 
podmínkou přičitatelnosti uvedenou v § 8 odst. 2 písm. b) t. o. p. o., tedy že 
orgány právnické osoby nebo osoby uvedené v odstavci 1 písm. a) až c) 
neprovedly taková opatření, která měly provést podle jiného právního předpisu 
nebo která po nich lze spravedlivě požadovat, zejména neprovedly povinnou nebo 
potřebnou kontrolu nad činností zaměstnanců nebo jiných osob, jimž jsou 
nadřízeny, anebo neučinily nezbytná opatření k zamezení nebo odvrácení následků 
spáchaného trestného činu. Což doposud nalézací soud neučinil, pravděpodobně 
proto, že doposud jednoznačně nedospěl k závěru, zda se vytýkaného jednání 
dopustili za obviněnou blíže nezjištění zaměstnanci, statutární orgán nebo 
úplně někdo jiný.

24.	Obecně je možné říci, že neprovedení opatření, které mělo být 
provedeno podle právního předpisu nebo které lze spravedlivě požadovat, je 
zejména zanedbání povinné kontroly zaměstnance nebo neučinění opatření k 
zamezení nebo odvrácení následku spáchaného trestného činu. Taková opatření 
jsou ukládána právnickým osobám různými právními předpisy, zejména jde o zákony 
o bezpečnosti práce, které upravují bezpečnost a ochranu zdraví při práci, 
hygienické zákony, jimiž jsou všechny ty, které upravují hygienickou a 
protiepidemickou péči, zákony o ochraně životního prostředí, kterými jsou 
veškeré zákony, které upravují ochranu životního prostředí, dále zákony 
upravující památkovou péči či zákony o požární ochraně, ale i zákony v oblasti 
legalizace výnosů z trestné činnosti atd. (Šámal, P. a kol.: Trestní 
odpovědnost právnických osob: Komentář. 2. vydání, Praha: C. H. Beck, 2018, 
str. 217).

25.	Již za současného skutkového stavu, aniž by Nejvyšší soud předbíhal 
dalšímu dokazování, je však možné uvést, že pokud jednatel obviněné právnické 
osoby P. Ch. ani jiný zaměstnanec nezajistili evidenci osob disponujících s 
vozidlem obviněné právnické osoby Škoda Fabia Combi, pak o takové opatření 
nejde. Vedení tzv. knihy jízd nespadá mezi povinnosti právnické osoby, neboť je 
relevantní primárně z hlediska prokázání daňové uznatelnosti nákladů 
vynaložených na provoz motorového vozidla podle § 24 zákona č. 586/1992 Sb. o 
daních z příjmu. Kniha jízd je účetní doklad, kde jsou zaznamenány údaje o 
jednotlivých jízdách vozidla v obchodním majetku či soukromého vozu používaného 
k podnikání. U vozidel z hlediska daně z příjmu se musí psát kniha jízd jen v 
tom případě, když si podnikatel do nákladů (v daňové evidenci výdajů), uznává 
skutečné náklady na pohonné hmoty a parkovné. Podnikatel tedy nemusí knihu jízd 
vždy vést.

26.	Jiná je situace u trestného činu legalizace výnosů z trestné 
činnosti podle § 216 odst. 1 písm. a), odst. 2 písm. a) tr. zákoníku. V tomto 
případě, na rozdíl od trestného činu krádeže, bylo možné dovodit, že obviněná 
právnická osoba neprovedla taková opatření, která měla provést podle jiného 
právního předpisu, a proto neučinila nezbytná opatření k zamezení nebo 
odvrácení následků spáchaného trestného činu. Obviněná totiž měla jako 
podnikatel povinnost prostřednictvím svého jednatele nebo pověřené osoby podle 
§ 31 odst. 4 zákona č. 455/1991 zákona o živnostenském podnikání 
(živnostenského zákona) při nákupu použitého zboží a zboží bez dokladů nabytí 
identifikovat před uzavřením smluvního vztahu jeho účastníky podle zákona č. 
253/2008 Sb. o některých opatřeních proti legalizaci výnosů z trestné činnosti 
a financování terorismu. Podle § 7 odst. 2 písm. d) tohoto zákona ve znění 
účinném do 23. 4. 2019 vyplývala povinnost identifikace bez ohledu na výši 
hodnoty obchodu při nákupu nebo přijetí použitého zboží nebo zboží bez dokladu 
o jeho nabytí ke zprostředkování jejich prodeje. Současně podle živnostenského 
zákona měla obviněná povinnost vést evidenci o těchto skutečnostech, která měla 
být přístupná na provozovně, a údaje měla uchovávat po dobu 5 let od uzavření 
smlouvy (§ 31 odst. 6 živnostenského zákona).  

27.	Nad rámec výše uvedeného Nejvyšší soud připomíná, že nalézací soud 
by se měl zabývat také otázkou, zda jednání popsané ve skutkové větě rozsudku 
je jedním skutkem, anebo dvěma skutky, tedy vztahem obou výše uvedených 
trestných činů a posouzením, zda jde o jednočinný souběh nebo souběh vícečinný, 
což může mít své procesní důsledky.  

28.	Tím, že Obvodní soud pro Prahu 7 výše uvedeným způsobem 
nepostupoval, došlo k porušení zákona v ustanovení § 8 odst. 1, 2, 3 t. o. p. 
o. o přičitatelnosti trestného činu právnické osobě a ustanovení §  205 odst. 1 
písm. b), odst. 3 tr. zákoníku o trestném činu krádeže, jímž byla obviněná 
právnická osoba uznána vinnou. 

29.	Nejvyšší soud proto podle § 268 odst. 2 tr. ř. vyslovil, že 
pravomocným rozsudkem Obvodního soudu pro Prahu 7 ze dne 4. 5. 2020, sp. zn. 24 
T 146/2019, byl porušen zákon v neprospěch obviněné právnické osoby M. L, v 
ustanovení § 8 odst. 1, 2, 3 t. o. p. o. a v § 205 odst. 1 písm. b), odst. 3 
tr. zákoníku. Podle § 269 odst. 2 tr. ř. napadený rozsudek zrušil a současně 
zrušil také všechna další rozhodnutí na tento rozsudek obsahově navazující, 
pokud vzhledem ke změně, k níž došlo zrušením, pozbyla podkladu. Podle § 270 
odst. 1 tr. ř. Obvodnímu soudu pro Prahu 7 přikázal, aby věc v potřebném 
rozsahu znovu projednal a rozhodl.


Poučení:	Proti tomuto rozsudku není opravný prostředek přípustný.


V Brně dne 11. 5. 2021


JUDr. Josef Mazák 
předseda senátu 


Vypracoval:
JUDr. Roman Vicherek, Ph.D. 




Právní věta: 
Přičitatelnost protiprávního činu právnické osobě, byl-li spáchán jejím zaměstnancem nebo osobou v  obdobném postavení při plnění pracovních úkolů podle § 8 odst. 1 písm. d) t. o. p. o., je podmíněna  mimo jiné tím, že některá z osob uvedených v § 8 odst. 1 písm. a) až c) t. o. p. o. neprovedla  opatření, které mělo být provedeno podle právního předpisu nebo které lze po ní spravedlivě  požadovat ve smyslu § 8 odst. 2 písm. b) t. o. p. o. Jde zejména o zanedbání povinné kontroly  zaměstnance nebo neučinění opatření k zamezení nebo odvrácení následku spáchaného trestného činu.  Povinnost provést taková opatření ukládají právnickým osobám různé právní předpisy, jde např. o  zákony, které upravují bezpečnost a ochranu zdraví při práci, hygienickou a protiepidemickou péči,  ochranu životního prostředí, požární ochranu atd. Může jít rovněž o opatření podle zákona o  legalizaci výnosů z trestné činnosti, pokud např. právnická osoba nesplnila povinnost identifikace  bez ohledu na výši hodnoty obchodu při nákupu nebo přijetí použitého zboží nebo zboží bez dokladů o  jeho nabytí ke zprostředkování jeho prodeje [viz § 7 odst. 2 písm. d) zákona č. 253/2008 Sb. o  některých opatřeních proti legalizaci výnosů z trestné činnosti a financování terorismu, ve znění  pozdějších předpisů].

Soud: Nejvyšší soud

Spisová značka: 7 Tz 9/2021

Datum rozhodnutí: 11.05.2021

Typ rozhodnutí: ROZSUDEK


Heslo: Přičitatelnost činu právnické osobě

Dotčené předpisy: § 8 odst. 1 písm. d) předpisu č. 418/2011 Sb., § 8 odst. 2 písm. b) předpisu č. 418/2011 Sb.

Kategorie rozhodnutí: A


Publikováno ve sbírce pod číslem: 17 / 2022



7 Tz 9/2021-336




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 11. 5. 2021 v senátě 
složeném z předsedy JUDr. Josefa Mazáka a soudců JUDr. Radka Doležela a JUDr. 
Romana Vicherka, Ph. D., stížnost pro porušení zákona podanou ministryní 
spravedlnosti ve prospěch obviněné právnické osoby M. L, IČ: XY, se sídlem XY, 
proti pravomocnému rozsudku Obvodního soudu pro Prahu 7 ze dne 4. 5. 2020, sp. 
zn. 24 T 146/2019, a podle § 268 odst. 2 tr. ř., § 269 odst. 2 tr. ř. a § 270 
odst. 1 tr. ř. rozhodl takto:


Pravomocným rozsudkem Obvodního soudu pro Prahu 7 ze dne 4. 5. 2020, sp. zn. 24 
T 146/2019, 
byl porušen zákon

v neprospěch obviněné právnické osoby M. L, v ustanovení § 8 odst. 1, 2, 3 
zákona č. 418/2011 Sb., o trestní odpovědnosti právnických osob a řízení proti 
nim a § 205 odst. 1 písm. b), odst. 3 tr. zákoníku. 

Rozsudek Obvodního soudu pro Prahu 7 ze dne 4. 5. 2020, sp. zn. 24 T 146/2019, 
se zrušuje.

Zrušují se také další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu.

Obvodnímu soudu pro Prahu 7 se přikazuje, aby věc v potřebném rozsahu znovu 
projednal a rozhodl.

Odůvodnění:

1.	Rozsudkem Obvodního soudu pro Prahu 7 ze dne 4. 5. 2020, sp. zn. 24 T 
146/2019, který nabyl právní moci dne 10. 6. 2020, byla obviněná právnická 
osoba M. L, uznána vinnou přečinem krádeže podle § 205 odst. 1 písm. b), odst. 
3 tr. zákoníku v souvislosti s § 7 zákona č. 418/2011 Sb., o trestní 
odpovědnosti právnických osob a řízení proti nim (dále jen „t. o. p. o“), a 
přečinem legalizace výnosů z trestné činnosti podle § 216 odst. 1 písm. a), 
odst. 2 písm. a) tr. zákoníku účinného do 31. 1. 2019 v souvislosti s § 7 t. o. 
p. o. Za výše uvedené přečiny byla odsouzena k úhrnnému peněžitému trestu ve 
výměře 50 denních sazeb po 1 000 Kč, tj. celkem 50 000 Kč, současně bylo 
rozhodnuto, že peněžitý trest může být zaplacen v deseti měsíčních splátkách po 
5 000 Kč a výhoda splátek odpadá, jestliže dílčí splátka nebude zaplacena včas. 
Postupem podle § 228 odst. 1 a § 229 odst. 1, 2 tr. ř. bylo rozhodnuto o 
uplatněných nárocích na náhradu škody.

2.	Přečinů krádeže a legalizace výnosu z trestné činnosti se obviněná 
právnická osoba podle skutkových zjištění Obvodního soudu pro Prahu 7 
vyjádřených ve výroku rozsudku dopustila stručně řečeno tím, že dne 2. 10. 2018 
okolo 9.52 hodin v XY, ulici XY před domem s číslem XY, se přesně nezjištěným 
způsobem zmocnila zde zaparkovaného a řádně uzamčeného motorového vozidla Škoda 
Octavia Combi RS v hodnotě 120 000 Kč, ve vlastnictví poškozeného D. K., 
narozeného XY, poté, co se dosud neztotožnění pachatelé na místo krádeže 
dopravili jejím motorovým vozidlem Škoda Fabia Combi a bezprostředně po krádeži 
odvezli vozidlo poškozeného do její provozovny na adrese XY, XY, kam obě 
vozidla jela za sebou v tzv. doprovodu. Následně bylo vozidlo poškozeného 
přesně neztotožněnými osobami v blíže nezjištěné době do 10. 10. 2018 rozebráno 
na díly, přičemž z těchto dílů byly za účelem zastření původu odstraněny 
identifikační znaky, a tyto díly byly dále připraveny k prodeji a nabídnuty 
zákazníkům v areálu užívaném obviněnou. Dne 11. 10. 2018 pak byly některé 
zbývající části odcizeného vozidla (v rozhodnutí vyjmenována) nalezeny Policií 
ČR v prostoru „autovrakoviště", kde dochází k výběru a prodeji starších dílů 
vozidel zn. Škoda, přitom obviněná, resp. její jediný jednatel P. Ch. ani jiný 
zaměstnanec nezajistili evidenci osob disponujících s jejím vozidlem Škoda 
Fabia Combi, užívaným v rámci podnikatelské činnosti, nezajistila v rozporu s § 
31 odst. 4, 5, 6, 7 zákona č. 455/1991 Sb., živnostenský zákon, dostatečnou 
identifikaci vykupovaného použitého zboží, resp. zboží bez dokladů o nabytí a 
dostatečnou identifikací prodávajících osob podle § 5, § 7 odst. 2 písm. d), § 
8, § 15 a § 16 zákona č. 253/2008 Sb., o některých opatřeních proti legalizaci 
výnosu z trestné činnosti a financování terorismu, a v rozporu s § 7 odst. 1, 2 
zákona č. 563/1991 Sb. o účetnictví, nezajistila evidenci všech výkupů - 
účetních případů vztahujících se k získání a evidenci zajištěných použitých 
věcí, neboť k výzvě policejního orgánu předložila pouze tři výkupní listy, a to 
k výkupu motoru 2.0 TFSI za částku 3 000 Kč ze dne 4. 10. 2018, kapoty O II za 
částku 1 000 Kč, kompletního nárazníku O II za částku 1 500 Kč, blatníku Oct za 
částím 600 Kč ze dne 4. 10. 2018, části karoserie za 100 Kč, LP dveří 
kompletních za 1 000 Kč, LZ dveří kompletních za 500 Kč, pátých dveří (bez 
okna) za částku 800 Kč, 2 kompletních náprav za částku 500 Kč a LZ světla za 
částku 200 Kč ze dne 5. 10. 2018, vše od osoby neznámého pobytu, občana 
Slovenské republiky L. K. 

3.	Proti uvedenému pravomocnému rozsudku Obvodního soudu pro Prahu 7 
podala ministryně spravedlnosti dne 24. 3. 2021 u Nejvyššího soudu ve prospěch 
obviněné právnické osoby stížnost pro porušení zákona s tím, že zákon byl 
porušen v ustanoveních § 8 odst. 1, 2, 3 t. o. p. o. v neprospěch obviněné.

4.	V odůvodnění mimořádného opravného prostředku připomněla znění § 8 
odst. 1, 2, 3 t. o. p. o. a poukázala na aktuální judikaturu v otázce 
přičitatelnosti činu právnické osobě, podle níž v případě předvídaném § 8 odst. 
3 t. o. p. o. musí pro dovození trestní odpovědnosti právnické osoby soud 
dospět k závěru ohledně otázky, z kterého z okruhů osob stanovených § 8 odst. 1 
t. o. p. o. pochází konkrétní nezjištěná osoba, jejíž čin je právnické osobě 
přičítán.

5.	Pochybení Obvodního soudu pro Prahu 7 shledala ministryně 
spravedlnosti v tom, že ve výroku rozsudku ve vztahu k trestnému činu krádeže 
uvedl, se ho dopustili dva neznámí (dosud neztotožnění) pachatelé, kteří se na 
místo krádeže dopravili motorovým vozidlem obviněné právnické osoby. Z 
odůvodnění sice vyplývá jistá pravděpodobnost, že se trestné činnosti skutečně 
dopustili zaměstnanci společnosti M. L, s vědomím jednatele, ovšem tyto úvahy 
nebyly podloženy usvědčujícími důkazy. I v případě, že by právnické osobě mohl 
být přičítán ve smyslu § 8 odst. 3 t. o. p. o. přečin krádeže podle § 205 odst. 
1 písm. b), odst. 3 tr. zákoníku, který spáchala nezjištěná fyzická osoba, 
která je jejím zaměstnancem, musely by být splněny podmínky stanovené v § 8 
odst. 1 písm. d), odst. 2 písm. b) t. o. p. o. Ve vztahu k přečinu krádeže však 
argumentace soudu v předmětné věci nemůže obstát, zejména proto, že v trestním 
řízení nebylo žádným způsobem prokázáno vědomí jednatele P. Ch. o trestném činu 
krádeže či jeho rozhodnutí, schválení nebo pokyn ve smyslu § 8 odst. 2 písm. b) 
t. o. p. o. 

6.	Zároveň ministryně namítla, že nelze čin právnické osobě ve smyslu § 
8 odst. 2 písm. b) t. o. p. o. přičítat ani z toho důvodu, že orgány právnické 
osoby nebo osoby uvedené v odstavci 1 písm. a) až c) neprovedly taková 
opatření, která měly provést podle jiného právního předpisu nebo která po nich 
lze spravedlivě požadovat, zejména neprovedly povinnou nebo potřebnou kontrolu 
nad činností zaměstnanců nebo jiných osob, jimž jsou nadřízeny, anebo neučinily 
nezbytná opatření k zamezení nebo odvrácení následků spáchaného trestného činu. 
Neobstojí tvrzení soudu, že uvedené pochybení lze spatřovat v nezajištění 
evidence osob disponujících vozidlem obchodní společnosti Škoda Fabia Combi. 
Vedení tzv. knihy jízd nespadá mezi bezpodmínečné povinnosti právnické osoby, 
neboť je relevantní primárně z hlediska prokázání daňové uznatelnosti nákladů 
vynaložených na provoz motorového vozidla. 

7.	Oproti tomu ministryně ve vztahu k přečinu legalizace výnosů z 
trestné činnosti uvedla, že obviněnou právnickou osobou nebyly v rozporu s 
právními předpisy vedeny evidence, díky kterým by bylo možné dostatečně 
identifikovat nakupované zboží, což umožnilo spáchání předmětného trestného 
činu. V tomto případě jsou tedy podmínky přičitatelnosti činu právnické osobě 
splněny a její trestní odpovědnost může být platně dovozena.

8.	Ministryně spravedlnosti navrhla, aby Nejvyšší soud podle § 268 odst. 
2 tr. ř. vyslovil, že pravomocným rozsudkem Obvodního soudu pro Prahu 7 ze dne 
4. 5. 2020, sp. zn. 24 T 146/2019, byl porušen zákon v neprospěch právnické 
osoby M. L, v ustanoveních § 8 odst. 1, 2, 3 t. o. p. o., podle § 269 odst. 2 
tr. ř. aby zrušil napadený rozsudek i veškerá další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu, a podle § 270 odst. 1 tr. ř. přikázal Obvodnímu soudu pro 
Prahu 7 věc v potřebném rozsahu znovu projednat a rozhodnout.

9.	Státní zástupce Nejvyššího státního zastupitelství se u veřejného 
zasedání s návrhem ministryně spravedlnosti ztotožnil. Zdůraznil, ve vztahu k 
přečinu krádeže, že je třeba mít jasno o tom, z jakého okruhu osob v rámci § 8 
odst. 1 t. o. p. o. pochází nezjištěná fyzická osoba, jejíž čin je právnické 
osobě přičítán, což v napadeném rozsudku absentuje.

10.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost napadeného rozhodnutí v rozsahu a z důvodů uvedených ve stížnosti 
pro porušení zákona, jakož i řízení napadenému rozhodnutí předcházející, a 
dospěl k závěru, že zákon byl porušen.

11.	Nejvyšší soud v obecné rovině připomíná, že zákon o trestní 
odpovědnosti právnických osob vychází z principu, že sama právnická osoba 
trestný čin nepáchá, ale právnické osobě se pouze přičítá za podmínek uvedených 
v § 8 odst. 2 t. o. p. o. spáchání trestného činu, je-li spáchán osobami 
uvedenými v § 8 odst. 1 písm. a), b), c) nebo d) t. o. p. o., a to příp. ve 
spojení s podmínkami uvedenými v § 8 odst. 3 a 5 t. o. p. o. (srov. Šámal, P. a 
kol.: Trestní odpovědnost právnických osob: Komentář. 1. vydání, Praha: C. H. 
Beck, 2012, str. 160 a násl.).

12.	Podle § 8 odst. 1 t. o. p. o. trestným činem spáchaným právnickou 
osobou je protiprávní čin spáchaný v jejím zájmu nebo v rámci její činnosti, 
jednal-li tak 
a) statutární orgán nebo člen statutárního orgánu, anebo jiná osoba ve vedoucím 
postavení v rámci právnické osoby, která je oprávněna jménem nebo za právnickou 
osobu jednat, 
b) osoba ve vedoucím postavení v rámci právnické osoby, která u této právnické 
osoby vykonává řídící nebo kontrolní činnost, i když není osobou uvedenou v 
písmenu a), 
c) ten, kdo vykonává rozhodující vliv na řízení této právnické osoby, jestliže 
jeho jednání bylo alespoň jednou z podmínek vzniku následku zakládajícího 
trestní odpovědnost právnické osoby, nebo 
d) zaměstnanec nebo osoba v obdobném postavení (dále jen „zaměstnanec“) při 
plnění pracovních úkolů, i když není osobou uvedenou v písmenech a) až c), 
jestliže jí ho lze přičítat podle odstavce 2. 

13.	Právnické osobě lze ve smyslu § 8 odst. 2 t. o. p. o. přičítat 
spáchání trestného činu uvedeného v § 7 t. o. p. o., jestliže byl spáchán 
a) jednáním orgánů právnické osoby nebo osob uvedených v odstavci 1 písm. a) až 
c), nebo 
b) zaměstnancem uvedeným v odstavci 1 písm. d) na podkladě rozhodnutí, 
schválení nebo pokynu orgánů právnické osoby nebo osob uvedených v odstavci 1 
písm. a) až c) anebo proto, že orgány právnické osoby nebo osoby uvedené v 
odstavci 1 písm. a) až c) neprovedly taková opatření, která měly provést podle 
jiného právního předpisu nebo která po nich lze spravedlivě požadovat, zejména 
neprovedly povinnou nebo potřebnou kontrolu nad činností zaměstnanců nebo 
jiných osob, jimž jsou nadřízeny, anebo neučinily nezbytná opatření k zamezení 
nebo odvrácení následků spáchaného trestného činu. 

14.	Podle § 8 odst. 3 t. o. p. o. trestní odpovědnosti právnické osoby 
nebrání, nepodaří-li se zjistit, která konkrétní fyzická osoba jednala způsobem 
uvedeným v odstavcích 1 a 2.
15.	Vlastní základ trestní odpovědnosti právnických osob je upraven 
zejména v § 8 t. o. p. o. Pokud jde o vztah jeho jednotlivých ustanovení, pak 
odstavec 1 stanoví formální podmínky trestní odpovědnosti (definuje podstatu 
protiprávního jednání právnické osoby), zatímco odstavec 2 obsahuje jako další 
materiální podmínku požadavek přičitatelnosti. Přičítat právnické osobě některý 
z trestných činů v souladu s § 7 t. o. p. o. lze proto pouze za předpokladu, že 
jde o protiprávní čin spáchaný jejím jménem, v jejím zájmu nebo v rámci její 
činnosti některou z osob uvedených v § 8 odst. 1 písm. a), b), c) nebo d) t. o. 
p. o., a to za splnění podmínek přičitatelnosti podle § 8 odst. 2 písm. a) nebo 
b) t. o. p. o., příp. doplněných o podmínky podle § 8 odst. 3 nebo 5 t. o. p. 
o. 

16.	Ustanovení § 8 odst. 3 t. o. p. o. připouští vyvodit trestní 
odpovědnost právnické osoby i tehdy, nepodaří-li se zjistit, která konkrétní 
fyzická osoba jednala způsobem uvedeným v § 8 odst. 1 a 2. Rozhodná skutková 
zjištění ovšem musí i v tomto případě poskytovat dostatečný podklad ke 
spolehlivému závěru, že určitá fyzická osoba – byť neznámá či neztotožněná – 
spáchala protiprávní čin jménem trestně odpovědné právnické osoby, v jejím 
zájmu nebo v rámci její činnosti, že si tak počínala v postavení vyžadovaném 
podle § 8 odst. 1 písm. a) až d) t. o. p. o. a že vzhledem k tomu lze přičítat 
spáchání trestného činu právnické osobě ve smyslu § 8 odst. 2 t. o. p. o. 
(rozhodnutí č. 34/2017 Sb. rozh. tr.).

17.	Vzhledem ke znění § 8 odst. 3 t. o. p. o. („… která konkrétní 
fyzická osoba jednala…“) je zřejmé, že i v tomto případě musí jít o jednání 
osoby v postavení vymezeném v § 8 odst. 1 písm. a), b), c) či d) t. o. p. o., 
jednající jménem právnické osoby nebo v jejím zájmu nebo v rámci její činnosti, 
a navíc jednající za splnění podmínek přičitatelnosti podle § 8 odst. 2 písm. 
a) nebo b) t. o. p. o. Byť tedy v konkrétní věci soudem učiněná skutková 
zjištění nebudou směřovat vůči konkrétní osobě, musí i tak skýtat jednoznačný a 
odůvodněný podklad pro závěr, že taková neztotožněná osoba mj. spadá do některé 
ze skupin osob uvedených v § 8 odst. 1 pod písmeny a), b), c) či d) t. o. p. o. 
(rozhodnutí č. 37/2019 Sb. rozh. tr.).

18.	V projednávané věci ve vztahu k trestnému činu krádeže podle 
skutkové věty rozsudku obviněná právnická osoba jednala prostřednictvím 
„neztotožněných pachatelů“. V odůvodnění odsuzujícího rozsudku sice nalézací 
soud uvedl, že obviněná jednala buď prostřednictvím jednatel P. Ch. s dalším 
zaměstnancem či zaměstnanci společnosti, nebo pouze zaměstnanci za vědomí nebo 
podle pokynu jednatele, avšak toto své tvrzení nedoložil žádnými relevantními 
důkazy.

19.	Je zřejmé, že v projednávané věci se nalézací soud výše uvedenými 
obecnými východisky neřídil. Neučinil jednoznačný závěr, jaká konkrétní fyzická 
osoba odcizení vozidla provedla. Pouze uvedl, že šlo o „neztotožněné 
pachatele“. Neučinil však ani závěr, jaký vztah měla tato osoba k obviněné a z 
jakého podnětu jednala. Pokud dovolací soud prováže jednotlivé fyzické osoby 
uvedené toliko v odůvodnění rozsudku nalézacího soudu s příslušnými 
ustanoveními t. o. p. o., pak obviněná jednala prostřednictvím nezjištěné osoby 
(§ 8 odst. 3 t. o. p. o.), buď jednatele P. Ch. [§ 8 odst. 1 písm. a) t. o. p. 
o.], případně některého ze zaměstnanců [§ 8 odst. 1 písm. d) t. o. p. o., 
patrně za podmínky § 8 odst. 2 písm. b) t. o. p. o.]. Skutková věta neobsahuje 
žádné vymezení, čí jednání je pro právnickou osobu přičitatelné a z jakého 
důvodu. Naopak v odůvodnění obsahuje několik v úvahu připadajících kombinací 
předpokladů umožňujících právnické osobě přičítat některý z trestných činů 
spáchaných fyzickou osobou ve smyslu § 8 odst. 1, 2, 3 t. o. p. o.

20.	Takový postup soudu prvního stupně však popírá samotnou podstatu 
konstrukce trestní odpovědnosti právnických osob založenou na tzv. 
přičitatelnosti, tedy zvláštní subjektivní odpovědnost právnické osoby. 
Fakticky nalézací soud dovodil trestní odpovědnost obviněné pouze z výsledku, k 
němuž jednání neztotožněných pachatelů směřovalo. To je ovšem projev trestní 
odpovědnosti budované na objektivním principu. Jediným spolehlivým závěrem 
soudu je, že tato osoba jednala ve prospěch obviněné, tedy v jejím zájmu. Právě 
okolnost, že předmětné jednání bylo v zájmu obviněné právnické osoby, učinil 
soud dostačujícím předpokladem přičitatelnosti takového jednání obviněné 
právnické osobě.

21.	Předpoklad spáchání protiprávního činu „v zájmu právnické osoby“ 
zakotvený v návětí § 8 odst. 1 t. o. p. o. však nelze chápat jako samostatně 
stojící dostačující podmínku přičitatelnosti takového činu právnické osobě, 
nýbrž pouze jako korektiv, který má zabránit tomu, aby byla právnická osoba 
volána k odpovědnosti za excesy osob uvedených v § 8 odst. 1 písm. a), b), c) 
nebo d) t. o. p. o., které nemají žádnou požadovanou souvislost s právnickou 
osobou (rozhodnutí č. 23/2016 Sb. rozh. tr.). Jedná se pouze o korektiv 
doplňující další obligatorní podmínky uvedené zejména v § 8 odst. 1 pod písm. 
a) až d) a v § 8 odst. 2 t. o. p. o. Obdobně, byť působícímu v opačném směru, 
je třeba přistupovat i k pravidlu obsaženému v § 8 odst. 3 t. o. p. o., jehož 
aplikace je možná pouze v případě, že předpokládaným způsobem jednala některá z 
osob uvedených v § 8 odst. 1 písm. a), b), c) nebo d) t. o. p. o., navíc za 
podmínek uvedených v § 8 odst. 2 písm. a) nebo b) t. o. p. o. 

22.	S ohledem na výše uvedené nalézací soud dosud nedospěl k takovým 
skutkovým závěrům, na jejichž základě by mohl ve skutkové větě popsané jednání 
dosud nezjištěných pachatelů přičíst podle § 8 odst. 1, 2, 3 t. o. p. o. 
obviněné právnické osobě. Konstrukci trestní odpovědnosti právnických osob 
opřenou o tzv. přičitatelnost trestného činu právnické osobě a představující 
zvláštní typ odpovědnosti za zavinění totiž nelze s odkazem na § 8 odst. 3 t. 
o. p. o. obejít blíže nepodloženým formulováním tak široké množiny možných 
jednajících fyzických osob. 

23.	V případě, že nalézací soud dovodí, že vytýkaného jednání se 
dopustili zaměstnanci obviněné právnické osoby podle § 8 odst. 1 písm. d) t. o. 
p. o. (což je jedna z možností vypočtená, ale doposud neprokázaná, nalézacím 
soudem v odůvodnění napadeného rozsudku), bude nutné se vypořádat i s další 
podmínkou přičitatelnosti uvedenou v § 8 odst. 2 písm. b) t. o. p. o., tedy že 
orgány právnické osoby nebo osoby uvedené v odstavci 1 písm. a) až c) 
neprovedly taková opatření, která měly provést podle jiného právního předpisu 
nebo která po nich lze spravedlivě požadovat, zejména neprovedly povinnou nebo 
potřebnou kontrolu nad činností zaměstnanců nebo jiných osob, jimž jsou 
nadřízeny, anebo neučinily nezbytná opatření k zamezení nebo odvrácení následků 
spáchaného trestného činu. Což doposud nalézací soud neučinil, pravděpodobně 
proto, že doposud jednoznačně nedospěl k závěru, zda se vytýkaného jednání 
dopustili za obviněnou blíže nezjištění zaměstnanci, statutární orgán nebo 
úplně někdo jiný.

24.	Obecně je možné říci, že neprovedení opatření, které mělo být 
provedeno podle právního předpisu nebo které lze spravedlivě požadovat, je 
zejména zanedbání povinné kontroly zaměstnance nebo neučinění opatření k 
zamezení nebo odvrácení následku spáchaného trestného činu. Taková opatření 
jsou ukládána právnickým osobám různými právními předpisy, zejména jde o zákony 
o bezpečnosti práce, které upravují bezpečnost a ochranu zdraví při práci, 
hygienické zákony, jimiž jsou všechny ty, které upravují hygienickou a 
protiepidemickou péči, zákony o ochraně životního prostředí, kterými jsou 
veškeré zákony, které upravují ochranu životního prostředí, dále zákony 
upravující památkovou péči či zákony o požární ochraně, ale i zákony v oblasti 
legalizace výnosů z trestné činnosti atd. (Šámal, P. a kol.: Trestní 
odpovědnost právnických osob: Komentář. 2. vydání, Praha: C. H. Beck, 2018, 
str. 217).

25.	Již za současného skutkového stavu, aniž by Nejvyšší soud předbíhal 
dalšímu dokazování, je však možné uvést, že pokud jednatel obviněné právnické 
osoby P. Ch. ani jiný zaměstnanec nezajistili evidenci osob disponujících s 
vozidlem obviněné právnické osoby Škoda Fabia Combi, pak o takové opatření 
nejde. Vedení tzv. knihy jízd nespadá mezi povinnosti právnické osoby, neboť je 
relevantní primárně z hlediska prokázání daňové uznatelnosti nákladů 
vynaložených na provoz motorového vozidla podle § 24 zákona č. 586/1992 Sb. o 
daních z příjmu. Kniha jízd je účetní doklad, kde jsou zaznamenány údaje o 
jednotlivých jízdách vozidla v obchodním majetku či soukromého vozu používaného 
k podnikání. U vozidel z hlediska daně z příjmu se musí psát kniha jízd jen v 
tom případě, když si podnikatel do nákladů (v daňové evidenci výdajů), uznává 
skutečné náklady na pohonné hmoty a parkovné. Podnikatel tedy nemusí knihu jízd 
vždy vést.

26.	Jiná je situace u trestného činu legalizace výnosů z trestné 
činnosti podle § 216 odst. 1 písm. a), odst. 2 písm. a) tr. zákoníku. V tomto 
případě, na rozdíl od trestného činu krádeže, bylo možné dovodit, že obviněná 
právnická osoba neprovedla taková opatření, která měla provést podle jiného 
právního předpisu, a proto neučinila nezbytná opatření k zamezení nebo 
odvrácení následků spáchaného trestného činu. Obviněná totiž měla jako 
podnikatel povinnost prostřednictvím svého jednatele nebo pověřené osoby podle 
§ 31 odst. 4 zákona č. 455/1991 zákona o živnostenském podnikání 
(živnostenského zákona) při nákupu použitého zboží a zboží bez dokladů nabytí 
identifikovat před uzavřením smluvního vztahu jeho účastníky podle zákona č. 
253/2008 Sb. o některých opatřeních proti legalizaci výnosů z trestné činnosti 
a financování terorismu. Podle § 7 odst. 2 písm. d) tohoto zákona ve znění 
účinném do 23. 4. 2019 vyplývala povinnost identifikace bez ohledu na výši 
hodnoty obchodu při nákupu nebo přijetí použitého zboží nebo zboží bez dokladu 
o jeho nabytí ke zprostředkování jejich prodeje. Současně podle živnostenského 
zákona měla obviněná povinnost vést evidenci o těchto skutečnostech, která měla 
být přístupná na provozovně, a údaje měla uchovávat po dobu 5 let od uzavření 
smlouvy (§ 31 odst. 6 živnostenského zákona).  

27.	Nad rámec výše uvedeného Nejvyšší soud připomíná, že nalézací soud 
by se měl zabývat také otázkou, zda jednání popsané ve skutkové větě rozsudku 
je jedním skutkem, anebo dvěma skutky, tedy vztahem obou výše uvedených 
trestných činů a posouzením, zda jde o jednočinný souběh nebo souběh vícečinný, 
což může mít své procesní důsledky.  

28.	Tím, že Obvodní soud pro Prahu 7 výše uvedeným způsobem 
nepostupoval, došlo k porušení zákona v ustanovení § 8 odst. 1, 2, 3 t. o. p. 
o. o přičitatelnosti trestného činu právnické osobě a ustanovení §  205 odst. 1 
písm. b), odst. 3 tr. zákoníku o trestném činu krádeže, jímž byla obviněná 
právnická osoba uznána vinnou. 

29.	Nejvyšší soud proto podle § 268 odst. 2 tr. ř. vyslovil, že 
pravomocným rozsudkem Obvodního soudu pro Prahu 7 ze dne 4. 5. 2020, sp. zn. 24 
T 146/2019, byl porušen zákon v neprospěch obviněné právnické osoby M. L, v 
ustanovení § 8 odst. 1, 2, 3 t. o. p. o. a v § 205 odst. 1 písm. b), odst. 3 
tr. zákoníku. Podle § 269 odst. 2 tr. ř. napadený rozsudek zrušil a současně 
zrušil také všechna další rozhodnutí na tento rozsudek obsahově navazující, 
pokud vzhledem ke změně, k níž došlo zrušením, pozbyla podkladu. Podle § 270 
odst. 1 tr. ř. Obvodnímu soudu pro Prahu 7 přikázal, aby věc v potřebném 
rozsahu znovu projednal a rozhodl.


Poučení:	Proti tomuto rozsudku není opravný prostředek přípustný.


V Brně dne 11. 5. 2021


JUDr. Josef Mazák 
předseda senátu 


Vypracoval:
JUDr. Roman Vicherek, Ph.D. 




