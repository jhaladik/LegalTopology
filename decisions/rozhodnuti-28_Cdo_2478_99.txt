Soud: Nejvyšší soud

Spisová značka: 28 Cdo 2478/99

Datum rozhodnutí: 02.08.2000

Typ rozhodnutí: Rozsudek


Kategorie rozhodnutí: C




28 Cdo 2478/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedy JUDr. Milana Pokorného, 
CSc., a soudců JUDr. Julie Muránské a JUDr. Josefa Rakovského o dovolání 1.E. 
R. S. a 2. V. P. A., zastoupených advokátem, proti rozsudku Městského soudu v 
Praze ze 16.6.1999, sp.zn. 13 Co 230/99, vydanému v právní věci vedené u 
Obvodního soudu pro Prahu 1 pod sp.zn. 15 C 228/95 ( žalobců E. R. S. a V. P. 
A. proti žalované M. č. P. 1, zastoupené advokátem, o uzavření dohody o vydání 
věcí, takto: 

 I. Dovolání dovolatelů se zamítá.

II. Žádný z účastníků řízení nemá právo na náhradu nákladů řízení o dovolání. 

O d ů v o d n ě n í : 

	Žalobci se domáhali žalobou, podanou u soudu 1.11.1995, aby žalované 
městské části bylo uloženo uzavřít s nimi dohodu ( v navrženém znění) o vydání 
domu čp. 923 v P. 1 - S. M. s pozemkem parc. č. 796. V žalobě se uvádělo, že 
tyto nemovitosti náležely původně rodičům obou žalobců; v roce 1942 přešly jako 
židovský majetek do tzv. vystěhovaleckého fondu pro Čechy a Moravu a po válce 
získaly vlastnické právo k nim žalobci na základě  odevzdacích listin, vydaných 
soudem.  V roce 1954 byla na tyto nemovitosti uvalena národní správa a posléze 
v roce 1968 přešlo vlastnické právo k těmto nemovitostem na stát na základě  
rozhodnutí bývalého Státního notářství pro Prahu 1, vydaného v řízení o 
provedení výkonu rozhodnutí prodejem nemovitostí vedeného pod sp.zn. 1 Nsn 
2701/66. Podle názoru žalobců přešly tyto nemovitosti na stát způsoby  
uvedenými v ustanovení § 6 odst. 1 písm. c), písm. e) a písm. j) i odst. 2 
zákona č. 87/1991 Sb. Žalovaná městská část byla vyzvána k vydání nemovitostí, 
ale bezvýsledně.  

	Žalovaná M. č. P. 1 navrhla zamítnutí žaloby,  s tím, že není povinnou 
osobou k vydání  nemovitostí v daném případě, nýbrž touto povinnou osobou je B. 
p. P. 1, státní podnik ( v likvidaci ), který tyto nemovitosti držel v době 
nabytí účinnosti zákona č. 87/1991 Sb. Žalovaná městská část vyslovovala i 
názor, že nárok na vydání nemovitostí tu nebyl uplatněn v zákonem stanovené 
lhůtě. Podle názoru žalované nebylo také doloženo, zda již nedošlo v daném 
případě k finančnímu vypořádání se státem ohledně nemovitostí uvedených v 
žalobě, a to v souvislosti s mezivládní dohodou mezi Československem a USA z 
29.1.1982.

	O žalobě žalobců bylo rozhodnuto rozsudkem Obvodního soudu pro Prahu 1 
z 5.2.1998, čj. 15 C 228/95-52 ; žaloba žalobců byla zamítnuta a bylo 
rozhodnuto, že žádný z účastníků řízení nemá právo na náhradu nákladů řízení.

	V odůvodnění rozsudku soudu prvního stupně bylo uváděno, že žalobci 
jsou oprávněnými osobami podle ustanovení § 3 odst. zákona č. 87/1991 Sb., že 
včas uplatnili svůj nárok na vydání věcí a že v žalobě uvedený nemovitý majetek 
přešel na stát ve smyslu ustanovení § 6 odst. 1 písm. e) zákona č. 87/1991 Sb. 
Soud prvního stupně neshledal důvodnou námitku, že již byl nárok oprávněných 
osob odškodněn v souvislosti s mezivládní dohodou mezi Československem a USA, 
protože měl za to, že takové odškodnění není rozhodné pro posouzení nároku 
oprávněných osob podle zákona č. 87/1991 Sb. Naproti tomu soud prvního stupně 
shledal důvodnou námitku žalované městské části, že není v této právní věci 
povinnou osobou podle ustanovení § 4 odst. 1 zákona č. 87/1991 Sb., protože 
povinnost k vydání věci nemůže být uložena držiteli věci, který není povinnou 
osobou. Soud prvního stupně měl za to, že povinnost stanovená povinné osobě 
podle ustanovení § 4 odst. 1 zákona č. 87/1991 Sb. v tomto případě nepřešla na 
žalovanou městskou část, a to ani podle  zákona č. 172/1991 Sb., o přechodu 
některých věcí z majetku České republiky do vlastnictví obcí. Soud prvního 
stupně proto žalobu žalobců zamítl. Výrok o nákladech řízení byl  odůvodněn 
tím, že žalovaná městská část se náhrady nákladů řízení vzdala.

	K odvolání žalobců proti rozsudku soudu prvního stupně Městský soud v 
Praze usnesením z 12.6.1998, sp.zn. 13 Co 171/98, zrušil rozsudek soudu prvního 
stupně a věc mu vrátil k dalšímu řízení. V odůvodnění svého usnesení odvolací 
soud vytýkal soudu prvního stupně, že pochybil, když dovodil, že žalovaná 
městská část není povinnou osobou podle ustanovení § 4 odst. 1 zákona č. 
87/1991 Sb. a že není v projednávané právní věci pasívně legitimována ; byl 
toho názoru, že soud prvního stupně si nesprávně vyložil ustanovení zákona č. 
172/1991 Sb., pokud šlo o povinnost obce k vydání věcí oprávněné osobě ( 
oprávněným osobám ), zvláště když šlo o případ, kdy žalobci mohli svůj nárok 
podle zákona č. 87/1991 Sb. uplatnit až po vydání nálezu Ústavního soudu ČR č. 
164/1994 Sb. Na rozdíl od soudu prvního stupně měl odvolací soud zato, že v 
tomto případě není dán důvod uvedený v ustanovení § 6 odst. 1 písm. e) zákona 
č. 87/1991 Sb. ; proto měl odvolací soud za to, že je třeba, aby se soud 
prvního stupně v dalším řízení zabýval tím, zda tu jsou dány další žalobci 
uváděné důvody, a to podle ustanovení § 6 odst. 1 písm. c) a j) zákona č. 
87/1991 Sb., k čemuž soud prvního stupně zatím nepřikročil.

	V dalším řízení vynesl Obvodní soud pro Prahu 1 rozsudek z 11.12.1998, 
čj. 15 C 228/95-81, kterým bylo uloženo M. č. P. 1, aby do 3 dnů od právní moci 
rozsudku uzavřela se žalobcem V. P. A. dohodu o vydání jedné ideální poloviny 
domu čp. 923 a pozemku  parc. č. 796, zapsaných na listu vlastnictví č. 10 pro 
katastrální území 26 S. M. u Katastrálního úřadu P. - m. Byl však zamítnut 
žalobní návrh, aby žalovaná městská část byla uznána povinnou uzavřít dohodu o 
vydání jedné ideální poloviny domu čp. 923 a pozemku parc. č. 796 v P. - S. M. 
také se žalobkyní E. S. O nákladech řízení bylo rozhodnuto tak, že  na jejich 
náhradu nemá žádný z účastníků řízení právo. 

	V odůvodnění svého rozsudku soud prvního stupně uváděl, že shledal 
žalobu důvodnou jen ohledně žalobce V. P. A., který je v daném případě 
oprávněnou osobou podle ustanovení § 3 zákona č. 87/1991 Sb. Soud prvního 
stupně měl za to, že nemovitosti, uváděné v žalobě žalobců, přešly na stát na 
základě rozhodnutí bývalého Státního notářství pro Prahu 1 z 12.6.1968, sp.zn. 
1 Nsn 2707/66, jímž byl realizován prodej uvedených nemovitost v řízení o 
soudní výkon rozhodnutí prodejem nemovitostí. Soud prvního stupně však shledal, 
že ani usnesení o nařízení soudního výkonu rozhodnutí prodejem nemovitostí, ani 
uvedené rozhodnutí státního notářství nebyla řádně doručena účastníkem řízení 
\" neznámého pobytu\". Z toho soud prvního stupně vyvozoval, že nemovitosti 
přešly na stát podle ustanovení § 6 odst. 2 zákona č. 87/1991 Sb. Žalobci V. P. 
A. vznikla tedy v rozhodném období ( 25.2.1948 - 1.1.1990) majetková křivda, 
která nebyla nikterak kompenzována. Proto soud prvního stupně žalobnímu návrhu 
tohoto žalobce vyhověl. Žalobnímu návrhu žalobkyně E. R. S. však nemohlo být, 
podle názoru soudu prvního stupně, vyhověno, protože nárok této žalobkyně byl 
vypořádán v souvislosti s uzavřením mezivládní dohody mezi Československa a USA 
ze dne 29.1.1982 ( na základě žádosti uvedené žalobkyně označené CZ 2 - 0631), 
jak soud zjistil ze sdělení Majetkového úřadu - oddělení mezistátních 
majetkových dohod z 1.10.1995. Výrok o nákladech řízení byl soudem prvního 
stupně odůvodněn ustanovením § 142 odst. 2 občanského soudního řádu.  

	O odvolání žalované městské části i žalobců proti rozsudku soudu 
prvního stupně rozhodl Městský soud v Praze rozsudkem ze 16.6.1999, sp.zn. 13 
Co 230/99. Rozsudek soudu prvního stupně byl změněn tak, že žaloba žalobkyně V. 
P. A. byla rovněž zamítnuta ; ve výroku o zamítnutí žaloby  žalobkyně E. R. S. 
byl rozsudek soudu prvního stupně potvrzen. Bylo rozhodnuto, že žádný z 
účastníků  řízení nemá právo na náhradu nákladů řízení před soudy obou stupňů. 
Výrokem svého rozsudku vyslovil   odvolací soud, že je proti tomuto rozsudku 
přípustné dovolání \" k řešení otázky, zda u žalobců jde o restituční důvod 
podle ustanovení § 6 odst. 2  ve vztahu k ustanovení § 2 odst. 1 písm c) zákona 
č. 87/1991 Sb. a zda restituci brání žalobkyni E. R. S. vyplacená náhrada na 
základě mezistátní dohody\". 

	V odůvodnění svého rozsudku odvolací soud uváděl, že shledal důvodným 
jen dovolání žalované městské části. Odvolací soud poukazoval na to,  že 
žalobci jako oprávněné osoby vyzvaly po vydání nálezu Ústavního soudu ČR č. 
164/1994 Sb. B. p. P. 1 ( který byl zapsán v evidenci nemovitostí, i když už 
nemovitosti, jichž se zápis týkal, přešly na obec na základě ustanovení § 3 
odst. 1 písm. a /, b/ a c/ zákona č. 172/1991 Sb). o vydání nemovitostí ; dále 
odvolací soud poukazoval na to, že k přechodu nemovitostí na stát tu došlo na 
základě soudního výkonu rozhodnutí prodejem nemovitostí, nařízeného usnesením 
Obvodního soudu pro Prahu 1 z 3.10.1964, sp.zn. 17 E 1248/64, který byl pak 
realizován rozhodnutím bývalého Státního notářství pro Prahu 1 ze dne 12.6.1968 
( sp.zn. 1 Nsn 2701/66), a to tak, že dům čp. 923 se stavební parcelou č. 796 v 
P. - S. M. byl prodán státu za odhadní cenu 401.600 Kč, když předmětem soudního 
výkonu rozhodnutí byla pohledávka bývalého Obvodního národního výboru v P. 2  
ve výši 869.445, 40 Kč ; v době výkonu rozhodnutí nebyla soudu známa adresa 
bydliště E.R.S. a V.P. A. a byla jim ustanovena opatrovnice, jíž bylo 
rozhodnutí doručeno, a odvolání proti tomuto rozhodnutí podáno nebylo. Za 
těchto okolností dovozoval odvolací soud , že k přechodu nemovitostí tu došlo 
na základě soudem nařízeného výkonu rozhodnutí, nikoli však v dražebním řízení 
provedeném zkrácenou formou na úhradu pohledávky státu ve smyslu ustanovení § 6 
odst. 1 písm. e) zákona č. 87/1991 Sb., ani způsobem uvedeným v ustanovení § 6 
odst. 1 písm. c) zákona č. 87/1991 Sb. Odvolací soud nepovažoval za správné 
úvahy soudu prvního stupně, že tu byl dán důvod uvedený v ustanovení § 6 odst. 
2 ve spojení s ustanovením § 2 odst. 1 písm. c) zákona č. 87/1991 Sb., protože 
podle jeho názoru neodpovídala obsahu uváděných spisů Obvodního soudu pro Prahu 
1 sp.zn. 17 E 1248/64 a bývalého Státního notářství pro Prahu 1 sp.zn. 1 Nsn 
2701/66, že tu byl  nařízen soudní výkon rozhodnutí, aniž by bylo usnesení 
soudu doručeno žalobcům, třebaže jejich adresa v cizině byla známa. Proto 
odvolací soud změnil rozsudek soudu prvního stupně v té části, jímž bylo 
vyhověno žalobě žalobce V.P. A., a to tak, že tento žalobní návrh byl zamítnut. 
Naproti tomu považoval odvolací soud  za správný závěr soudu prvního stupně o 
tom, že žalobkyni E.R.S. bylo poskytnuto finanční odškodnění za ideální 
polovinu domu čp. 923 a pozemku parc. č. 796 v P. - S. M., a to na základě 
dohody mezi vládou Československa a USA z 29.1.1982, o vypořádání určitých 
otevřených nároků a finančních otázek, která nabyla účinnosti 2.2.1982 ; k 
tomuto odškodnění bylo třeba přihlédnout i při posuzování nároku podle 
ustanovení zákona č. 87/1991 Sb. Výroky o nákladech řízení odůvodnil odvolací 
soud ustanoveními § 224 odst. 1, § 151 odst. 1 a § 142 odst. 1 občanského 
soudního řádu a výrok o přípustnosti dovolání byl odůvodněn ustanovením § 239 
odst. 1 téhož právního předpisu. 

               Rozsudek odvolacího soudu byl doručen advokátu, který žalobce v 
řízení zastupoval, dne 7.7.1999 a  dovolání ze strany žalobců bylo předáno na 
poště k doručení Obvodnímu soudu pro Prahu 1 v pondělí 9.8. 1999, tedy ve lhůtě 
uvedené v ustanovení § 240 odst. 1 občanského soudního řádu  v souvislosti s 
ustanovením § 57 odst. 2 téhož právního předpisu.

	Ve svém dovolání dovolatele navrhovali, aby rozsudek odvolacího soudu i 
rozsudek soudu prvního stupně byly zrušeny a aby věc byla vrácena k dalšímu 
řízení. Jako dovolací důvody dovolatelé uplatňovali důvody, které má na zřeteli 
ustanovení § 241 odst. 3 písm. b) a písm. d) občanského soudního řádu.

Nesprávné právní posouzení věci odvolacím soudem spatřovali  žalobci v tom, že 
nebyly shledány důvody přechodu v žalobě uvedených nemovitostí na stát podle 
ustanovení § 6 odst. 1 písm. c) a j) i § 6 odst. 2 zákona č. 87/1991 Sb. 
Žalobci zdůrazňovali, že tu nemovitosti přešly na stát, protože byly zanechány 
na území republiky a osoby, kterým patřily, nemohly svůj majetek v dostatečné 
míře obhospodařovat, přičemž jejich návrat k tomuto majetku byl nemožný z 
důvodu politické persekuce emigrantů. To vedlo k tomu, že byla na tento majetek 
uvalena národní správa, a to výměrem bývalého Obvodního národního výboru v 
Praze 1 ze 4.12.1954, a tento okamžik lze považovat za faktické převzetí 
uvedeného majetku státem. K tomuto odebrání nemovitostí došlo bez vyplacení 
náhrady, přičemž k formálnímu vyvlastnění došlo rozhodnutím bývalého Státního 
notářství pro Prahu 1 z 12.6.1968,  sp.zn. 1 Nsn 2701/66, které bylo vydáno na 
podkladě nařízeného  soudního výkonu rozhodnutí prodejem nemovitostí pro 
pohledávku finančního odboru bývalého Obvodního národního výboru v P. 2, která 
ovšem vznikla z toho důvodu, že nebyly vytvořeny podmínky k tomu, aby se 
žalobci mohly o svůj majetek starat. Tento stav byl důsledkem politické 
persekuce a postupu porušujícího obecně uznávaná lidská práva a svobody vůči 
vlastníkům věcí. Podle názoru dovolatelů bylo odejmutí jejich majetku a přechod 
majetku na stát důsledkem příslušnosti žalobců k židovské komunitě. Přitom šlo 
o majetek, který byl postižen již násilným odebráním za okupace v době druhé 
světové války.  

Nesprávné právní posouzení věci odvolacím soudem i soudem prvního stupně 
spatřovali dovolatelé také v tom, že poskytnutí částečné náhrady podle 
mezivládní dohody  mezi Československem a USA ze dne 29.1.1982 bylo posouzeno 
jako úplné vypořádání nároku podle zákona č. 87/1991 Sb.,  třebaže  šlo jen o 
částečné plnění převážně z jiných důvodů a za jiný majetek. Dovolatelé 
zdůrazňovali, že žalobkyně E. R. S. převzala náhradu 11.746 amerických dolarů, 
ale šlo o náhradu \" za nucené odevzdání cenných předmětů Němcům, nikoli za 
nemovitosti\". Dovolatelé v této souvislosti poukazovali na to, že byli kromě 
nemovitostí, o něž šlo v daném případě, také vlastníky domu v P. 7 - T., N. K. 
72/43, byli dále spoluvlastníky domu - chaty  v K. čp. 333 a do  roku 1948 jim 
patřil také velkoobchod s kůžemi \" B. A.\" v P. 1, D. ul. č. 5. Dovolatelé 
ostatně  zastávají  důsledně názor, že vyplacení náhrady za vyvlastnění podle 
ustanovení § 6 odst. 1 písm. j) zákona č. 87/1991 Sb. se rozumí vyplacení celé 
náhrady a že dílčí odškodnění podle mezistátní dohody nebrání vyhovění nároku 
podle zákona č. 87/1991 Sb. 

Při posuzování těchto dovolání vycházel dovolací soud  z ustanovení článku II. 
odst. 1 zákona č. 238/1995 Sb., podle něhož ustanovení tohoto zákona, jímž byl 
zrušen a doplněn občanský soudní řád ( zákon č. 99/1963 Sb.), platí i na 
řízení, která byla zahájena před účinností zákona č. 238/1995 Sb. ( tj. před 
1.1.1996 ; srov. článek V. zákona č. 238/1995 Sb.).

Dovolání tu bylo přípustné podle ustanovení § 238 odst. 1 písm. a) občanského 
soudního řádu, pokud směřovalo proti výroku rozsudku odvolacího soudu ( v 
odstavci I, věta první, rozsudku ze 16.6.1999, sp.zn. 13 Co 230/99 Městského 
soudu v Praze ), jímž byl změněn rozsudek soudu prvního stupně  týkající se 
žalobního návrhu žalobce V. P. A.  

Dovolání bylo dále přípustné proti dalšímu výroku uvedeného rozsudku odvolacího 
soudu, a to podle ustanovení § 239 odst. 1 občanského soudního řádu, protože 
odvolací soud ve výroku   svého rozsudku vyslovil, že je dovolání přípustné, 
protože měl za to, že jde o rozhodnutí po stránce právního zásadního významu, 
pokud šlo o výrok, jímž byl potvrzen výrok rozsudku soudu prvního stupně 
týkající se žalobního návrhu žalobkyně E. R. S. 

V rozhodnutí uveřejněném pod č. 34/1994 Sbírky soudních rozhodnutí a 
stanovisek, vydávané Nejvyšší soudem, bylo vyloženo, že připustil-li odvolací 
soud dovolání jen v souvislosti s právním posouzením ( výkladem) určitého 
pojmu, vymezil tím zásadně dovolací důvod a dovolacímu soudu nepřísluší 
přezkoumat rozsudek odvolacího soudu např. z hlediska závěrů odvolacího soudu o 
skutkových zjištěních. To se v daném případě týkalo dovoláním napadeného výroku 
rozsudku odvolacího soudu, týkajícího se žalobního návrhu žalobkyně E. R. S.

V rozhodnutí uveřejněném pod č. 8/1994 Sbírky soudních rozhodnutí a stanovisek 
bylo vyloženo, že dovolacím důvodem  uvedeným v ustanovení § 241 odst. 3 písm. 
b) občanského soudního řádu nemohou být vady a omyly při hodnocení důkazů ( § 
132 občanského soudního řádu ).

Při posouzení dovolání obou dovolatelů, pokud jím vytýkali, že řízení před 
soudy obou stupňů bylo postiženo jinou vadou ( než některou z vad uvedených v § 
237 občanského soudního řádu ), která mohla mít za následek nesprávné 
rozhodnutí ve věci ( srov. § 241 odst. 3 písm. b/  občanského soudního řádu ), 
bylo nutné mít na zřeteli, že dovolatelé ve svém dovolání nekonkretizovali k 
jaké vadě řízení v daném případě došlo  a ve svém  dovolání vytýkali neúplnost 
provedeného dokazování a vadné hodnocení v řízení provedených důkazů. Dovolací 
soud tedy s poukazem i na závěry již citovaného rozhodnutí uveřejněného pod č. 
87/1994 Sbírky soudních rozhodnutí a  stanovisek neshledal, že by v daném 
případě byl opodstatněně  uplatňován dovolateli dovolací důvod podle ustanovení 
§ 241 odst. 3 písm. b) občanského soudního řádu, když tento dovolací důvod 
nebyl ze strany dovolatelů doložen a ani dovolací soud neshledal skutečnosti a 
okolnosti nasvědčující tomu, že by v řízení došlo k takové vadě řízení, kterou 
má na zřeteli ustanovení § 241 odst. 3 písm. b) občanského soudního řádu.

Dovolatelé dále vytýkali, že rozhodnutí odvolacího soudu spočívá na nesprávném 
právním posouzení věci. 

Nesprávné právní posouzení věci může spočívat buď v tom, že soud použije na 
projednávanou právní věc nesprávný právní předpis anebo si použitý právní 
předpis nesprávně vyloží ( viz k tomu z rozhodnutí uveřejněného pod č. 3/1998 
Sbírky soudních rozhodnutí a stanovisek text na str,. 13 /45/).

V daném případě posuzoval odvolací soud projednávanou právní věc podle 
ustanovení § 3, § 5 a § 6 zákona č. 87/1991 Sb., o mimosoudních rehabilitacích, 
která se nepochybně  projednávané právní věci týkala a na která účastníci  
řízení v jeho průběhu také poukazovali. V řízení o dovolání bylo tedy třeba 
ještě posoudit, zda si odvolací soud citovaná ustanovení také správně vyložil. 

V rozhodnutí uveřejněném pod č. 21/1997 Sbírky soudních rozhodnutí a 
stanovisek, vydávané Nejvyšším soudem, bylo poukázáno na to, že zavedení 
národní správy podle dekretu č. 5/1945 Sb. neznamenalo odnětí vlastnictví ve 
prospěch jiného subjektu. Nedošlo tedy k přechodu věci na stát ve smyslu 
ustanovení § 6 zákona č. 87/1991 Sb., popřípadě k převzetí věci státem.

Ve stanovisku uveřejněném pod č. 34/1993 Sbírky soudních rozhodnutí a 
stanovisek byl podán výklad ( na str. 119/253 /) k ustanovení § 6 odst. 1 písm. 
e) zákona č. 87/1991 Sb., že dražebním řízením, provedeným zkrácenou formou, na 
úhradu pohledávek státu, byl postup při soudním výkonu  rozhodnutí prodejem 
nemovitostí správním orgánem s použitím směrnic Ministerstva financí ze 
6.5.1966, čj. 414/9000/66, o zabezpečení a správě zajištěného majetku nabytého 
státem ( jež byla vydána podle zmocnění obsaženého v ustanovení § 391 zákona č. 
109/1964 Sb., hospodářského zákoníku ; k tomu byla Ministerstvem spravedlnosti 
učiněna sdělení č. 19/1966  Sb a č. 9/1967 Sbírky rozhodnutí a sdělení 
Ministerstva spravedlnosti).

V rozhodnutí uveřejněném pod č. 31/1989 Sbírky  rozhodnutí a stanovisek bylo 
uvedeno, že při rozhodování o sporech, jež se týkají návrhů státních 
příslušníků USA vůči čs. státu a čs. státním organizacím ohledně majetku a 
majetkových práv, s nimiž bylo uvedenými čs. subjekty nakládáno před  2.2.1982, 
musí soud posoudit případný dopad ustanovení mezi- vládní Dohody mezi 
Československem a USA z 29.1.1982, o vypořádání určitých otevřených nároků a 
finančních otázek, na právní vztahy mezi uvedenými účastníky. 

Z těchto právních závěrů z rozhodnutí a stanovisek uveřejněných ve Sbírce 
soudních rozhodnutí a stanovisek, vydávané Nejvyšším soudem, vycházel dovolací 
soud i v daném případě.

  Pokud šlo o dovolání dovolatelky E. R. S., zabýval se jím dovolací soud ve 
smyslu ustanovení § 239 odst. 1 a § 242 odst. 1 občanského soudního řádu jen v 
otázce vymezené výrokem rozsudku odvolacího soudu, zda totiž vydání věci podle 
zákona č. 87/1991 Sb. brání \" náhrada restituentovi, poskytnutá na základě 
mezistátní dohody\". Dovolací soud s poukazem  na již citované právní závěry 
obsažené v rozhodnutí uveřejněném pod č. 31/1989 Sbírky soudních rozhodnutí a 
stanovisek byl toho názoru, že tu  při rozhodování o sporu mezi uváděnou 
žalobkyní a žalovanou M. č. P. 1 ( na niž práva a povinnosti povinné osoby 
přešly ve smyslu ustanovení zákona č. 172/1991 Sb. ze státní organizace) bylo 
nutno posoudit dopad ustanovení Dohody mezi vládou Československa  a vládou USA 
z 29.1.1982, když v řízení před soudy obou stupňů bylo ze zprávy Majetkového 
úřadu - oddělení mezistátních majetkových dohod ( se sídlem v Praze 7, nábřeží 
kpt. Jaroše č. 1000)  ze 4.10.1995, čj. MD/2740. rest. /95/ Pel.,  zjištěno, že 
\" ideální polovina domu čp. 923 a pozemku parc. č. 796 v P. - S. M., dříve ve 
vlastnictví E.R. S., americké státní příslušnici od 24.3.1954, byla vypořádána 
Dohodou mezi vládou Československa a vládou USA z 29.1.1982\", a to na základě 
uplatněného nároku ( pod č. CZ - 2 - 0631 u americké komise Foreign Claims 
Settlemants Comission of the USA ) na odškodnění ideální poloviny uvedených 
nemovitostí ; zmíněná komise její nárok uznala a odškodnění jí vyplatila. Za 
těchto uvedených okolností nemohl dovolací soud dospět k závěru, že by odvolací 
soud pochybil, jestliže posoudil případný dopad ustanovení citované  mezivládní 
dohody na posouzení uplatňovaného nároku žalobkyně  E. R. S. na vydání týchž 
ideálních dílů na týchž nemovitostech s poukazem na ustanovení zákona č. 
87/1991 Sb. Shodně s odvolacím soudem dospěl i dovolací soud k závěru, že tento 
nárok není u této žalobkyně dán vzhledem k již dříve poskytnutému odškodnění 
podle mezivládní dohody mezi Československem a USA z 29.1.1982.

Pokud šlo o dovolání dovolatele V. P. A. nebylo možné vytknout odvolacímu 
soudu, že u tohoto žalobce neshledal  opodstatněným jeho nárok na vydání 
ideální poloviny domu čp. 923 a pozemku parc. č. 796 v P. - S. M., když ohledně 
těchto ideálních dílů nemovitostí nedošlo k přechodu na stát v období od 
25.2.1948 do 1.1.1990 z některého z důvodů uvedených v ustanovení § 6 odst. 1 
zákona č. 87/1991 Sb.( a to ani podle písmene c/ téhož ustanovení ) ; přitom 
nebylo možné přisvědčit názoru tohoto dovolatele, že uvedené nemovitosti přešly 
na stát podle  ustanovení § 6 odst. 1 písm. c) zákona č. 87/1991 Sb.,  když 
tyto nemovitosti, zanechané v Čechách, nepřešly na stát v důsledku tohoto 
zanechání věci, neboť  ohledně nich byla po tomto zanechání věcí zavedena jen 
národní správa nemovitostí ( která neznamenala odnětí vlastnictví ) a uváděné 
nemovitosti přešly na stát teprve v důsledku soudního výkonu rozhodnutí  
prodejem nemovitostí  ( nikoli však v dražebním řízení provedené zkrácenou 
formou). V uplatněném institutu prodeje nemovitostí v soudním výkonu rozhodnutí 
( podle občanského soudního řádu ) k vymožení vyčíslených nedoplatků dluhu vůči 
státu nelze spatřovat případ přechodu věci na stát bez právního důvodu ( srov. 
§ 6 odst. 2  zákona č. 87/1991 Sb.) , ani v důsledku politické persekuce nebo 
postupu porušujícího uznávaná lidská práva a svobody  ( srov. § 2 odst. 1 písm. 
c/ zákona č. 87/1991 Sb.). Shodně  s odvolacím soudem dospěl  proto dovolací 
soud  rovněž k závěru, že nárok na vydání věci podle zákona č. 87/1991 Sb. není 
dán  ani u žalobce V. P. A.

Nezbylo proto dovolacímu soudu než přikročit k zamítnutí dovolání obou 
dovolatelů podle ustanovení § 243b odst. 1 a 5 občanského soudního řádu.

Dovolatelé nebyli v řízení o dovolání úspěšní a ohledně nákladů řízení 
vynaložených žalovanou městkou částí na vyjádření k dovolání dovolatelů použil 
dovolací soud ve smyslu ustanovení § 243b odst. 4 a § 224 odst. 1 občanského 
soudního řádu ustanovení § 150 téhož právního předpisu o výjimečném nepřiznání 
náhrady nákladů řízení,  a to vzhledem k povaze projednávané právní věci  i 
vzhledem k obsahu zmíněného vyjádření k dovolání, které pouze rekapitulovalo 
procesní vyjádření žalované městské části, učiněná již v průběhu řízení před 
soudy obou stupňů.

Proti tomuto rozsudku není přípustný opravný prostředek podle občanského 
soudního řádu.              

V Brně  dne 2. srpna 2000

JUDr. Milan P o k o r n ý CSc., v.r.

         předseda senátu

Za správnost vyhotovení: Ivana Svobodová

