Soud: Nejvyšší soud

Spisová značka: 4 Tz 90/2009

Datum rozhodnutí: 19.11.2009

Typ rozhodnutí: ROZSUDEK




4 Tz 90/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 19. 
listopadu 2009 v senátě složeném z  předsedy JUDr. J. P. a soudců  JUDr. F. H. 
a JUDr. P. Š. stížnost pro porušení zákona, kterou podala ministryně 
spravedlnosti České republiky ve prospěch obviněného  M.  Š., proti 
pravomocnému usnesení Krajského soudu v Ústí nad Labem ze dne 27. 7. 2009, sp. 
zn. 4 To 462/2009  a podle § 268 odst. 2 tr. ř. rozhodl  t a k t o :

Pravomocným usnesením Krajského soudu v Ústí nad Labem ze dne 27. 7. 2009,  sp. 
zn. 4 To 462/2009 a v řízení předcházejícím  b y l   p o r u š e n   z á k o n  
v ustanoveních  § 254 odst. 1 tr. ř., § 258 odst. 1 písm. a) tr. ř. a  § 259 
odst. 1 tr. ř. ve prospěch obviněného M. Š.  

Odůvodnění:

Rozsudkem Okresního soudu v Teplicích ze dne 30. 3. 2009, sp. zn. 1 T 114/2008, 
byl obviněný M. Š. uznán vinným trestným činem krádeže podle § 247 odst. 1 
písm. b), e) tr. zák., za což byl podle § 247 odst. 1 tr. zák. odsouzen k 
trestu odnětí svobody v trvání 6 měsíců. Podle § 39a odst. 2 písm. b) tr. zák. 
byl obviněný pro výkon uloženého trestu zařazen do věznice s dozorem. Podle § 
55 odst. 1 písm. a) tr. zák. byl obviněnému současně uložen trest propadnutí 
věci, a to ohledně věcí podrobně specifikovaných v příslušném rozsudku  a podle 
§ 229 odst. 1 tr. ř. byla poškozená obchodní společnost 3. S., s.r.o., se 
sídlem B., L., odkázána se svým uplatněným nárokem na náhradu škody ve výši 
68.203,- Kč na řízení ve věcech občanskoprávních.  

Proti rozsudku Okresního soudu v Teplicích ze dne 30. 3. 2009, sp. zn. 1 T 
114/2008, podal obviněný odvolání, které Krajský soud v Ústí nad Labem 
usnesením ze dne 27. 7. 2009, sp. zn. 4 To 462/2009, podle § 258 odst. 1 písm. 
a) tr. ř. zrušil a podle § 259 odst. 1 tr. ř. vrátil věc soudu prvního stupně k 
novému projednání a rozhodnutí. Usnesení Krajského soudu v Ústí nad Labem ze 
dne 27. 7. 2009, sp. zn. 4 To 462/2009, nabylo právní moci dne 27. 7. 2009. 

	 

Proti pravomocnému usnesení Krajského soudu v Ústí nad Labem ze dne 27. 7. 
2009, sp. zn. 4 To 462/2009, podala ministryně spravedlnosti České republiky 
stížnost pro porušení zákona ve prospěch obviněného M. Š. Vytkla v ní, že 
napadeným usnesením byl porušen zákon v ustanovení § 258 odst. 1 písm. a) tr. 
ř. v neprospěch obviněného M. Š. 

V odůvodnění stížnosti pro porušení zákona ministryně spravedlnosti namítla, že 
z odůvodnění napadeného usnesení vyplývá, že důvodem k postupu odvolacího soudu 
bylo zjištění, že řízení předcházející vydání odsuzujícího rozsudku trpí 
podstatnou vadou, jež má vliv na jeho zákonnost, tj. že obviněnému nebyl 
doručen návrh na potrestání. Z obsahu spisu Okresního soudu v Teplicích 
vedeného pod sp. zn. 1 T 114/2008 však vyplývá, že obviněnému daný návrh na 
potrestání doručen byl. Odvolací soud proto, dle názoru ministryně 
spravedlnosti, pochybil, když, aniž by odvolání obviněného věcně projednal, 
zrušil odvoláním napadené rozhodnutí soudu prvního stupně a věc mu vrátil k 
novému projednání a rozhodnutí.  

Závěrem stížnosti pro porušení zákona ministryně spravedlnosti navrhla, aby 
Nejvyšší soud České republiky vyslovil podle § 268 odst. 2 tr. ř., že usnesením 
Krajského soudu v Ústí nad Labem ze dne 27. 7. 2009, sp. zn. 4 To 462/2009, byl 
porušen zákon v neprospěch obviněného M. Š. ve vytýkaném směru, aby podle § 269 
odst. 2 tr. ř. napadené usnesení zrušil včetně všech dalších rozhodnutí na 
zrušené rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu a dále aby postupoval podle § 270 odst. 1 tr. ř. a 
věc přikázal Krajskému soudu v Ústí nad Labem k novému projednání a rozhodnutí 
o podaném odvolání. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl, avšak 
nikoli v neprospěch obviněného, ale v jeho prospěch. 

Po prostudování předmětného spisového materiálu Nejvyšší soud České republiky 
zjistil, že, jak již bylo uvedeno výše, Krajský soud v Ústí nad Labem stížností 
pro porušení zákona napadeným usnesením ze dne 27. 7. 2009, sp. zn. 4 To 
462/2009, podle § 258 odst. 1 písm. a) tr. ř. z podnětu odvolání obviněného 
zrušil rozsudek Okresního soudu v Teplicích ze dne 30. 3. 2009, sp. zn. 1 T 
114/2008 a podle § 259 odst. 1 tr. ř. vrátil věc soudu prvního stupně k novému 
projednání a rozhodnutí.  

Z odůvodnění usnesení Krajského soudu v Ústí nad Labem jako soudu odvolacího  
vyplývá, že důvodem jeho shora uvedeného postupu bylo zjištění, že řízení 
předcházející vydání odsuzujícího rozsudku trpí podstatnou vadou řízení, která 
má vliv na jeho zákonnost – tj. že obviněnému M. Š. nebyl doručen návrh na 
potrestání a toto pochybení nebylo odstraněno ani před zahájením hlavního 
líčení. Navíc, dle názoru odvolacího soudu, z doručenky na č. l. 68 vyplývá, že 
poté, kdy bylo pátráno po pobytu obviněného a bylo zjištěno, že se nachází ve 
vazbě, bylo mu doručeno pouze předvolání k hlavnímu líčení (navíc nesprávný 
vzor č. 6a, byl-li v té době ve vazbě) a ustanovení obhájce JUDr. M. Ž.    

Z obsahu spisu vedeného u Okresního soudu v Teplicích pod sp. zn. 1 T 114/2008 
je zřejmé, že obviněnému M. Š. byl dne 18. 9. 2008 doručen do vlastních rukou 
nejen návrh na potrestání v dané věci, ale i předvolání k hlavnímu líčení na 3. 
9. 2008 v případě, kdy lze hlavní líčení konat v nepřítomnosti (vzor č. 6a), a 
to v době, kdy byl obviněný na svobodě a zdržoval se v místě svého bydliště (č. 
l. 50 spisu). Hlavní líčení nařízené na den 3. 9. 2008 se  nekonalo a bylo 
odročeno, neboť u obviněného nebylo doručení vykázáno – obviněný si obsílku 
převzal až dne 18. 9. 2008 z rukou Policie České republiky. Za situace, kdy 
obviněný měl již prokazatelně doručen návrh na potrestání, nebylo dne 8. 12. 
2008 jeho opětovné doručení soudkyní na č. l. 68 spisu referováno při nařízení 
hlavního líčení na den 11. 2. 2009, přičemž až později bylo zjištěno, že 
obviněný byl v jiné trestní věci vzat do vazby.     

Z ustanovení § 196 odst. 1, 3 tr. ř. analogicky vyplývá, že návrh na potrestání 
je třeba doručit mimo jiné obžalovanému a jeho obhájci, a to nejpozději s 
předvoláním k hlavnímu líčení nebo s vyrozuměním o něm.

Podle ustanovení § 258 odst. 1 písm. a) tr. ř. odvolací soud zruší napadený 
rozsudek také pro podstatné vady řízení, které rozsudku předcházelo, zejména 
proto, že v tomto řízení byla porušena ustanovení, jimiž se má zabezpečit 
objasnění věci nebo právo obhajoby, jestliže mohly mít vliv na správnost a 
zákonnost přezkoumávané části rozsudku. 

V případě projednávané věci došlo k situaci, že odvolací soud zrušil odvoláním 
napadený rozsudek soudu prvního stupně a vrátil tomuto soudu k novému 
projednání  a rozhodnutí z důvodu podstatné vady řízení (tj. že obviněnému 
nebyl doručen návrh na potrestání), která však nebyla dána. Z předloženého 
spisového materiálu je zřejmé, že obviněnému návrh na potrestání doručen byl, a 
to řádně v souladu s ustanovením § 196 odst. 1, 3 tr. ř. V tomto ohledu se 
Nejvyšší soud České republiky ztotožnil s názorem ministryně spravedlnosti 
uvedeným ve stížnosti pro porušení zákona, neztotožnil se však s názorem, že 
Krajský soud v Ústí nad Labem svým stížností pro porušení zákona napadeným 
rozhodnutím porušil zákon v neprospěch obviněného. 

Jak již bylo uvedeno výše, Krajský soud v Ústí nad Labem odvoláním napadený 
rozsudek soudu prvního stupně zrušil a vrátil věc tomuto soudu k novému 
projednání a rozhodnutí, aniž měl k takovému postupu zákonný důvod. Tím však 
rozhodl ve prospěch obviněného, nikoli v jeho neprospěch, neboť soud prvního 
stupně bude muset předmětnou věc znovu projednat a rozhodnout a obviněný bude 
mít opětovně možnost podat proti takovému rozhodnutí řádný opravný prostředek. 
Pro obviněného je příznivějším stádiem trestního stíhání řízení před soudem 
prvního stupně než řízení před soudem odvolacím na podkladě odsuzujícího 
rozsudku.

V návaznosti na výše uvedené skutečnosti je tedy možno učinit závěr, že Krajský 
soud v Ústí nad Labem usnesením ze dne 27. 7. 2009, sp. zn. 4 To 462/2009, 
porušil zákon v ustanoveních § 258 odst. 1 písm. a) tr. ř. a § 259 odst. 1 tr. 
ř. ve prospěch obviněného M. Š.  Dále nesplnil svoji přezkumnou povinnost 
týkající se předcházejícího řízení uvedenou v ustanovení § 254 odst. 1 tr. ř. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným usnesením Krajského soudu v Ústí nad Labem ze dne 27. 7. 2009, sp. 
zn. 4 To 462/2009 a v řízení předcházejícím, byl porušen zákon v ustanoveních § 
254 odst. 1 tr. ř.,  § 258 odst. 1 písm. a) tr. ř.  a § 259 odst. 1 tr. ř. ve 
prospěch obviněného M. Š.

Vzhledem ke skutečnosti, že Nejvyšší soud České republiky vyslovil porušení 
zákona ve prospěch obviněného, rozhodl pouze tzv. akademickým výrokem podle 
ustanovení § 268 odst. 2 tr. ř., aniž by zrušil napadené rozhodnutí nebo 
předcházející řízení. Vzhledem k dikci ustanovení § 269 odst. 2 nemohl Nejvyšší 
soud České republiky postupovat podle tohoto ustanovení a zrušit napadené 
rozhodnutí nebo jeho část, popřípadě též vadné řízení mu předcházející, neboť 
shledal jiné porušení zákona než v neprospěch obviněného. 

Poučení: Proti tomuto rozhodnutí není opravný prostředek přípustný.

V Brně dne 19. listopadu 2009

Předseda senátu:

JUDr. J. P.
