Soud: Nejvyšší soud

Spisová značka: 7 Tz 15/2002

Datum rozhodnutí: 27.03.2002

Typ rozhodnutí: Rozsudek




7 Tz 15/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud projednal ve veřejném zasedání konaném dne 27. 3. 2002 v senátě 
složeném z  předsedy JUDr. Jana Engelmanna a soudců JUDr. Petra Hrachovce a 
JUDr. Michala Mikláše stížnost pro porušení zákona podanou ministrem 
spravedlnosti České republiky ve prospěch obviněného P. K., proti trestnímu 
příkazu Okresního soudu v Litoměřicích ze dne 24. 10. 2000, sp. zn. 6 T 
149/2000, a rozhodl podle § 268 odst. 2, § 269 odst. 2 a § 271 odst. 1 tr. 
ř.    t a k t o :

Pravomocným trestním příkazem Okresního soudu v Litoměřicích ze dne 24. 10. 
2000, sp. zn. 6 T 149/2000,

b y l     p o r u š e n    z á k o n

v ustanovení § 171 odst. 1 písm. c) tr. zák., a v řízení, které jeho vydání 
předcházelo, v ustanovení § 2 odst. 5, 6 tr. ř. v neprospěch obviněného P. K.

            Tento trestní  příkaz se   z r u š u j e .  Zrušují se též další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

            Podle § 226 písm. b) tr. ř. se obviněný  P. K.,  

z p r o š ť u j e    o b ž a l o b y

státního zástupce Okresního státního zastupitelství v Litoměřicích ze dne 8. 8. 
2000, sp. zn. Zt 1558/2000, pro skutek spočívající v tom, že „dne 13. 4. 2000, 
kolem 12.15 hod. řídil po dálnici D-8 ve směru na T. osobní motorové vozidlo 
zn. RENAULT,  ačkoliv mu Okresním soudem v Ústí nad Labem pod č. j. 3 T 
37/96-87 dne 9. 10. 1998 byl uložen zákaz činnosti při řízení motorových 
vozidel na dobu šesti let, přičemž při této jízdě byl kontrolován hlídkou 
Dálničního oddělení Policie ČR Lovosice“,

t e d y : mařil výkon rozhodnutí soudu tím, že vykonával činnost, která mu 
byla                             zakázána,

č í m ž     m ě l     s p á c h a t

trestný čin maření výkonu úředního rozhodnutí podle § 171 odst. 1 písm c) tr. 
zák.

Odůvodnění:

Trestním příkazem Okresního soudu v Litoměřicích ze dne 24. 10. 2000, sp. zn. 6 
T 149/2000, byl obviněný P. K.  uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., kterého se měl 
dopustit tím, že „dne 13. 4. 2000 kolem 12.15 hod. řídil po dálnici D-8 ve 
směru na T. osobní motorové vozidlo zn. RENAULT,  ačkoliv mu Okresním soudem v 
Ústí nad Labem pod č. j. 3 T 37/96-87 dne 9. 10. 1998 byl uložen zákaz činnosti 
při řízení motorových vozidel na dobu šesti let, přičemž při této jízdě byl 
kontrolován hlídkou Dálničního oddělení Policie ČR Lovosice“. Obviněnému byl za 
uvedené jednání podle § 171 odst. 1 tr. zák. s přihlédnutím k § 314e odst. 2 
tr. ř. uložen trest odnětí svobody v trvání čtyř měsíců. Pro výkon uloženého 
trestu byl obviněný podle § 39a odst. 2 písm. c) tr. zák. zařazen do věznice s 
ostrahou.

Obviněný nepodal proti trestnímu příkazu odpor a toto rozhodnutí nabylo právní 
moci.

Ministr spravedlnosti podal proti trestnímu příkazu Okresního soudu v 
Litoměřicích ze dne 24. 10. 2000, sp. zn. 6 T 149/2000, ve prospěch obviněného 
P. K.  stížnost pro  porušení zákona. V tomto mimořádném opravném prostředku 
poukázal ministr spravedlnosti na to, že Okresní soud v Litoměřicích při svém 
rozhodování vycházel z nedostatečně zjištěného skutkového stavu věci, neboť si 
pro své rozhodnutí nezjistil, že obviněný v době, kdy řídil motorové vozidlo 
již nevykonával trest zákazu činnosti, neboť  do doby trestu zákazu činnosti 
bylo nutno započíst také dobu, po kterou bylo obviněnému oprávnění k činnosti, 
která byla předmětem zákazu činnosti, uloženého v souvislosti s trestným činem, 
odňato podle zvláštních předpisů.

Vzhledem k výše uvedeným skutečnostem ministr spravedlnosti v petitu stížnosti 
pro porušení zákona navrhl, aby Nejvyšší soud podle § 268 odst. 2 tr. ř. 
vyslovil, že trestním příkazem Okresního soudu v Litoměřicích ze dne 24. 10. 
2000, sp. zn. 6 T 149/2000, byl porušen zákon v neprospěch obviněného v 
ustanoveních § 2 odst. 5, 6 tr. ř., § 171 odst. 1 písm. c) tr. zák. a § 49 
odst. 3 tr. zák., dále podle § 269 odst. 2 tr. ř. napadený trestní příkaz 
zrušil v celém rozsahu a aby dále postupoval podle § 270 odst. 1 tr. ř., tj. 
přikázal okresnímu soudu nové projednání a rozhodnutí věci.

Obviněný, který byl stíhán pro trestný čin maření výkonu úředního rozhodnutí 
podle § 171 odst. 1 písm. c) tr. zák., se od počátku trestního stíhání hájil 
tím, že po návratu z výkonu trestu odnětí svobody mu bylo na DI v Ústí nad 
Labem sděleno, že mu zákaz řízení již skončil. Okresnímu soudu byl pak s 
obžalobou předložen spis obviněného P. K., sp. zn. 6 T 149/2000, který byl 
obžalobou stíhán pro skutek shora popsaný. Již z tohoto spisu mělo být 
okresnímu soudu zřejmé, že s ohledem na skutečnosti plynoucí z opisu rejstříku 
trestů obviněného a evidenční karty řidiče se nelze spokojit pro vydání 
rozhodnutí pouze s tímto spisem, který neobsahoval skutečnosti rozhodné pro 
rozhodnutí ve věci, které by odpovídalo zákonu. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
rozhodnutí, a dospěl k závěru, že zákon byl porušen.

Ze spisu je zřejmé, že ani státní zástupce ani soudce neměli k dispozici spisy 
o předchozích odsouzeních obviněného a již se vůbec nezabývali otázkou, která 
pro ně vyplývala z ustanovení § 49 odst. 3 tr. zák., podle něhož se do doby 
výkonu trestu zákazu činnosti nezapočítává doba výkonu trestu odnětí svobody, 
započítává se však doba, po kterou bylo pachateli před právní mocí rozsudku 
oprávnění k činnosti, která je předmětem zákazu, v souvislosti s trestným činem 
odňato podle zvláštních předpisů nebo na základě opatření státního orgánu 
nesmějí tuto činnost vykonávat.

Pokud by orgány činné v trestním řízení postupovaly důsledně podle ustanovení § 
2 odst. 5 tr. ř., které stanoví, že orgány činné v trestním řízení postupují 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí, zjistily by, že se 
obviněný dopustil dne 13. 2. 1993 jednání, které bylo kvalifikováno jako 
trestný čin ublížení na zdraví podle § 224 odst. 1, 2 tr. zák. a trestný čin 
ohrožení pod vlivem návykové látky podle § 201 písm. d) tr. zák. Za uvedené 
jednání a další skutek, kvalifikovaný podle § 223 tr. zák. byl obviněnému 
uložen rozsudkem Okresního soudu v Ústí nad Labem dne 9. 11. 1998, sp. zn. 3 T 
37/96, souhrnný trest odnětí svobody v trvání jednoho roku. Z uvedeného spisu 
je dále zřejmé, že v souvislosti s jednáním ze dne 13. 2. 1993 byl státním 
zástupcem vysloven souhlas se zadržením řidičského průkazu obviněnému, ke 
kterému došlo dne 14. 2. 1993. Ze spisu Okresního soudu v Ústí nad Labem sp. 
zn. 3 T 37/96 lze dále zjistit, že rozsudek nabyl právní moci dne 9. 11. 1998. 
Trest odnětí svobody z tohoto rozsudku obviněný P. K.  vykonával v době od 5. 
12. 1996 do 5. 6. 1997, kdy vykonával trest odnětí svobody z rozsudku Okresního 
soudu v Ústí nad Labem ze dne 27. 10. 1993, sp. zn. 3 T 70/93, ve znění 
rozsudku Krajského soudu v Ústí nad Labem ze dne 12. 4. 1994, sp. zn. 5 To 
66/94, kdy byl odsouzen pro trestný čin ublížení na zdraví podle § 221 odst. 1 
tr. zák., který podle § 35 odst. 2 tr. zák. zrušen rozsudkem Okresního soudu v 
Ústí nad Labem ze dne 9. 11. 1998, sp. zn. 3 T 37/96, kterým byl obviněnému 
uložen již zmíněný souhrnný trest odnětí svobody v trvání jednoho roku. Dále 
trest odnětí svobody vykonával obviněný v době od 23. 8. 1998 do 22. 2. 1999. 
Tyto skutečnosti dále vyplývají ze spisu Obvodního soudu pro Prahu 2 sp. zn. 2 
T 123/98, kdy obviněný P. K.  byl dne 26. 11. 1998 uznán vinným trestným činem 
neoprávněného držení platební karty podle § 249b tr. zák. Podle § 37 tr. zák. 
Obvodní soud pro Prahu 2 upustil od uložení souhrnného trestu k výroku o trestu 
z rozsudku Okresního soudu v Ústí nad Labem ze dne 9. 11. 1998, sp. zn. 3 T 
37/96. V tomto směru tedy stížnost pro porušení zákona uváděla nesprávnou dobu 
výkonu trestu odnětí svobody.

Z evidenční karty řidiče bylo rovněž patrno, že obviněnému měl DI v Ústí nad 
Labem dne 18. 11. 1996 uložit zákaz řízení motorových vozidel v trvání dvou 
roků. Nejvyšší soud však již neměl tento spis a rozhodnutí k dispozici, neboť 
podle sdělení příslušného orgánu Policie České republiky byl již spis 
skartován.   

Ze spisu, který byl předložen ministrem spravedlnosti spolu s podanou stížností 
pro porušení zákona a spisů vyžádaných Nejvyšším soudem vyplývá, že obviněný P. 
K.  byl ve výkonu trestu odnětí svobody v trvání jednoho roku a řidičský průkaz 
mu byl zadržen 14. 2. 1993. Byl-li tedy obviněnému Pavlu Kejdovi vedle trestu 
odnětí svobody v trvání jednoho roku uložen rozsudkem Okresního soudu v Ústí 
nad Labem ze dne 9. 11. 1998, sp. zn. 3 T 37/96, také trest zákazu činnosti 
spočívající v zákazu řízení motorových vozidel na dobu šesti let, uplynula ve 
smyslu § 49 odst. 3 tr. zák. doba zákazu činnosti dnem 14. 2. 2000. Pokud 
obviněný P. K.  řídil motorové vozidlo dne 13. 4. 2000, nebylo to již v době 
uloženého zákazu činnosti, jak vyžaduje ustanovení § 171 odst. 1 písm. c) tr. 
zák.

Vzhledem k výše uvedeným skutečnostem vyslovil Nejvyšší soud podle § 268 odst. 
2 tr. ř. zjištěné porušení zákona, napadené rozhodnutí – trestní příkaz podle § 
269 odst. 2 tr. ř.  zrušil, jakož i další rozhodnutí na zrušený trestní příkaz 
obsahově navazující, pokud vzhledem ke změně, k níž došlo zrušením, pozbyla 
podkladu. Nejvyšší soud však oproti podané stížnosti pro porušení zákona 
nepostupoval podle § 270 odst. 1 tr. ř., neboť vzhledem k tomu, že sám doplnil 
dokazování a z dosud objasněného stavu věci je zřejmé, že žalovaný skutek není 
trestným činem, rozhodl podle § 271 odst. 1 tr. ř., a sám obviněného P. K. 
zprostil obžaloby podle § 226 písm. b) tr. ř. pro skutek, který byl obžalobou 
kvalifikován jako trestný čin maření výkonu úředního rozhodnutí podle § 171 
odst. 1 písm. c) tr. zák., neboť skutek není trestným činem.

Poučení:  Proti tomuto rozsudku není další opravný prostředek přípustný.

V Brně dne 27. března 2002

Předseda senátu:

JUDr. Jan Engelmann
