Soud: Nejvyšší soud

Spisová značka: 4 Tz 43/2006

Datum rozhodnutí: 30.05.2006

Typ rozhodnutí: Rozsudek




4 Tz 43/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 30. května 
2006 v senátě složeném z předsedkyně JUDr. Danuše Novotné a soudců JUDr. Jiřího 
Pácala a JUDr. Jindřicha Urbánka  stížnost pro porušení zákona, kterou podal 
ministr spravedlnosti České republiky ve prospěch obviněného P.  J., proti 
pravomocném trestnímu příkazu Obvodního soudu pro Prahu 9 ze dne  20. 10. 2004, 
sp. zn. 50 T 46/2004, a podle § 268 odst. 2, § 269 odst. 2 a § 270 odst. 1 tr. 
ř. rozhodl  t a k t o :

Trestním příkazem Obvodního soudu pro Prahu 9 ze dne 20. 10. 2004, sp. zn. 50 T 
46/2004, a v řízení, které mu předcházelo,  b y l  p o r u š e n  z á k o n  v 
ustanoveních § 36 a § 45a odst. 1 tr. zák. a § 2 odst. 5, odst. 6 tr. ř. v 
neprospěch obviněného P. J.

	Napadený trestní příkaz  s e   z r u š u j e  v celém rozsahu.

	Zrušují se také všechna rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

	Obvodnímu soudu pro Prahu 9  s e  p ř i k a z u j e , aby věc v 
potřebném rozsahu znovu projednal a rozhodl.

O d ů v o d n ě n í :

Trestním příkazem Obvodního soudu pro Prahu 9 ze dne 20. 10. 2004, sp. zn. 50 T 
46/2004, byl obviněný P. J. uznán vinným trestným činem maření výkonu úředního 
rozhodnutí podle § 171 odst. 1 písm. a) tr. zák., kterého se dopustil tím, že 
nejméně dne 3. 6. 2004, kdy byl zadržen hlídkou Policie ČR v P. – H. P., B. 
ulici, poté, co společně s další osobou vnikl do areálu bývalého vojenského 
objektu, se bezdůvodně zdržoval na území hlavního města Prahy, ačkoliv si byl 
vědom trestu zákazu pobytu na území hlavního města Prahy v trvání tří let, 
který mu byl uložen rozsudkem Obvodního soudu  pro Prahu 6, ze dne 17. října 
2001, sp. zn. 2 T 132/2001, a který nabyl právní moci ve spojení s rozsudkem 
Městského soudu v Praze, sp. zn. 61 To 550/2001, ze dne 15. 1. 2002. Za to mu 
byl v sazbě § 171 odst. 1 tr. zák. s přihlédnutím k § 314e odst. 2 tr. ř., za 
použití § 45 odst. 1, § 45a odst. 1 tr. zák. uložen trest obecně prospěšných 
prací ve výměře 200 hodin.

Citované rozhodnutí nabylo právní moci dne 28. 4. 2005.

Proti tomuto trestnímu příkazu podal ministr spravedlnosti České republiky 
podle § 266 odst. 1, 2 tr. ř. stížnost pro porušení zákona ve prospěch 
obviněného P. J. Namítá v ní, že napadeným rozhodnutím byl zákon v neprospěch 
tohoto obviněného porušen v ustanoveních § 35 odst. 2, § 36 a § 45a odst. 1 tr. 
zák. a v ustanovení § 2 odst. 5, 6 tr. ř. v řízením předcházejícím.

V odůvodnění svého mimořádného opravného prostředku ministr spravedlnosti 
uvedl, že Obvodní soud pro Prahu 9 uložením trestu obecně prospěšných prací ve 
výměře 200 hodin  překročil maximální možnou výměru tohoto trestu, a to 
vzhledem k dříve uloženému a dosud nevykonanému trestu téhož druhu ve výměře 
300 hodin Tento trest  byl obviněnému uložen rozsudkem Obvodního soudu pro 
Prahu 9 ze dne 24. 9. 2004, sp. zn. 3 T 101/2004.  Stěžovatel dále upozornil na 
porušení zákona v ustanovení § 35 odst. 2 tr. zák., neboť přicházelo v úvahu 
uložení souhrnného trestu, když posuzovaná trestná činnost byla spáchána dříve, 
než byl dne 24. 9. 2004 vyhlášen rozsudek téhož soudu  sp. zn. 3 T 101/2004. 
Podle názoru ministra spravedlnosti o předchozím odsouzení k trestu obecně 
prospěšných prací samosoudce Obvodního soudu pro Prahu 9 mohl vědět v případě 
řádně provedené lustrace předcházejících trestních řízení téhož obviněného, 
neboť se jednalo o spisy téhož soudu. 

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky vyslovil podle § 268 odst. 2 tr. ř., že 
trestním příkazem Obvodního soudu pro Prahu 9 ze dne 20. 10. 2004, sp. zn. 50 T 
46/2004, byl porušen zákon v neprospěch obviněného P. J. v namítaném rozsahu, 
aby podle § 269 odst. 2 tr. ř. napadené rozhodnutí zrušil, jakož i všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením, pozbyla podkladu, a dále aby postupoval podle § 
270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle 
ustanovení § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a shledal, že zákon byl porušen.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin. Spolu s uložením souhrnného trestu soud zruší výrok o trestu 
uloženém pachateli rozsudkem dřívějším, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. 

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle ustanovení § 45a odst. 1 tr. zák. věty první může soud uložit trest 
obecně prospěšných prací  pachateli ve výměře od 50 do 400 hodin.    

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení, založeného na pečlivém uvážení všech 
okolností případu jednotlivě a v jejich souhrnu.

Nejvyšší soud z obsahu  napadeného spisu zjistil, že se samosoudce Obvodního 
soudu pro Prahu 9  těmito zákonnými ustanoveními důsledně neřídil.

Dne 18. 10. 2004 podala státní zástupkyně Obvodního státního zastupitelství pro 
Prahu 9 u Obvodního soudu pro Prahu 9  obžalobu na obviněného P. J. Dne 20. 10. 
2004 vydal tento soud v uvedené trestní věci  trestní příkaz sp. zn. 50 T 
46/2004, jímž obviněného P. J.  při stejném popisu skutku a užití  právní 
kvalifikace ve shodě s podanou obžalobou uznal vinným trestným činem maření 
výkonu úředního rozhodnutí podle § 171 odst. 1 písm. a) tr. zák., a uložil mu 
trest obecně prospěšných prací ve výměře  200 hodin. 

Dne  24. 9. 2004 však byl u stejného soudu vydán rozsudek, sp. zn. 3 T 
101/2004, jímž byl obviněnému P. J. pro trestný čin krádeže podle § 247 odst. 1 
písm. b), e) tr. zák., kterého se dopustil ve spolupachatelství podle § 9 odst. 
2 tr. zák., uložen trest obecně prospěšných prací ve výměře 300 hodin. 

Existence tohoto předchozího odsouzení obviněného byla přitom samosoudci 
Obvodního soudu pro Prahu 9 známa, a to především z lustra, které je vyznačeno 
na obžalobě podané na obviněného P. J. Rovněž v odůvodnění obžaloby ve věci sp. 
zn. 50 T 46/2004,  je  uvedeno, že obviněný je v současné době stíhán pro 
trestný čin krádeže podle  § 247  odst. 1 písm. b), e) tr. zák., spáchaný ve 
spolupachatelství podle § 9 odst. 2 tr. zák., a současně i upřesňuje, že návrh 
na potrestání obviněného byl podán k Obvodnímu soudu pro Prahu 9 dne 18. 6. 
2004. Přes tyto relevantní informace o dalším trestním řízení proti témuž 
obviněnému  samosoudce Obvodního soudu pro Prahu 9  trestní spis ve věci  sp. 
zn. 3 T 101/2004,  nevyžádal a neseznámil se s jeho obsahem, a tuto skutečnost 
rozhodnou z hlediska úvah o uložení adekvátního druhu a výměry trestu  proto 
nemohl řádně vyhodnotit. 

Nezohlednění uvedených skutečností vedlo především k porušení zákona v 
ustanovení § 35 odst. 2 tr. zák., neboť napadeným trestním příkazem nebyl 
uložen souhrnný trest, přestože trestného činu maření výkonu úředního 
rozhodnutí podle § 171 odst. 1 písm. a) tr. zák. se obviněný P. J. dopustil 
před tím, než byl v trestní věci sp. zn. 3 T 101/2004, vyhlášen rozsudek. K 
uložení souhrnného trestu podle § 35 odst. 2 tr. zák. však nebyla dne  20. 10. 
2004, tedy v den vydání napadeného rozhodnutí, splněna zákonná podmínka, podle 
níž při ukládání souhrnného trestu musí být dřívější odsuzující rozsudek o 
jiném trestném činu pachatele pravomocný. Povinností samosoudce bylo v situaci, 
kdy ještě předchozí odsouzení obviněného nenabylo právní moci, vyčkat s dalším 
rozhodnutím do doby, než předchozí rozsudek nabude právní moci (srov. 
rozhodnutí 27/1971 Sbírky soudních rozhodnutí a stanovisek). Za této situace 
však nebyly dány ani zákonné procesní podmínky pro vydání trestního příkazu 
vzhledem k ustanovení § 314e odst. 4 písm. c) tr. ř., podle něhož nelze trestní 
příkaz vydat, jestliže má být uložen souhrnný trest  a předchozí trest byl 
uložen rozsudkem.

K porušení zákona došlo rovněž uložením dvou samostatných trestů obecně 
prospěšných prací, jejichž celková výměra činí 500 hodin, přestože ustanovení § 
45a odst. 1 tr. zák. připouští nejvyšší výměru trestu obecně prospěšných prací 
v maximální výměře   400 hodin. Porušeno bylo i ustanovení § 36 tr. zák., které 
upravuje povinnost soudu zohlednit výši stejného druhu trestu, který byl uložen 
jiným rozsudkem, a nebyl dosud vykonán a výši nově ukládaného trestu tak, aby 
jejich celkový součet nepřekročil zákonem povolenou nejvyšší možnou výměru pro 
takovýto druh trestu.

Je třeba konstatovat, že k porušení zákona došlo i v ustanoveních § 2 odst. 5, 
odst. 6  tr. ř., neboť pod pojem zjištění skutkového stavu, o němž nejsou 
důvodné pochybnosti, je nutno zahrnout i ta zjištění, která mají vzhledem k 
osobě pachatele význam z hlediska stanovení adekvátního a zákonného druhu 
trestu a jeho výměry.    

Stížnost pro porušení zákona byla důvodně podána podle § 266 odst. 1, odst. 2 
tr. ř. neboť uložený trest je v posuzované trestní věci ve zřejmém nepoměru ke 
stupni nebezpečnosti činu pro společnost. Tento nepoměr je nutno konstatovat v 
případě každého trestu, který je uložen nad horní hranicí trestní sazby.

Vzhledem ke všem výše uvedeným skutečnostem Nejvyšší soud podle § 268 odst. 2  
tr. ř. vyslovil, že napadeným trestním příkazem Obvodního soudu pro Prahu 9 ze 
dne 20. 10. 2004 sp. zn. 50 T 46/2004, a v řízení, které mu předcházelo, byl 
porušen zákon v ustanoveních § 36, § 45a odst. 1 tr. zák. a § 2 odst. 5, odst. 
6 tr. ř. v neprospěch obviněného P. J. Podle § 269 odst. 2 tr. ř. napadený 
trestní příkaz zrušil v celém rozsahu včetně všech dalších rozhodnutí na 
zrušený trestní příkaz obsahově navazujících, pokud vzhledem ke změně, k níž 
došlo zrušením, pozbyla podkladu. Věc byla dále podle § 270 odst. 1 tr. ř. 
přikázána Obvodnímu soudu pro Prahu 9, aby ji v potřebném rozsahu znovu 
projednal a rozhodl.

Obvodní soud pro Prahu 9  v nově provedeném řízení doplní dokazování spisem 
téhož soudu sp. zn. 3 T 101/2004, který je nezbytný z hlediska úvah o uložení 
souhrnného trestu podle § 35 odst. 2 tr. zák., aktuálním opisem rejstříku 
trestů obviněného a zprávou Probační a mediační služby České republiky. Tímto 
důkazem provede zjištění, zda obviněný z  trestu obecně prospěšných prací, 
který mu byl uložen právě rozsudkem sp. zn. 3 T 101/2004, již celý trest či 
alespoň jeho část vykonal, v případě částečného výkonu zjistí jeho rozsah. Jen 
provedením a vyhodnocením těchto důkazů spolu s důkazy, které již jsou součástí 
trestního spisu, může Obvodní soud pro Prahu 9 dospět k odůvodněným a 
přiléhavým závěrům vedoucím k  uložení adekvátního druhu trestu a jeho výměry. 
Je však zřejmé, že ve věci bude třeba nařídit hlavní líčení, neboť vydání 
trestního příkazu z důvodů uvedených výše je ze zákona vyloučeno.

Obvodní soud pro Prahu 9 bude při svém rozhodování omezen ustanovením § 273 tr. 
ř., které zakazuje, aby novým rozhodnutím došlo ke zhoršení postavení 
obviněného, neboť stížnost pro porušení zákona byla podána v jeho prospěch a 
Nejvyšší soud vyslovil porušení zákona, k němuž došlo v neprospěch obviněného 
(zákaz reformationis in peius).

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 30. května  2006    

                                                                                
Předsedkyně senátu:

                                                                                
     JUDr. Danuše   N o v o t n á   

	

	
