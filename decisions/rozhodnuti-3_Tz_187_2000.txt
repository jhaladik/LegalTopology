Soud: Nejvyšší soud

Spisová značka: 3 Tz 187/2000

Datum rozhodnutí: 20.09.2000

Typ rozhodnutí: Rozsudek




3 Tz 187/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal dne 20. září 2000 ve veřejném 
zasedání v senátě složeném z předsedy Mgr. Josefa Hendrycha a soudců JUDr. 
Jindřicha Fastnera a JUDr. Eduarda Teschlera stížnost pro porušení zákona, 
kterou podal ministr spravedlnosti České republiky  ve prospěch obviněného J. 
F.,  proti pravomocnému trestnímu příkazu Okresního soudu v T.  ze dne 2. 12. 
1999, sp. zn. 2T  203/98, v části týkající se výroku o trestu  obviněného J. F. 
a podle § 268 odst. 2. § 269 odst. 2 a § 271 odst. 1 tr. řádu rozhodl t a k t o 
:

	Trestním příkazem samosoudce Okresního soudu v T.  ze dne 2. 12. 1999, 
sp. zn. 2T 203/98,    b y l   p o r u š e n   z á k o n   v  neprospěch 
obviněného J. F. v ustanovení § 314e odst. 2 písm. a) tr. řádu.

	Citovaný trestní příkaz se v části, týkající se J. F.  z r u š u j e . 
Současně se zrušují i všechna další rozhodnutí na tuto část trestního  příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

	Samosoudci Okresního soudu v T.    s e   p ř i k a z u j e , aby věc v 
potřebném rozsahu znovu projednal a rozhodl.

	

Od ů v o d n ě n í :

	Trestním příkazem samosoudce Okresního soudu v T.  ze dne 2. 12. 1999 
byli obvinění J. K. a J. F. podle § 314e odst. 1 tr. řádu uznáni vinnými 
trestným činem krádeže podle § 247 odst. 1, odst. 2 tr. zákona ve 
spolupachatelství podle § 9 odst. 2 tr. zákona dílem dokonaným, dílem 
nedokonaným ve stadiu pokusu podle § 8 odst.1 tr. zákona. Podkladem výroku o 
vině se stalo zjištění, že

1)  obviněný J. K. 

dne 23. 11. 1997 kolem 17,00 hodin v P., v ulici N. V. č. 177/6, okr. T. 
společně s J. F. z rozestavěného objektu odcizil 6 ks balíků tepelné izolační 
vaty zn. Rotaflex v hodnotě 3.200,- Kč ke škodě firmy C., s. r. o., se sídlem v 
T., Č. ulici č. 11 a téměř bezprostředně po činu byl zadržen policejní hlídkou,

2)  obvinění J. K. a J. F. 

dne 10. 1. 1998 v blíže nezjištěnou dobu v T., R. ulici z rozestavěného objektu 
firmy K-S., s. r. o., odcizili 6 ks hliníkových lešeňových podlah typu Bosta 70 
v hodnotě 31.185,- Kč ke škodě L. K. a tyto podlahy odevzdali do sběrných 
surovin,

3)  obvinění J. K. a J. F. 

dne 10. 1. 1998 v dopoledních hodinách v T., R. ulici z rozestavěného objektu 
firmy K-S., s. r. o., se pokusili odcizit 2 ks lešeňových podlah typu Bosta 70 
v hodnotě 10.395,- Kč ke škodě majitele L. K., přičemž byli majitelem vyrušeni 
a z místa činu uprchli.

	Za to byli odsouzeni a to J. K. podle § 247 odst. 2 tr. zákona s 
přihlédnutím k § 314e odst. 2 tr. zákona za použití § 35 odst. 2 tr. zákona k 
souhrnnému trestu odnětí svobody v trvání jednoho roku a podle § 58 odst. 1 
písm.a), § 59 odst. 1 tr. zákona mu byl výkon uloženého trestu odnětí svobody 
podmíněně odložen na zkušební dobu dvou let,  obviněnému J. F. byl podle § 247 
odst. 2 tr. zákona s přihlédnutím k § 314e odst. 2 tr. řádu za použití § 35 
odst. 2 tr. zákona uložen souhrnný trest odnětí svobody v trvání patnácti 
měsíců, přičemž jeho výkon byl podle § 58 odst. 1 písm. a) a § 59 odst. 1 tr. 
zákona podmíněně odložen na zkušební dobu dva a půl roku.

	Současně byl zrušen výrok o trestech uložených oběma obviněným trestním 
příkazem Okresního soudu v Teplicích  ze dne 8. 7. 1998, sp. zn. 5 T 18/97, 
jakož i všechna další rozhodnutí na tyto výroky obsahově navazující, pokud 
vzhledem ke změně, k níž došlo zrušením, pozbyla podkladu. 

	Tento trestní příkaz nabyl právní moci u obviněného K. dne 24. 3. 2000 
a u obviněného F. dne 24. 12. 1999.

	Proti tomuto trestnímu příkazu podal ministr spravedlnosti České 
republiky stížnost pro porušení zákona ve prospěch obviněného J. F. a to do 
části, týkající se výroku o trestu, který mu byl uložen. V jejím písemném 
odůvodnění má zato, že výrok o vině obou obviněných a výrok o trestu u 
obviněného J. K. se v souladu se zjištěným skutkovým stavem i jeho právním 
posouzením. Naproti tomu citovaným trestním příkazem, pokud byl obviněnému J. 
F. uložen trest podle § 314e odst. 2 písm. a) tr. řádu přesahující dobu jednoho 
roku (patnáct měsíců), byl v jeho neprospěch porušen zákon v uvedeném zákonném 
ustanovení.

	Ministr spravedlnosti proto v závěru podané stížnosti pro porušení 
zákona navrhl, aby Nejvyšší soud podle § 268 odst. 2 tr. řádu vyslovil, že 
trestním příkazem Okresního soudu v Teplicích  ze dne 2. 12. 1999 byl v části, 
týkající se výroku o trestu obviněného J. F., porušen zákon v ustanovení § 314e 
odst. 2 písm. a) tr. řádu v jeho neprospěch, podle § 269 odst. 2 tr. řádu 
citovaný výrok o trestu včetně dalších rozhodnutí, na něj navazujících zrušil a 
dále aby postupoval podle § 271 tr. řádu.

	Státní zástupce Nejvyššího státního zastupitelství ve veřejném zasedání 
navrhl, aby Nejvyšší soud po vyslovení porušení zákona ve stížnosti pro 
porušení zákona naznačeném směru podle § 269 odst. 2 tr. řádu zrušil trestní 
příkaz v části, týkající se obviněného J. F. a dále postupoval podle § 270 
odst. 1 tr. řádu.

	Nejvyšší soud České republiky ve smyslu § 267 odst. 1 tr. řádu 
přezkoumal z podnětu podané stížnosti všechny výroky napadeného trestního 
příkazu v části, týkající se obviněného J. F., jakož i řízení, jež mu 
předcházelo, a dospěl k závěru, že stížnost pro porušení zákona je důvodná, 
neboť zákon porušen byl.

	 Z předloženého spisového materiálu zjistil, že podaná obžaloba na 
obviněného má oporu v důkazech, přičemž v přípravném řízení obstarané důkazy 
tvoří dostatečný podklad pro objektivní rozhodnutí soudu jak v otázkách 
skutkových, tak i v otázkách právních. Oporu v zákoně má podle názoru 
Nejvyššího soudu i uložený souhrnný trest odnětí svobody, který byl obviněnému 
J. F. vyměřen ve výši patnácti měsíců s podmíněným odkladem jeho výkonu.

	Podle § 314e odst.1, odst. 2 písm. a) tr. řádu může samosoudce bez 
projednání věci v hlavním líčení vydat trestní příkaz, jestliže skutkový stav 
je spolehlivě prokázán opatřenými důkazy, přičemž trestním příkazem lze uložit 
trest odnětí svobody do jednoho roku. Z toho vyplývá, že pokud samosoudce 
dospěl k závěru, že u obviněného J. F. je přiměřeným trestem trest odnětí 
svobody v trvání patnácti měsíců, nemohl jej uložit trestním příkazem.  Pokud 
tak učinil, porušil ustanovení § 314e odst. 2 tr. řádu.

	Nejvyššímu soudu tedy nezbylo, než v zájmu nápravy tohoto pochybení 
podle § 268 odst. 2 tr. řádu vyslovit porušení zákona v naznačeném směru a 
podle § 269 odst. 2 tr. řádu napadený trestní příkaz v části, týkající se 
obviněného J. F., zrušit. Současně byla zrušena všechna další rozhodnutí na 
zrušenou část trestního příkazu obsahově navazující, pokud vzhledem ke změně, k 
níž došlo zrušením, pozbyla podkladu.

	Oproti návrhu podané stížnosti pro porušení zákona na další postup 
podle § 271 odst. 1 tr. řádu, Nejvyšší soud postupoval v souladu s návrhem 
státního zástupce Nejvyššího státního zastupitelství podle a  § 270 odst. 1 tr. 
řádu věc přikázal samosoudci Okresního soudu v Teplicích , aby ji v potřebném 
rozsahu znovu projednal a rozhodl. Pokud totiž i nadále shledá, že v případě 
obviněného F. je přiměřeným souhrnný trest odnětí svobody, vyměřený v rámci 
trestní sazby vztahující se k ustanovení § 247 odst. 2 tr. zákona (od 6 měsíců 
do 3 let) ve výši patnácti měsíců, musí tak učinit v hlavním líčení a 
rozhodnout rozsudkem.

Poučení: Proti tomuto rozhodnutí není opravný prostředek přípustný.

V Brně dne 20.září 2000

                                                                                
     Předseda senátu:

Mgr. Josef  H e n d r y c h 
