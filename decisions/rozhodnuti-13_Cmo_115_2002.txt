Název judikátu: Vyrovnání. Incidenční spory. Popření nevykonatelné pohledávky dlužníkem. 

Právní věta: 
Nevykonatelnou pohledávku, popřenou dlužníkem co do pravosti nebo výše ve  vyrovnacím řízení, uplatní  věřitel ve smyslu § 59 písm. a) zákona č. 328/1991  Sb.  ve znění  pozdějších předpisů tím, že podá u příslušného orgánu žalobu  (jiný návrh na zahájení řízení) o určení pravosti nebo výše pohledávky.

Soud: Vrchní soud v Praze

Spisová značka: 13 Cmo 115/2002

Datum rozhodnutí: 10.10.2002

Typ rozhodnutí: Rozsudek


Heslo: Vyrovnání

Dotčené předpisy: § 59 písm. a) předpisu č. 328/1991Sb., § 60 předpisu č. 328/1991Sb.

Kategorie rozhodnutí: A


Publikováno ve sbírce pod číslem: 60 / 2004



	Rozsudkem    M ě s t s k é h o   s o u d u   v Praze ze dne  13. 7. 
2000 ve spojení s doplňujícím rozsudkem z 21. 11. 2000 soud prvního stupně 
zamítl žalobu podanou na základě výzvy soudu ve věci vedené pod sp. zn. Kv 1/97 
(protože žalobcem přihlášená pohledávka byla žalovaným při vyrovnacím jednání 
popřena, vyzval soud žalobce k jejímu uplatnění dle § 59 písm. a/ zákona o 
konkursu a vyrovnání - dále též ZKV). Touto žalobou se žalobce domáhal uložení 
povinnosti žalovanému zaplatit mu 180 000 Kč s přísl. a určení, že je 
právoplatná popřená pohledávka žalobce za žalovaným vyplývající z mandátní 
smlouvy z 22. 3. 1996 ve výši 180 000 Kč. Soud prvního stupně dospěl k závěru, 
že žalobcem uplatněný nárok na zaplacení odměny podle mandátní smlouvy za 
období od června do listopadu 1996 není důvodný. Vyšel přitom z toho, že ve 
smyslu § 571 obch. zák. měl žalobce v rozhodném období nárok na odměnu jen 
tehdy, pokud skutečně vykonával činnost, která byla předmětem mandátní smlouvy, 
tedy z titulu své funkce předsedy představenstva žalovaného řídil management 
banky. V činnosti podle mandátní smlouvy však žalobci ve smyslu § 29 odst. 1 
zákona o bankách  bránila od 6. 6. 1996 zákonná překážka, neboť toho dne byla 
na žalovaného uvalena nucená správa. Činnost podle mandátní smlouvy žalobce ani 
vykonávat nemohl, neboť jakákoli činnost představenstva byla ze zákona 
pozastavena, přičemž vzhledem k výlučné právní úpravě dané obchodním zákoníkem 
nelze ani podpůrně použít ustanovení zákoníku práce o překážkách v práci. 
Vzhledem k tomu, že procesně úspěšnému žalovanému náklady řízení nevznikly, 
rozhodl soud, že žádný z účastníků nemá na jejich náhradu právo.
	Tato rozhodnutí napadl odvoláním žalobce a navrhl, aby je odvolací soud 
změnil a žalobě v celém rozsahu vyhověl. Rozporoval právní posouzení věci 
soudem prvního stupně a namítal, že § 29 odst. 1 zákona o bankách nelze 
pokládat za zákonnou překážku za situace, kdy žalobce z titulu své funkce 
předsedy představenstva po uvalení nucené správy inicioval, zpracovával a 
nakonec i podal proti České národní bance žalobu na vyslovení neplatnosti 
nucené správy a z titulu své funkce žalovaného zastupoval a účastnil se 
soudních jednání. Tímto jednáním žalobce i po uvalení nucené správy plnil svou 
funkci předsedy představenstva, neboť se snažil bránit právními prostředky 
nepříznivému stavu, jímž bylo prohlášení nucené správy. Toto jednání nutno 
pokládat za jednání v souladu s mandátní smlouvou, neboť žalobce tak činil s 
cílem hájit zájmy žalovaného. Takové jednání nemůže činit nucený správce, který 
je zaměstnancem České národní banky. S ohledem na Ústavou zaručené právo na 
soudní ochranu lze konstatovat, že žalobce byl oprávněn i povinen činit úkony k 
odvrácení nucené správy. Nadto v rámci přípravy nuceného vyrovnání žalobce z 
titulu své funkce předsedy představenstva poskytoval součinnost nucenému 
správci. Ten ve své výpovědi před soudem potvrdil, že spolupráci se žalobcem 
potřeboval a o tom, že spolupráce byla úspěšná, svědčí i to, že žalovaný byl 
vyrovnáním oddlužen a existuje dosud. Konečně vytýkal soudu, že chybně 
aplikoval § 571 odst. 2 obch. zák. a příslušná ustanovení (články II a III) 
mandátní smlouvy, neboť při správném výkladu lze dojít k závěru, že nárok na 
úplatu vzniká za každý i započatý měsíc, po který je mandátní smlouva platná, 
bez ohledu na to, zda činnost byla vykonávána řádně či zda byla vykonávána 
vůbec. Protože platnost mandátní smlouvy zanikla výpovědí ze strany žalovaného, 
lze dospět k závěru, že žalobci za předmětné období vznikl nárok na odměnu.
	Žalovaný navrhl potvrzení napadeného rozsudku z důvodu jeho věcné 
správnosti.
	V r c h n í   s o u d   v Praze přezkoumal napadený rozsudek se 
zřetelem k bodu 15, hlavy I., přechodných a závěrečných ustanovení k části 
první zákona č. 30/2000 Sb., kterým byl občanský soudní řád s účinností od 1. 
1. 2001 novelizován, a to podle § 212 občanského soudního řádu ve znění platném 
a účinném do 31. 12. 2000, a dospěl k závěru, že odvolání je důvodné toliko 
částečně. Proto změnil rozsudek jen zčásti, jinak jej potvrdil.

Z   o d ů v o d n ě n í :	
	Soud prvního stupně dostatečným způsobem zjistil skutkový stav věci, 
provedl veškeré potřebné důkazy, správně je hodnotil jednotlivě i ve vzájemné 
souvislosti a rovněž jeho závěry jsou, s výjimkou stanoviska o nedůvodnosti 
odměny za červen 1996, jak o tom pojednáno níže, prosty pochybení. Odvolací 
soud proto pro stručnost s výhradou v předchozí větě uvedenou na pečlivé a 
přesvědčivé odůvodnění napadeného rozsudku odkazuje, přičemž sám pro úplnost k 
odvolací argumentaci žalobce dodává následující:
	V zásadě shodně se soudem prvního stupně je též odvolací soud 
přesvědčen o tom, že faktickému výkonu činnosti dle mandátní smlouvy, jejímž 
předmětem byl závazek žalobce zajišťovat vztahy představenstva banky k 
managementu banky na základě dlužníkových stanov, dnem zavedení nucené správy 
bránila zákonná překážka vyplývající z § 29 odst. 1 zákona o bankách. V té 
souvislosti nelze odhlédnout od toho, že žalobce dle znění článku III mandátní 
smlouvy měl být honorován výlučně za vykonávanou činnost, odměna tedy nebyla 
vázána na pouhou platnost smlouvy a dobu jejího trvání.
	Odvolací soud je srozuměn s tím, že žalobce po dobu trvání nucené 
správy spolupracoval s nuceným správcem, vyvíjel činnost směřující k ukončení 
nucené správy, popřípadě i další obdobnou činnost, v žádném případě se však 
nemohlo jednat, a v tom je zajedno se soudem prvního stupně, o zajišťování 
vztahů mezi představenstvem banky a managementem banky, jež měla na mysli 
mandátní smlouva, neboť výkon funkce všech orgánů banky byl zavedením nucené 
správy pozastaven a osobou oprávněnou kvalifikovaně rozhodovat byl pouze nucený 
správce, a to bez jakékoliv závislosti na mínění představenstva banky nebo 
jejího managementu. Využívání žalobcových znalostí nuceným správcem včetně jeho 
případného přibrání k výkonu nucené správy ve smyslu § 28 odst. 2 ZKV však 
nelze podřadit pod činnost, jež měla být žalovaným honorována, neboť veškeré 
žalobcovy aktivity mohly mít s ohledem na znění zákona o bankách toliko 
charakter poradní či doporučující, avšak vlastní vedení banky včetně 
odpovědnosti bylo na nuceném správci.
	Odlišně od stanoviska soudu prvního stupně však odvolací soud nahlíží 
na důvodnost nároku stran odměny za měsíc červen 1996. Protože si strany v 
článku III mandátní smlouvy sjednaly, že žalovaný je povinen za činnost dle 
smlouvy zaplatit žalobci odměnu za každý i započatý měsíc, znamená to, že 
žalobce důvodně požaduje úhradu za červen 1996, neboť nucená správa byla 
zavedena až šestého dne tohoto měsíce, přičemž žalovaný nepopíral, že žalobce 
po dobu jí předcházející předmětnou činnost skutečně vykonával. Odvolací soud 
má tedy za to, že v tomto rozsahu se žalobce svého nároku domáhá důvodně.
	Za situace, kdy byla žalobcova pohledávka shledána částečně uplatněnou 
po právu, zabýval se odvolací soud tím, zda je namístě vyhovět žalobě na určení 
její pravosti, či zda má být žalovaný zavázán k její úhradě. Za situace, kdy § 
59 písm. a) ZKV, na jehož základě byl žalobce k podání žaloby vyrovnacím soudem 
vyzván, výslovně tuto otázku neřeší, nutno vyjít ze smyslu takto zahájeného 
řízení a účelu, jehož má být soudním rozhodnutím dosaženo. Odvolací soud je 
přesvědčen o tom, že řízení vyvolané žalobou z důvodu popření pohledávky 
dlužníkem věřiteli přihlášenému do vyrovnacího řízení slouží jenom k tomu, aby 
bylo postaveno najisto, zda v případě potvrzení vyrovnání (§ 60 a násl. ZKV) má 
být tento věřitel uspokojen či nikoliv. Odvolací soud přitom nemá pochyb o tom, 
že pokud je věřitelova pohledávka shledána existentní, bude uspokojena z 
prostředků k tomu účelu dle § 59 písm. a) ZKV složených do úschovy soudu, za 
přiměřeného použití § 185a a násl. o. s. ř. Bylo by přitom zavádějící ukládat 
žalovanému povinnost zaplatit žalobci celou přiznanou částku (zde 30 000 Kč), 
neboť částka fakticky mu vydaná může být limitována případným pravomocným 
vyrovnacím usnesením. Jinak řečeno, pokud v průběhu řízení zahájeného ve smyslu 
§ 59 písm. a) ZKV nabude právní moci usnesení o potvrzení vyrovnání, může se 
žalobci dostat jen takového plnění, jež nebude v rozporu s vyrovnacím 
usnesením. Kupříkladu nositeli nepřednostní pohledávky ve výši 30 000 Kč lze 
vyplatit toliko 15 000 Kč, pokud dle pravomocného rozvrhového usnesení mají být 
všechny tyto pohledávky dlužníkem uspokojeny jenom v rozsahu 50 %.
	V té souvislosti je třeba vzít v úvahu, že věřitel je dlužníkovým 
složením částky připadající na popřenou pohledávku do úschovy soudu chráněn 
před následkem popření spočívajícím v tom, že pro dlužníkem popřenou pohledávku 
nelze vést výkon rozhodnutí na základě soudem potvrzeného vyrovnání (§ 63 odst. 
4 ZKV). Zákon tím, že věřitelovu pozici pro případ následné exekuce dle § 63 
odst. 4 ZKV nikterak nezlepšuje ani výsledkem sporu o pravost této pohledávky, 
totiž respektuje to, že věřitelova práva jsou dostatečným způsobem zajištěna 
složenými prostředky, jejichž vydání je ovšem podmíněno právě pro věřitele 
příznivým rozhodnutím v řízení zahájeném žalobou podle § 59 písm. a) ZKV.
	Veden úvahami vyslovenými shora postupoval odvolací soud dle § 220 
odst. 1 o. s. ř. a co do částky 30 000 Kč rozsudek soudu prvního stupně změnil 
a žalobě na určení její pravosti vyhověl, jinak toto rozhodnutí jako věcně 
správné dle § 219 o. s. ř. potvrdil, a to včetně výroku o nákladech řízení, k 
jejichž úhradě žalovanému, pokud by mu takové náklady vznikly, by ve smyslu 
§142 odst. 2 o. s. ř. byl jako procesně neúspěšný povinován žalobce.

	

