Právní věta: 
Dohoda zdravotnického zařízení a syna zemřelé o dočasném uložení těla zemřelé ve zdravotnickém  zařízení, uzavřená před 1. lednem 2014, není sama o sobě neplatná pro rozpor se zákonem.

Soud: Nejvyšší soud

Spisová značka: 30 Cdo 1712/2018

Datum rozhodnutí: 30.04.2020

Typ rozhodnutí: ROZSUDEK


Heslo: Ochrana osobnosti

Dotčené předpisy: § 39 předpisu č. 40/1964Sb., § 15 předpisu č. 40/1964Sb., § 2 písm. c) předpisu č. 256/2001Sb., § 4 odst. 1 písm. f) předpisu č. 256/2001Sb., § 4 odst. 1 písm. h) předpisu č. 256/2001Sb., § 4 odst. 4 předpisu č. 256/2001Sb., § 5 odst. 1 předpisu č. 256/2001Sb.

Kategorie rozhodnutí: A


Publikováno ve sbírce pod číslem: 90 / 2020



	30 Cdo 1712/2018-192




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud České republiky rozhodl v senátu složeném z předsedy JUDr. Pavla 
Simona a soudců Mgr. Michaela Nipperta a JUDr. Bohumila Dvořáka ve věci 
žalobkyně Nemocnice Na Bulovce, IČO 00064211, se sídlem v Praze 8, Budínova 
67/2, zastoupené JUDr. Janem Machem, advokátem se sídlem v Praze 1, Vodičkova 
709/33, proti žalovanému M. B., narozenému dne XY, bytem XY, zastoupenému JUDr. 
Františkem Schulmannem, advokátem se sídlem v Praze 1, Valentinská 92/3, o 
zaplacení 295 687 Kč s příslušenstvím, vedené u Obvodního soudu pro Prahu 1 pod 
sp. zn. 19 C 6/2015, o dovolání žalovaného proti rozsudku Městského soudu v 
Praze ze dne 9. 11. 2017, č. j. 25 Co 284/2017-164, t a k t o: 

I.	Dovolání se zamítá.
II.	Žalovaný je povinen zaplatit žalobkyni na náhradě nákladů dovolacího 
řízení částku 11 858 Kč, a to do tří dnů od právní moci tohoto rozsudku k rukám 
právního zástupce žalobkyně JUDr. Jana Macha.
Odůvodnění:
I. Dosavadní průběh řízení
1.	Žalobkyně se proti žalovanému a také L. B. J., která dříve v řízení 
vystupovala jako žalovaná 2), domáhala solidárního zaplacení částky 295 687 Kč 
s příslušenstvím v podobě zákonného úroku z prodlení (po částečném zpětvzetí 
žaloby o částku 70 933 Kč s příslušenstvím) s tím, že se jedná o náklady na 
uchování těla zemřelé I. B. (narozené dne XY a zemřelé dne 12. 8. 2007) za 
období od 16. 2. 2011 do 22. 4. 2013. Původní žalovaní jsou pozůstalými po 
zemřelé (žalovaný je synem zemřelé a původní druhá žalovaná je jeho manželkou), 
kteří nesouhlasí s pohřbením těla zemřelé, jež je tak uchováváno chlazením v 
chladícím zařízení žalobkyně. 
2.	Po úmrtí paní I. B. žalovaní dle svých tvrzení poukazovali na údajné 
podezřelé okolnosti jejího úmrtí a na potřebu řádně identifikovat tělo zemřelé, 
aby bylo vyloučeno, že nedošlo k trestnému činu. Věc byla šetřena Okresním 
státním zastupitelstvím v Jablonci nad Nisou a státní zástupkyně opatřením ze 
dne 20. 8. 2007, sp. zn. ZN 3258/2007, udělila souhlas s pohřbením těla 
zemřelé, jehož již nebylo třeba pro účely trestního řízení vedeného u Policie 
České republiky, Krajského ředitelství Severočeského kraje, Územní odbor služby 
kriminální policie a vyšetřování Jablonec nad Nisou, pod sp. zn. 497/2007. K 
tomuto okamžiku také skončil jakýkoliv úřední pokyn k dalšímu uchovávání 
mrtvého těla zemřelé I. B. Žalovaní, coby pozůstalí, však nadále odmítali 
převzít tělo zemřelé a realizovat jeho pohřbení a současně nesouhlasili s tím, 
aby žalobkyně předala tělo příslušné obci k zajištění tzv. sociálního pohřbu 
postupem podle zákona č. 256/2001 Sb., o pohřebnictví a o změně některých 
zákonů (dále jen „zákon o pohřebnictví“). Vzhledem k těmto okolnostem bylo tělo 
zemřelé I. B. uchováváno chlazením v chladícím zařízení žalobkyně na výslovnou 
žádost žalovaných, nikoliv již na žádost orgánů činných v trestním řízení. Za 
období do 16. 2. 2011 byla pohledávka žalobkyně za oběma žalovanými za uchování 
těla zemřelé přiznána rozsudkem Obvodního soudu pro Prahu 1 ze dne 5. 11. 2014, 
č. j. 14 C 45/2014-23. Předmětem sporu žalobkyně učinila požadavek na zaplacení 
žalované částky za dobu od 16. 2. 2011 do 22. 4. 2013 (z čehož byla již po 
podání žaloby žalovanými zaplacena částka 70 933 Kč). 
3.	Obvodní soud pro Prahu 1 jako soud prvního stupně rozsudkem ze dne 
25. 1. 2017, č. j. 19 C 6/2015-120, žalobě zcela vyhověl ve vztahu k žalovanému 
(výrok I), vůči původní druhé žalované v celém rozsahu žalobu zamítl (výrok II) 
a rozhodl o nákladech řízení ve vztahu mezi účastníky řízení navzájem a vůči 
státu tak, že žalovanému uložil povinnost k jejich náhradě žalobkyni ve výši 89 
348,18 Kč, žalobkyni uložil povinnost k náhradě nákladů řízení původní druhé 
žalované ve výši 3 600 Kč (výroky V a VI) a povinnost k náhradě nákladů řízení 
vzniklých státu rozložil mezi žalovaného částkou 3 395 Kč a žalobkyni částkou 
849 Kč (výroky III a IV). 
4.	Takto soud prvního stupně rozhodl věc svým již v pořadí druhým 
rozsudkem, když první rozsudek ze dne 22. 4. 2015, č. j. 19 C 6/2015-26, jímž 
původně žalobu v celém rozsahu zamítl vůči oběma původně žalovaným (z důvodu 
absolutní neplatnosti jakéhokoliv ujednání mezi žalobkyní a žalovanými ohledně 
uchovávání těla zemřelé, pro rozpor se zákonem a zároveň pro nedostatek pasivní 
legitimace žalovaných, neboť náklady spojené s uložením lidských pozůstatků ve 
zdravotnickém zařízení hradí podle zákona ten, kdo sjedná pohřbení, a nesjedná-
li nikdo, pak obec), byl zrušen usnesením Městského soudu v Praze ze dne 12. 
11. 2015, č. j. 25 Co 344/2015-47. V tomto usnesení odvolací soud vyslovil 
závazný právní názor, že se jedná o případ posmrtné ochrany osobnosti podle § 
15 zákona č. 40/1964 Sb., občanský zákoník (dále jen „obč. zák.“), podle něhož 
po smrti fyzické osoby přísluší uplatňovat právo na ochranu osobnosti manželu 
nebo partnerovi a dětem, a není-li jich, jejím rodičům. Mezi toto právo patří i 
právo na ochranu lidské důstojnosti, z něhož vyplývá právo žalovaného jakožto 
syna zemřelé vstupovat do závazkového vztahu se žalobkyní a uzavírat s ní 
dohodu k uchování těla zemřelé, jež neporušuje pravidla důstojného zacházení s 
lidským tělem po smrti člověka, jakož i tomu odpovídající závazek k úhradě 
nákladů, které si tato služba poskytovaná žalobkyní vyžádala. 
5.	Soud prvního stupně ve svém druhém rozsudku vyšel ze zjištěného 
skutkového stavu, podle něhož tělo zemřelé I. B. je od roku 2008 doposud 
uchováno v chladícím zařízení žalobkyně (včetně rozhodného období od 16. 2. 
2011 do 22. 4. 2013). Příslušné státní zastupitelství udělilo písemný souhlas s 
pohřbením těla zemřelé již dne 20. 8. 2007 a další trestní řízení, jehož účel 
by bránil pohřbení těla zemřelé, neprobíhá. Žalovaný jako syn zemřelé a jeho 
manželka nesouhlasí s převzetím těla zemřelé a s jejím pohřbením, trvají na 
tom, aby bylo nadále uchováváno chlazením. Oba původně žalovaní pak aktivně 
zabránili sociálnímu pohřbení těla, zajištěnému žalobkyní prostřednictvím 
Městské části Praha 8. 
6.	Vázán právním názorem odvolacího soudu posoudil soud prvního stupně 
zjištěný skutkový stav tak, že žalobní nárok na zaplacení nákladů na uchování 
těla zemřelé vznikl z nepojmenované ústní smlouvy, k jejímuž uzavření došlo 
mezi žalovaným a žalobkyní, přičemž se jedná o smlouvu platnou, neodporující 
zákonu, jejímž obsahem je závazek žalobkyně uchovávat tělo zemřelé ve svém 
chladícím zařízení a závazek žalovaného zaplatit náklady (cenu) této služby. 
Právní dovolenost takové smlouvy plyne z práva na posmrtnou ochranu osobnosti 
zemřelé osoby uplatňované žalovaným jakožto jejím synem. Původně druhá žalovaná 
coby snacha zemřelé v tomto sporu není pasivně legitimovaná, neboť hmotné právo 
jí nepřiznává právní postavení osoby oprávněné uplatňovat právo na posmrtnou 
ochranu osobnosti zemřelé. Výše nákladů na uchování těla zemřelé v zařízení 
žalobkyně v rozhodném období byla zjištěna znaleckým posudkem a v tomto rozsahu 
je žaloba vůči žalovanému důvodná. Z uvedených důvodů soud prvního stupně 
žalobě vyhověl ve vztahu k  žalovanému a vůči původně druhé žalované žalobu 
zamítl pro nedostatek pasivní legitimace. Rozhodnutí o nákladech řízení ve 
vztahu mezi účastníky navzájem bylo odůvodněno jejich úspěchem ve věci a vůči 
státu podílem účastníků na výsledku řízení. 
7.	Městský soud v Praze jako soud odvolací rozsudkem ze dne 9. 11. 2017, 
č. j. 25 Co 284/2017-164, potvrdil k odvolání žalovaného rozsudek soudu prvního 
stupně ve vztahu mezi žalobkyní a žalovaným ve vyhovujícím výroku I o věci samé 
a ve výroku V o nákladech řízení a ve výrocích o náhradě nákladů státu (výrok I 
rozsudku odvolacího soudu). Dále odvolací soud uložil žalovanému povinnost 
nahradit žalobkyni náklady odvolacího řízení ve výši 23 716 Kč (výrok II 
rozsudku odvolacího soudu).
8.	Usnesením ze dne 9. 11. 2017, č. j. 25 Co 284/017-162, odvolací soud 
odvolání původně druhé žalované odmítl pro subjektivní nepřípustnost, neboť 
druhá žalovaná podala odvolání proti výroku rozsudku soudu prvního stupně, 
kterým vůči ní byla žaloba v celém rozsahu zamítnuta.
9.	Odvolací soud vyslovil na témže skutkovém základě, jak jej zjistil 
soud prvního stupně, právní závěr, že za situace, kdy k uchovávání těla zemřelé 
matky žalovaného v zařízení žalobkyně došlo na výslovnou žádost žalovaného 
vycházející z jeho pochybností o okolnostech matčiny smrti a o totožnosti 
tělesných pozůstatků, přičemž žalobkyně tento požadavek akceptovala a 
uchovávání tělesných pozůstatků prováděla, má žalobkyně právo na zaplacení 
nákladů s tím spojených v obvyklé výši prokázané znaleckým posudkem. Právním 
důvodem žalobního nároku je dohoda účastníků a skutečnost, že žalobkyně 
poskytla plnění požadované žalovaným, jelikož nebyla ujednána cena plnění. 
Žalobkyně tedy má právo na zaplacení vynaložených nákladů v obvyklé výši, která 
byla znalecky prokázána. Dále odvolací soud vyslovil závěr, že okolnosti úmrtí 
matky žalovaného, jakož i otázka identity žalobkyní uchovávaných tělesných 
pozůstatků, je věcí trestněprávní, nikoliv občanskoprávní. 

II. Dovolání a vyjádření k němu
10.	Rozsudek odvolacího soudu napadl žalovaný včasným dovoláním, jehož 
přípustnost spatřuje v tom, že napadený rozsudek odvolacího soudu spočívá na 
nesprávném právním posouzení právní otázky, která v rozhodování dovolacího 
soudu dosud nebyla řešena.
11.	Žalovaný nesouhlasí se závěrem odvolacího soudu, podle něhož mohl 
platně se žalobkyní uzavřít dohodu o nakládání s tělesnými pozůstatky zemřelé 
matky (o uchovávání jejího těla v chladícím zařízení) a zavázat se při tom k 
úhradě nákladů tohoto uchovávání z titulu výkonu práva posmrtné ochrany 
osobnosti jeho matky, neboť takový závazkový vztah je v rozporu se zákonem 
pohřebnictví, který uzavření takové dohody neumožňuje, a to tím, že kogentním 
způsobem upravuje nakládání s tělem zemřelé osoby, lidskými pozůstatky či 
ostatky. Jakkoliv žalovanému, jakožto synu zemřelé I. B., náleží právo na 
posmrtnou ochranu osobnosti zemřelé matky podle § 15 obč. zák., nezahrnuje toto 
právo možnost libovolného nakládání s tělem zemřelé osoby či jejími tělesnými 
pozůstatky. Žalovaný i žalobkyně byli omezeni ohledně nakládání s tělem zemřelé 
matky právními předpisy platnými a účinnými v žalovaném období, zejména zákonem 
o pohřebnictví a navazujícími zákony - zákonem č. 372/2011 Sb., o zdravotních 
službách a podmínkách jejich poskytování (zákon o zdravotních službách) a 
zákonem č. 20/1966 Sb., o péči o zdraví lidu (dále jen „zákon o péči o zdraví 
lidu“), které jsou ve vztahu speciality k občanskoprávním normám upravujícím 
právo na ochranu osobnosti. Zákon o pohřebnictví upravuje podmínky pro 
zacházení s lidskými pozůstatky a s lidskými ostatky, přičemž účelem této 
právní úpravy je nejen zajištění důstojnosti nakládání s lidskými pozůstatky a 
s lidskými ostatky, ale též zajištění, aby nakládání s nimi neohrozilo veřejný 
zájem na ochraně zdraví a veřejný pořádek. Nebylo tedy možné se od kogentních 
ustanovení zákona o pohřebnictví odchýlit smluvním ujednáním, jehož předmětem 
by bylo nakládání s tělem zemřelé matky jiným způsobem, než zákon o 
pohřebnictví upravuje. Jelikož ujednání žalobkyně a žalovaného vedlo k tomu, že 
tělo zemřelé osoby je uchováváno, aniž k tomu jsou zákonné důvody a podmínky, a 
nebylo pohřbeno způsobem a ve lhůtách stanovených zákonem, příčí se takové 
ujednání zákonu a nemůže být platné pro rozpor se zákonem. Žalobkyně nebyla v 
tomto případě oprávněna uchovávat tělo zemřelé matky žalovaného a nemá ani 
právo na úhradu nákladů s tím spojených vůči němu, neboť by šlo o poskytnutí 
plnění za protiprávní jednání. Žalovaný tak předkládá dovolacímu soudu jako v 
rozhodovací praxi Nejvyššího soudu dosud neřešenou dovolací otázku, zda je 
platné právní jednání žalobkyně a žalovaného, kterým byl ujednán popsaný způsob 
nakládání s tělem zemřelé matky žalovaného. 
12.	Pro případ, že by se dovolací soud neztotožnil s jeho právním 
názorem, žalovaný v dovolání vyjádřil nesouhlas se závěrem odvolacího soudu, že 
otázka identity tělesných pozůstatků uchovávaných žalobkyní je věcí 
trestněprávní a nikoliv občanskoprávní. V této souvislosti poukázal na to, že 
oba soudy uzavřely, že jako syn zesnulé matky je ve smyslu § 15 obč. zák. 
osobou příslušnou k uplatňování práva na ochranu osobnosti jeho matky, a proto 
oba soudy měly s ohledem na jeho námitky o pochybnostech a o totožnosti 
pozůstatků uchovávaných žalobkyní pečlivě zkoumat, zda chlazené pozůstatky 
patří skutečně jeho matce. Pokud by se totiž prokázalo, že uchovávané tělesné 
pozůstatky nepatří jeho matce, nebyl by vůbec osobou oprávněnou ve smyslu § 15 
obč. zák. V tomto ohledu uvedl, že jak soud prvního stupně, tak soud odvolací, 
vzaly za prokázané, že poslední identifikace pozůstatků vyplývá z listu o 
prohlídce zemřelé, který byl vyplněn krátce po úmrtí jeho matky, přičemž však 
bylo rovněž prokázáno, že od té doby bylo s jejími pozůstatky mnohokrát 
manipulováno, a proto nemůže mít jistotu, zda se skutečně jedná o pozůstatky 
jeho matky. Zdůraznil dále, že ani přes jeho výslovnou žádost mu žalobkyně 
neumožnila identifikaci pozůstatků a kontroly jí poskytované služby, přičemž 
měl zájem jen na chlazení pozůstatků své matky, nikoli jiné osoby. V závěru 
vyjádřil názor, že pokud by mezi ním a žalobkyní vznikl závazkový právní vztah, 
musela by žalobkyně postavit na jisto, zda službu poskytovala a případně v 
odpovídající kvalitě a dokud tak neučinila, muselo by na ni být pohlíženo tak, 
že je v prodlení s poskytováním plnění, a proto by nebyla oprávněna po něm 
požadovat zaplacení ceny za chlazení pozůstatků. 
13.	Žalovaný navrhl, aby byly rozsudky soudů obou stupňů zrušeny. 
14.	Žalobkyně souhlasila se závěry odvolacího soudu s tím, že podle 
jejího názoru dovolání není přípustné, a pokud by bylo shledáno přípustným, pak 
není důvodné. Zdůraznila, že se jedná o situaci zákonem o pohřebnictví 
neupravenou, kdy pozůstalý syn zemřelé matky má zájem o její tělo a sdělí 
zdravotnickému zařízení své rozhodnutí pohřbít tělo až tehdy, kdy bude odborně 
posouzeno, zda smrt nenastala v důsledku trestného činu. Žalovaný doložil, že v 
této záležitosti jednal s orgány státního zastupitelství o možnosti provedení 
dalšího odborného posouzení tělesných pozůstatků, zda se matka nestala obětí 
trestného činu. Nešlo tedy o případ, že by nebyl ochoten přistoupit k pohřbení 
těla zemřelé matky, jakož ani o případ, kdy by nikdo z pozůstalých neměl o tělo 
zájem, a nezbývalo, než jej pohřbít tzv. sociálním pohřbem na náklady obce. 
Jelikož jde o situaci zákonem o pohřebnictví neřešenou a nepředvídanou, nemohla 
žalobkyně postupovat podle něj. Je tedy správný závěr odvolacího soudu, že 
žalovaný byl oprávněn z titulu práva posmrtné ochrany osobnosti zemřelé matky 
požadovat uchování těla zemřelé matky pro účely zjištění okolností jejího 
úmrtí, zda smrt nenastala v důsledku násilného činu. Žalobkyně nemohla předat 
tělo k pohřbení postupem podle zákona o pohřebnictví proti vůli žalovaného, 
přičemž za situace, kdy souhlasil, že uhradí náklady na uchování těla, 
nebudou-li hrazeny z prostředků orgánů činných v trestním řízení, byl platně 
uzavřen závazkový vztah. Žalobkyně má dále za to, že dovolání není ve věci 
přípustné, protože rozhodnutí odvolacího soudu není v rozporu s judikaturou 
Nejvyššího soudu a nejde ani o případ, který by v obecné rovině nebyl řešen, 
neboť „závazkové vztahy jsou v judikatuře řešeny běžně“. Žalobkyně navrhla, aby 
dovolání bylo odmítnuto jako nepřípustné, případně zamítnuto jako nedůvodné. 
15.	Pro úplnost Nejvyšší soud dodává, že ve vztahu žalobkyně a původní 
druhé žalované nebylo podáno dovolání a řízení mezi nimi tak bylo pravomocně 
skončeno.

III. Přípustnost dovolání
16.	Nejvyšší soud v dovolacím řízení postupoval a o dovolání rozhodl 
podle zákona č. 99/1963 Sb., občanský soudní řád, ve znění účinném od 30. 9. 
2017 (viz čl. II zákona č. 296/2017 Sb.), dále jen „o. s. ř.“. 
17.	Dovolání bylo podáno včas, osobou k tomu oprávněnou, za splnění 
podmínky § 241 odst. 1 o. s. ř. a obsahovalo náležitosti vyžadované § 241a 
odst. 2 o. s. ř. Nejvyšší soud se proto dále zabýval přípustností dovolání. 
18.	Podle § 236 odst. 1 o. s. ř. lze dovoláním napadnout pravomocná 
rozhodnutí odvolacího soudu, jestliže to zákon připouští. 
19.	Podle § 237 o. s. ř. není-li stanoveno jinak, je dovolání přípustné 
proti každému rozhodnutí odvolacího soudu, kterým se odvolací řízení končí, 
jestliže napadené rozhodnutí závisí na vyřešení otázky hmotného nebo procesního 
práva, při jejímž řešení se odvolací soud odchýlil od ustálené rozhodovací 
praxe dovolacího soudu nebo která v rozhodování dovolacího soudu dosud nebyla 
vyřešena nebo je dovolacím soudem rozhodována rozdílně, anebo má-li být 
dovolacím soudem vyřešená právní otázka posouzena jinak. 
20.	Nejvyšší soud shledal dovolání přípustným podle § 237 o. s. ř. pro 
řešení dovolací otázky, zda v tomto případě byla žalobkyně oprávněna uchovávat 
tělo zemřelé matky žalovaného a zda jí náleží právo na úhradu nákladů s tím 
spojených vůči žalovanému, a to na základě platně uzavřené smlouvy. Tato otázka 
dosud nebyla v judikatuře Nejvyššího soudu řešena.

IV. Důvodnost dovolání
21.	Dovolání není důvodné. 
22.	Nejvyšší soud posuzoval věc podle níže uvedených právních norem ve 
znění účinném ke dni 20. 12. 2007, kdy tělo zemřelé matky žalovaného bylo 
převezeno do prostor žalobkyně, přestože žalobkyně v projednávané věci 
uplatnila svůj nárok až za období od 16. 2. 2011 do 22. 4. 20l3. K relevantnímu 
jednání mezi účastníky, na jejichž základě uchovávala žalobkyně tělo zemřelé ve 
svém chladicím zařízení, totiž došlo již dne 20. 12. 2007. 
23.	Podle § 115 odst. 1 zákona č. 141/1961 Sb., o trestním řízení 
soudním (trestní řád), vznikne-li podezření, že smrt člověka byla způsobena 
trestným činem, musí být mrtvola prohlédnuta a pitvána. Pohřbít mrtvolu lze v 
takových případech jen se souhlasem státního zástupce. O tom rozhodne státní 
zástupce s největším urychlením. 
24.	Podle § 2 písm. c) zákona o pohřebnictví, ve znění do 31. 12. 2009, 
se pro účely tohoto zákona rozumí pohřbením uložení lidských pozůstatků do 
hrobu nebo hrobky na veřejném nebo neveřejném pohřebišti nebo jejich zpopelnění 
v krematoriu. 
25.	Podle § 4 odst. 1 písm. f) a h) zákona o pohřebnictví, ve znění do 
31. 12. 2009, s lidskými pozůstatky a s lidskými ostatky musí být zacházeno 
důstojně a tak, aby nedošlo k ohrožení veřejného zdraví nebo veřejného pořádku; 
z těchto důvodů je zakázáno provést pohřbení jiným způsobem než uvedeným v § 2 
písm. c) a zacházet s lidskými pozůstatky nebo lidskými ostatky způsobem 
dotýkajícím se důstojnosti zemřelého nebo mravního cítění pozůstalých a 
veřejnosti. 
26.	Podle § 4 odst. 4 zákona o pohřebnictví, ve znění do 31. 12. 2009, 
jestliže došlo k úmrtí ve zdravotnickém zařízení nebo v ústavu sociální péče, 
hradí toto zdravotnické zařízení nebo ústav sociální péče po dobu 48 hodin od 
úmrtí náklady spojené s uložením lidských pozůstatků; byla-li provedena pitva, 
počítá se lhůta 48 hodin od provedení pitvy. Náklady spojené s uložením 
lidských pozůstatků ve zdravotnickém zařízení nebo ústavu sociální péče po 
uplynutí 48 hodin od úmrtí nebo pitvy a s jejich převozem nebo s jejich 
uložením po uplynutí této doby u jiného subjektu hradí ten, kdo sjedná pohřbení 
podle § 5 odst. 1. Pokud zdravotnické zařízení nebo ústav sociální péče po 
uplynutí 48 hodin od úmrtí nemohou samy zajistit další uložení lidských 
pozůstatků, zajistí jejich uložení u jiné osoby; přitom jsou povinny počínat si 
tak, aby náklady spojené s převozem a uložením do doby pohřbení byly co 
nejnižší. Obec může obecně závaznou vyhláškou upravit způsob a podmínky převozu 
a přechodného uložení zemřelých. 
27.	Podle § 5 odst. 1 věty první zákona o pohřebnictví, ve znění do 31. 
12. 2009, nesjedná-li ve lhůtě 96 hodin od oznámení úmrtí podle zvláštního 
právního předpisu žádná fyzická nebo právnická osoba pohřbení nebo nebyla-li 
zjištěna totožnost mrtvého do 1 týdne od zjištění úmrtí a žádné zdravotnické 
zařízení v souladu s podmínkami stanovenými zvláštním právním předpisem 
neprojevilo zájem o využití lidských pozůstatků pro potřeby lékařské vědy a 
výzkumu nebo k výukovým účelům, je povinna zajistit pohřbení obec, na jejímž 
území k úmrtí došlo nebo byly lidské pozůstatky nalezeny, případně vyloženy z 
dopravního prostředku. Lidské pozůstatky osob, u nichž nebyla zjištěna 
totožnost, mohou být pohřbeny pouze uložením do hrobu nebo hrobky. 
28.	Podle § 11 odst. 1 vyhlášky Ministerstva zdravotnictví České 
socialistické republiky č. 19/1988 Sb., o postupu při úmrtí a o pohřebnictví, 
ve znění do 31. 3. 2012, od pohřbu se může upustit, jestliže se těla mrtvého má 
trvale použít k vědeckým nebo výukovým účelům. Takto lze použít těla zemřelých 
osob,
a)	které s tím projevily před úmrtím písemný souhlas,
b)	jejichž totožnost nelze zjistit nebo
c)	o které se do 96 hodin od zjištění úmrtí prohlížejícím lékařem nikdo 
nepřihlásil, přesto, že osoby jim blízké byly včas prokazatelně vyrozuměny, 
pokud mrtvý před úmrtím neučinil opatření o pohřbu.
29.	Podle § 81 odst. 1 zákona o zdravotních službách, ve znění do 13. 3. 
2013, část těla odebranou pacientovi při poskytování zdravotní péče nebo tělo 
zemřelého, včetně odebraných částí z těla zemřelého, lze uchovat a použít 
a)	pro potřeby vědy, výzkumu nebo k výukovým účelům ve zdravotnictví,
b)	pro použití při léčbě příjemce lidských tkání a buněk podle zákona o 
lidských tkáních a buňkách,
c)	pro potřeby transplantací podle zákona upravujícího transplantace,
d)	k použití pro výrobu léčiv podle zákona o léčivech a podle zákona o 
lidských tkáních a buňkách,
e)	pro potřeby stanovené jiným právním předpisem.
30.	Podle § 81 odst. 2 zákona o zdravotních službách, ve znění do 13. 3. 
2013, pro potřeby podle odstavce 1 písm. a), b), d) nebo e) lze část těla 
odebranou pacientovi při poskytování zdravotní péče použít, pokud byla 
pacientovi o možnosti jejího uchování, darování a použití podána poskytovatelem 
informace a pacient s tím vyslovil podle tohoto zákona prokazatelný souhlas a v 
případě použití pro potřeby podle odstavce 1 písm. b) nebo d) byly splněny 
podmínky podle zákona o lidských tkáních a buňkách; pro potřeby podle odstavce 
1 písm. a), b), d) nebo e) lze tělo zemřelého, včetně odebraných částí z těla 
zemřelého použít, pokud s tím zemřelý za svého života vyslovil podle tohoto 
zákona prokazatelný souhlas, v případě použití pro potřeby podle odstavce 1 
písm. b) nebo d) byla zemřelému za jeho života podána informace o možnosti 
darování tkání nebo buněk pro tyto účely, jejich odběru, uchování a použití a 
byly splněny podmínky podle zákona o lidských tkáních a buňkách a nebude zmařen 
účel pitvy, a to zejména v případech, kdy vzniklo podezření, že příčinou úmrtí 
je trestný čin nebo sebevražda; jestliže zemřelý za svého života nevyjádřil 
prokazatelný souhlas, může prokazatelný souhlas vyslovit osoba blízká 
zemřelému. 
31.	Podle § 26 odst. 4 zákona o péči o zdraví lidu, ve znění do 17. 10. 
2008, pokud byla v souvislosti s léčebně preventivní péčí pacientovi odebrána 
jakákoliv část jeho těla, lze ji uchovat a použít (dále jen "část těla 
pacienta")
a)	pro potřeby lékařské vědy, výzkumu nebo k výukovým účelům, 
b)	pro výrobu zdravotnických prostředků podle zvláštního právního 
předpisu, 
c)	pro výrobu nebo přípravu léčiv podle zvláštního právního předpisu, 
nebo 
d)	pro výrobu bioimplantátů; bioimplantátem se rozumí tkáň lidského 
původu, ve které po jejím zpracování nelze prokázat přítomnost živých buněk; 
bioimplantátem není tkáň lidského původu zpracovaná prostým zmrazením a určená 
pro potřeby transplantací podle zvláštního právního předpisu (dále jen 
"lékařské potřeby"), a to pouze pokud byla pacientovi o možnosti jejího 
uchování a použití pro lékařské potřeby podána ošetřujícím lékařem informace a 
pacient s tím vyslovil prokazatelný písemný souhlas.
32.	Podle § 26 odst. 5 zákona o péči o zdraví lidu, ve znění do 17. 10. 
2008, použít tělo zemřelého lze jen pro lékařské potřeby, a to pouze pokud 
a) s tím zemřelý za svého života vyslovil prokazatelný písemný souhlas; v 
případě, že zemřelý za svého života nevyjádřil prokazatelně svou vůli, může 
prokazatelný písemný souhlas s použitím těla zemřelého vyslovit osoba blízká 
zemřelému; pokud zdravotnické zařízení vyslovení souhlasu zemřelého nezjistí 
nebo osoba blízká zemřelému tento souhlas nevysloví, nelze pro lékařské potřeby 
tělo zemřelého použít,  
b) nevzniklo podezření, že příčinou smrti je přenosná nemoc,  
c) se nejedná o zemřelého ve výkonu vazby nebo trestu odnětí svobody, 
d) nebude zmařen účel pitvy, a to zejména v případech, kdy vzniklo podezření, 
že příčinou úmrtí je trestný čin nebo sebevražda. 
33.	Podle § 26 odst. 5 zákona o péči o zdraví lidu, ve znění do 17. 10. 
2008, pro lékařské potřeby je možné část těla pacienta použít nebo tělo 
zemřelého uchovat a použít anebo použít tělo zemřelého, pouze pokud to lze 
provést takovým způsobem, který neohrozí zdraví jiného člověka. Za tím účelem 
se posoudí zdravotní způsobilost pacienta nebo zemřelého. Pro posouzení 
zdravotní způsobilosti se provedou taková lékařská vyšetření a postupy, které 
zhodnotí zdravotní stav pacienta nebo zemřelého, a stanoví takové postupy, 
které vyloučí rizika pro zdraví osob při použití části těla pacienta nebo těla 
zemřelého. Za posouzení zdravotní způsobilosti odpovídá zdravotnické zařízení, 
které provedlo odběr nebo v němž vznikly podmínky pro použití těla zemřelého. 
Před použitím části těla pacienta nebo těla zemřelého musí být prokázáno, že 
byla posouzena zdravotní způsobilost pacienta nebo zemřelého. Zdravotnická 
dokumentace obsahující údaje o zdravotním stavu pacienta nebo zemřelého musí 
být vedena tak, aby byla zachována jeho anonymita, a musí být dohledatelná.
34.	Podle § 39 obč. zák., neplatný je právní úkon, který svým obsahem 
nebo účelem odporuje zákonu nebo jej obchází anebo se příčí dobrým mravům. 
35.	Nejvyšší soud při posuzování této věci vycházel ze zásady zakotvené 
v Listině základních práv a svobod, podle které je právně dovoleno vše, co není 
právem (resp. zákonem) zakázáno, přičemž právní normy fyzickým a právnickým 
osobám mlčky dovolují i chování právně výslovně neupravené, které však nesmí 
být proti zákonu nebo obcházením zákona (čl. II odst. 3 ústavního zákona č. 
2/1993 Sb. ze dne 16. 12. 1992 o vyhlášení Listiny základních práv a svobod 
jako součásti ústavního pořádku České republiky). 
36.	V poměrech projednávané věci Nejvyšší soud rovněž přihlédl k zásadě 
dispozitivnosti upravené v § 2 odst. 3 obč. zák., podle které si účastníci 
občanskoprávních vztahů mohou vzájemná práva a povinnosti upravit dohodou 
odchylně od zákona, jestliže to zákon výslovně nezakazuje a jestliže z povahy 
ustanovení zákona nevyplývá, že se od něj nelze odchýlit. 
37.	Ústavní soud v nálezu ze dne 14. 4. 2005, sp. zn. I. ÚS 625/03, 
který byl publikován ve Sbírce nálezů a usnesení Ústavního soudu, svazek 37, 
ročník 2005, s. 157, a který je rovněž dostupný na http://www.nalus.usoud.cz, 
uzavřel, že základním principem výkladu smluv je priorita výkladu, který 
nezakládá neplatnost smlouvy, před takovým výkladem, který neplatnost smlouvy 
zakládá, jsou-li možné oba výklady. Je tak vyjádřen a podporován princip 
autonomie smluvních stran, povaha soukromého práva a s tím spojená společenská 
a hospodářská funkce smlouvy. Není ústavně konformní a je v rozporu s principy 
právního státu taková praxe, kdy obecné soudy upřednostňují výklad vedoucí k 
neplatnosti smlouvy, před výkladem neplatnost smlouvy nezakládajícím.
38.	Nejvyšší soud v rozsudku ze dne 30. 8. 2011, sp. zn. 30 Cdo 
4831/2010 (rozhodnutí Nejvyššího soudu jsou dostupná na http://www.nsoud.cz), 
vyslovil, že závěr, že právní úkon je neplatný pro rozpor se zákonem nebo 
proto, že zákon obchází, není možné učinit jen na základě gramatického výkladu, 
nýbrž je vždy třeba zkoumat účel zákonného zákazu či příkazu. Je v rozporu s 
principy právního státu, jestliže je preferován přístup upřednostňující výklad 
vedoucí k závěru o neplatnosti smlouvy před výkladem, na jehož základě není 
možno neplatnost smlouvy dovodit. 
39.	Podobně v rozsudku ze dne 5. 11. 2012, sp. zn. 28 Cdo 3911/2011, 
Nejvyšší soud uzavřel, že sankce absolutní neplatnosti obsažená v § 39 obč. 
zák. představuje významný zásah do autonomie vůle smluvních stran. Proto je 
možné ji uplatnit pouze subsidiárně, pokud konkrétní vada úkonu či 
kontraktačního jednání není postižitelná podle jiných ustanovení zákona, 
zejména jestliže taková ustanovení obsahují mírnější sankci (např. § 40a nebo § 
49a obč. zák.). 
40.	V tomto případě odvolací soud založil své rozhodnutí na závěru, že k 
uchovávání těla zemřelé matky žalovaného v zařízení žalobkyně došlo na 
výslovnou žádost žalovaného, přičemž žalobkyně tento požadavek akceptovala a 
uchovávání tělesných pozůstatků prováděla, proto právním důvodem žalobního 
požadavku na zaplacení nákladů s tím spojených v obvyklé výši je dohoda 
účastníků. 
41.	Nejvyšší soud považuje tento závěr za správný. Lze přisvědčit 
žalobkyni, že se jedná o situaci zákonem o pohřebnictví neupravenou. Relevantní 
přitom je, že právní jednání účastníků řízení, jehož obsahem byla vzájemná 
dohoda o dočasném nakládání s tělem zemřelé matky žalovaného, když ze 
skutkových zjištění obou soudů nevyplynulo, že by se dohoda měla týkat trvalého 
uložení pozůstatků, není zákonem výslovně zakázáno, přičemž neodporuje 
ustanovením zákona o pohřebnictví, jež upravují způsob nakládání s lidskými 
pozůstatky, ani je neobchází, a proto lze tomuto ujednání žalobkyně a 
žalovaného přiznat účinky platného právního jednání. V této souvislosti je 
třeba zdůraznit, že tělo zemřelé matky žalovaného je uchováváno v nemocnici, 
tedy ve zdravotnickém zařízení, jež je k dočasnému uchování těla přizpůsobeno. 
Tím nebyl porušen zákonem o pohřebnictví upravený postup v nakládání s lidskými 
pozůstatky před pohřbením, ani chráněné hodnoty jako jsou ochrana zdraví a 
důstojnost zacházení s lidskými ostatky, a to i přes značnou délku uchovávání 
těla v posuzovaném případě. K tomu lze dodat, že za důstojné zacházení s 
lidskými pozůstatky lze, v souladu s všeobecně přijímanými etickými pravidly, 
považovat takové jednání, které by nepřivodilo újmu ani živé osobě (vyjma 
nezbytných zdravotně hygienických opatření). 
42.	Žalovaným namítaný rozpor se zákonem měl spočívat v tom, že mezi 
účastníky došlo k dohodě o uchování lidských pozůstatků po uplynutí lhůty 96 
hodin „po udělení souhlasu státního zástupce s pohřbením“. Zákon o pohřebnictví 
však žádnou lhůtu počítanou od „souhlasu státního zástupce s pohřbením“ 
neupravuje. V souladu s poznatky lékařské vědy stanoví pouze podmínky, za nichž 
je třeba lidské pozůstatky uchovávat do doby pohřbení, aby nedošlo k ohrožení 
veřejného zdraví a dále, kdo je oprávněn nebo povinen pohřbení zajistit. Pouze 
v § 5 odst. 1 zákona o pohřebnictví je upravena lhůta 96 hodin od oznámení 
úmrtí, po jejímž uplynutí je obec, na jejímž území k úmrtí došlo, povinna 
zajistit pohřbení. V tomto případě se ale tato lhůta vůbec neuplatní, neboť to 
zvláštní norma (§ 115 odst. 1 trestního řádu) vylučuje, pokud možnost pohřbení 
váže na souhlas státního zástupce. Nikde však není řečeno, že by od udělení 
souhlasu státního zástupce měla začít běžet nějaká konkrétně stanovená lhůta, 
po jejímž uplynutí by tělo mělo být pohřbeno. Z daného ustanovení pouze plyne, 
že povinnost zajistit pohřbení přechází na příslušnou obec. Neplyne z něj, v 
jaké lhůtě má obec pohřbení zajistit. Rozpor s žádným kogentním ani jiným 
ustanovením zákona tak zde nelze shledat. V této souvislosti je třeba uvést, že 
dohoda účastníků nejde proti smyslu citované úpravy, neboť nezbavuje zákonem 
určenou osobu odpovědnosti za provedení pohřbu ani nebrání samotnému pohřbení, 
pokud k němu bude chtít obec přistoupit. 
43.	Nadto, zákon o pohřebnictví v § 4 odst. 4 upravuje nejen otázku 
úhrady nákladů spojených s uložením lidských pozůstatků ve zdravotnickém 
zařízení (věta první a druhá citovaného zákona), nýbrž i otázku „dalšího 
uložení lidských pozůstatků“ (věta třetí). Zákon tedy počítá s tím, že ve 
lhůtách podle § 5 zákona o pohřebnictví musí být postaveno najisto, zda někdo 
zajistí (vypraví) pohřeb, přičemž lhůta pro pohřbení jako taková není zákonem 
vůbec stanovena. Lidské pozůstatky tedy mohou být ve zdravotnickém zařízení 
uloženy déle (např. z důvodu vedení trestního řízení), aniž by pro tyto případy 
stanovil nějakou lhůtu. Těžko pak uzavírat, že by dohoda o takovém uložení, 
uzavřená se zdravotnickým zařízením, byla v rozporu se zákonem. 
44.	Dále lze poukázat na § 4 odst. 4 zákona o pohřebnictví, ve kterém je 
řešena otázka úhrady nákladů spojených s uložením lidských pozůstatků ve 
zdravotnickém zařízení, a který stanoví, že do 48 hodin od úmrtí/pitvy nese 
náklady na uložení pozůstatků samo zdravotnické zařízení, po uplynutí této 
lhůty pak ten, kdo sjedná pohřbení. Cílem tohoto ustanovení je řešit nejasnou 
situaci v hrazení nákladů spojených s uložením (popř. i přepravou) lidských 
pozůstatků do doby, než je sjednáno pohřbení, a umožnit zdravotnickým zařízením 
a ústavům sociální péče využívat kapacity jejich chladicích zařízení k ukládání 
lidských pozůstatků pouze po minimální nezbytnou dobu. Vzhledem k tomu, že 
pohřbení těla nebylo v projednávané věci sjednáno, lze dovodit, že úhrada 
nákladů spojených s uložením těla v oblasti, která není zákonem o pohřebnictví 
vůbec pokryta, přičemž se jedná o otázku ryze soukromoprávní, a proto zde není 
žádného důvodu, pro který by si zdravotnické zařízení nemohlo sjednat, že 
náklady spojené s uložením neponese ono, ale místo něj třetí osoba.
45.	Pokud žalovaný poukazoval na zákony „navazující na zákon o 
pohřebnictví“, pak tato argumentace nebyla přiléhavá. Zákon o zdravotních 
službách nabyl účinnosti až v dubnu 2012, tedy až po té, co ke dni 20. 12. 2007 
došlo k uzavření dohody mezi účastníky o dočasném nakládání s tělem zemřelé 
matky žalovaného, přičemž tento zákon nemá žádné ustanovení, zakládající 
nepravou retroaktivitu ve vztahu k právním vztahům v oblasti pohřebnictví, 
které vznikly před jeho účinností. Navíc § 81 odst. 1 a 2 zákona o zdravotních 
službách se týká případů, kdy část těla, popřípadě tělo zemřelého má být 
použito k dalším účelům (pro vědu, výzkum, výuku ve zdravotnictví, léčbu, 
výrobu léčiv či jiné potřeby stanovené právním předpisem), přičemž § 26 odst. 
4, 5 a 6 zákona o péči o zdraví lidu pak podrobně upravuje podmínky, za kterých 
lze použít tělo zemřelého pro lékařskou vědu, výrobu léčiv, výrobu 
bioimplantátů či jiné potřeby, respektive pro lékařské potřeby. V daném případě 
se však o další použití těla zemřelé matky žalovaného ve smyslu těchto 
zákonných ustanovení nejedná. Řešených otázek se pak nedotýká ani zákon č. 
258/2000 Sb., o ochraně veřejného zdraví a o změně některých souvisejících 
zákonů.
46.	Námitka žalovaného ohledně identity tělesných pozůstatků 
uchovávaných žalobkyní se týká zjevně otázky vad plnění ze smlouvy, avšak 
žalovaný nikde netvrdí, že by nároky z vadného plnění uplatnil, přičemž 
odvolací soud na této otázce své rozhodnutí ani nezaložil (srov. usnesení 
Nejvyššího soudu ze dne 27. 5. 1999, sp. zn. 2 Cdon 808/97, uveřejněné ve 
Sbírce soudních rozhodnutí a stanovisek pod číslem 27/2001). 
47.	Nejvyšší soud dospěl k závěru, že rozhodnutí odvolacího soudu je 
správné, a proto podle § 243d odst. 1 písm. a) o. s. ř. dovolání žalovaného 
zamítl. 
48.	O náhradě nákladů dovolacího řízení bylo rozhodnuto podle § 243c 
odst. 3 věta první, § 224 odst. 1, § 151 odst. 1 část věty před středníkem a § 
142 odst. 1 o. s. ř., neboť dovolání žalovaného bylo zamítnuto a žalovaný je 
proto povinen nahradit žalobkyni náklady potřebné k uplatňování jejího práva. S 
ohledem na výsledek dovolacího řízení je žalovaný povinen nahradit žalobkyni 
náklady tohoto řízení, jež sestávají z odměny advokáta v částce 9 500 Kč [§ 6 
odst. 1, § 7 bod 6, § 8 odst. 1 a § 11 odst. 1 písm. k) vyhlášky č. 177/1996 
Sb., o odměnách advokátů a náhradách advokátů za poskytování právních služeb 
(advokátní tarif), ve znění pozdějších předpisů], náhrady hotových výdajů 
advokáta stanovených paušální částkou 300 Kč (§ 13 odst. 4 advokátního tarifu) 
a náhrady za daň z přidané hodnoty z odměny a z náhrady v částce 2 058 Kč [§ 
137 odst. 3 písm. b) o. s. ř.].
Poučení: Proti tomuto rozhodnutí není přípustný opravný prostředek.


V Brně dne 30. 4. 2020


	JUDr. Pavel Simon
	předseda senátu

