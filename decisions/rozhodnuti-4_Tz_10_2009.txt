Soud: Nejvyšší soud

Spisová značka: 4 Tz 10/2009

Datum rozhodnutí: 16.04.2009

Typ rozhodnutí: ROZSUDEK




4 Tz 10/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne  16. dubna 
2009 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného S.  D., proti pravomocnému 
trestnímu příkazu Okresního soudu v Ústí nad Labem ze dne 30. 9. 1997, sp. zn. 
2 T 106/1996, a podle § 268 odst. 2, § 269 odst. 2 a § 27l odst. 1 tr. řádu 
rozhodl   t a k t o :

Pravomocným trestním příkazem Okresního soudu v Ústí nad Labem ze dne 30. 9. 
1997, sp. zn. 2 T 106/1996,   b y l    p o r u š e n    z á k o n    v 
ustanovení § 16 odst. 1 tr. zákona ve vztahu k § 247 odst. 1 písm. b), e), 
odst. 2 tr. zákona ve znění účinném od 1. 1. 2002, a § 314e odst. 2 písm. a) 
tr. řádu ve znění účinném od 1. 1. 2002 v neprospěch obviněného S. D.

Tento trestní příkaz   s e    z r u š u j e .

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 11 odst. 1 písm. b) tr. řádu z důvodů uvedených v ustanovení § 67 odst. 
1 písm. d) tr. zákona  

s e    z a s t a v u j e

trestní stíhání obviněného S. D., pro skutek spočívající v tom, že

po předchozí domluvě s V. D. a J. K., dne 17. 3. 1994 v přesně nezjištěné době 
od 17.00 do 21.00 hod. v Ch., okres Ú. n. L. po rozbití skleněné výplně okna 
vnikl do kanceláří firmy Ch. s., a.s., Ch., kde odcizil osobní počítač TANDON s 
příslušenstvím v hodnotě nejméně 4.800,- Kč, telefax PANASONIC KX-F 50B v 
hodnotě 11.734,- Kč, kalkulačku CASIO DR-12 OX v hodnotě 3.230,-Kč, kalkulačku 
SHARP.CS-2186 v hodnotě 3.109,- Kč, kalkulačku TESLA MR 410 v hodnotě 339,- Kč 
a ocelový trezorek v hodnotě 150,- Kč, a tímto jednáním způsobil poškozené 
organizaci škodu ve výši nejméně 23.362,- Kč, ač byl rozsudkem Okresního soudu 
v Ústí nad Labem ze dne 17. 1. 1992, sp. zn. 6 T 129/91, odsouzen pro trestný 
čin krádeže podle § 247 odst. 2 tr. zákona k nepodmíněnému trestu odnětí 
svobody v trvání jednoho roku, který vykonal dne 23. 3. 1993,

který obžaloba Okresního státního zastupitelství v Ústí nad Labem ze dne 29. 6. 
1994, sp. zn. 1 Zt 557/94, právně kvalifikovala jako spolupachatelství k pokusu 
trestného činu krádeže podle § 8 odst. 1 k § 247  odst. 1 písm. b), odst. 2 tr. 
zákona za použití § 9 odst. 2 tr. zákona.

O d ů v o d n ě n í :

Okresní soud v Ústí nad Labem vydal dne 30. 9. 1997 trestní příkaz pod sp. zn. 
2 T 106/96, jímž obviněného S. D. uznal vinným trestným činem krádeže podle  § 
247 odst. 1 písm. b), e), odst. 2 tr. zákona. Podle výrokové věty tohoto 
rozhodnutí se uvedeného trestného činu dopustil tím, že po předchozí domluvě s 
V. D.,  a J. K.,  dne 17. 3. 1994 v přesně nezjištěné době od 17.00 do 21.00 
hod. v Ch., okres Ú. n. L. po rozbití skleněné výplně okna vnikl do kanceláří 
firmy Ch. s., a.s., Ch., kde odcizil osobní počítač TANDON s příslušenstvím v 
hodnotě nejméně 4.800,- Kč, telefax PANASONIC KX-F 50 B v hodnotě 11.734,-Kč, 
kalkulačku CASIO DR-12 OX v hodnotě 3.230,- Kč, kalkulačku SHARP.CS-2186 v 
hodnotě 3.109,- Kč, kalkulačku TESLA MR 410 v hodnotě 339,- Kč  a ocelový 
trezorek v hodnotě 150,-Kč, a celkově tak poškozené organizaci způsobil škodu 
ve výši nejméně 23.362,- Kč. Tohoto jednání se dopustil přesto, že byl 
rozsudkem Okresního soudu v Ústí nad Labem ze dne 17. 1. 1992 sp. zn. 6 T 
129/91 odsouzen pro trestný čin krádeže podle § 247 odst. 2 tr. zákona k 
nepodmíněnému trestu odnětí svobody v trvání jednoho roku, který vykonal dne 
23. 3. 1993.

Obviněnému byl v sazbě § 247 odst. 2 tr. zákona uložen nepodmíněný trest odnětí 
svobody v trvání jednoho roku, pro jehož výkon byl podle § 39a odst. 2 písm. c) 
tr. zákona zařazen do věznice s ostrahou.

Podle § 228 odst. 1 tr. řádu byl zavázán k povinnosti zaplatit na náhradě škody 
poškozeným Ch. s., a.s. částku 319,20 Kč.

Trestní příkaz nabyl právní moci dne 8. 11. 2007.

Ministr spravedlnosti podal dne 19. 2. 2009 podle § 266 odst. 1 tr. řádu proti 
tomuto pravomocnému trestnímu příkazu stížnost pro porušení zákona ve prospěch 
obviněného S. D. Podle jeho názoru byl tímto rozhodnutím porušen zákon v 
ustanoveních § 16 odst. 1 tr. zákona ve vztahu k ustanovení § 247 odst. 1 písm. 
b), e), odst. 2 tr. zákona, ve znění účinném od 1. 1. 2002, a § 314e odst. 2 
písm. a) tr. řádu, ve znění účinném od 1. 1. 2002, v neprospěch obviněného.

Přesto, že trestní příkaz byl vydán dne 30. 9. 1997, doručen mu byl až dne 30. 
10. 2007. Vzhledem k tomu, že se trestní příkaz nedařilo obviněnému po delší 
dobu řádně doručit, byl dne 21. 5. 1998 vydán příkaz k zatčení obviněného podle 
§ 69 odst. 1 tr. řádu, který však nebyl realizován, neboť Policii ČR nebyl 
vůbec doručen. Dne 16. 10. 2007 byl obviněnému soudem zaslán trestní příkaz 
spolu s obžalobou, rozhodnutí bylo obviněnému doručeno dne 30. 10. 2007, a 
protože proti němu obviněný nepodal odpor, nabyl trestní příkaz právní moci dne 
8. 11. 2007.

Stěžovatel položil důraz na zjištění, že v mezidobí došlo zákonem  č. 265/2001 
Sb.  k  datu  1. 1. 2002 k rozsáhlé novelizaci trestního zákona a trestního 
řádu, k novém  vymezení pojmu škody způsobené trestným činem a ke změně druhu 
sankcí, jež mohou být uloženy trestním příkazem. Časovou prodlevou, k níž došlo 
mezi datem vydání trestního příkazu a dnem, kdy nabyl právní moci, nastala 
situace, kdy škoda ve výši 23.362,- Kč již nebyla škodou nikoli malou, jak 
předpokládalo ustanovení § 89 odst. 11 tr. zákona, ale nově již škodou nikoli 
nepatrnou. Nadto již trestním příkazem podle nové právní úpravy nebylo možné 
uložit nepodmíněný trest odnětí svobody. Vzhledem k tomu, že obviněný uložený 
trest akceptoval a soudce si neuvědomil právní důsledky doručení trestního 
příkazu, došlo tak k porušení zákona v neprospěch obviněného.

Ministr spravedlnosti poukázal také na okolnost, že  po dobu více jak pěti let 
nebyl ve spise činěn žádný úkon, který by směřoval k trestnímu stíhání 
obviněného, což vzhledem k trestní sazbě stanovené v § 247 odst. 1 tr. zákona 
odůvodňuje úvahu o případném zastavení trestního stíhání obviněného z důvodu 
promlčení podle § 67 odst. 1 písm. d) tr. zákona.

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. řádu vyslovil, že napadeným trestním 
příkazem došlo k porušení zákona v namítaném rozsahu v neprospěch obviněného S. 
D., aby podle § 269 odst. 2 tr. řádu tento trestní příkaz zrušil, současně pak 
zrušil i všechna další rozhodnutí, která na zrušený trestní příkaz obsahově 
navazují, pokud vzhledem ke změně, k níž došlo zrušením, pozbyla podkladu, poté 
nechť Nejvyšší soud rozhodne v intencích ustanovení § 270 odst. 1 případně § 
271 odst. 1 tr. řádu.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím závěrům.

Z obsahu přezkoumávaného trestního spisu Nejvyšší soud zjistil, že dne   1. 7. 
1994 podal státní zástupce Okresního státního zastupitelství v Ústí nad Labem 
obžalobu na obviněného S. D. a další dva spolupachatele pro pokus trestného 
činu krádeže podle § 8 odst. 1 a § 247 odst. 1 písm. b) odst. 2  tr. zákona. 
Usnesením ze dne 16. 9. 1994 byla trestní věc obviněného S. D. podle § 23 odst. 
1 tr. řádu vyloučena ze společně vedeného řízení pod  sp. zn. 2 T 61/94, k 
samostatnému projednání a rozhodnutí. Věc poté byla nadále vedena pod sp. zn. 2 
T 106/96.  S časovým odstupem tří let, aniž v této době byl kromě zapsání 
spisové značky ve věci učiněn jakýkoli úkon, vydal samosoudce Okresního soudu v 
Ústí nad Labem dne 30. 9. 1997 trestní příkaz – skutek a trest jsou 
specifikovány výše  -  a dne 15. 10. 1997 vydal pokyn, aby  tento trestní 
příkaz byl doručen stranám. Po několika neúspěšných pokusech o doručení 
rozhodnutí obviněnému jak prostřednictvím pošty, tak prostřednictvím Policie 
ČR, vydala dne 21. 5. 1998 předsedkyně senátu podle § 69 odst. 1 tr. řádu 
příkaz k zatčení obviněného. Podle záznamu na čl. 15 verte byl trestní 
kanceláři současně dán pokyn k tomu, aby tento příkaz k zatčení byl zaslán 
Okresnímu ředitelství Policie České republiky v Ú. n. L. Referát je opatřen 
razítkem kanceláře s vyznačením, že rozhodnutí bylo dle pokynu odesláno dne 28. 
5. 1998, avšak ve spise chybí doručenka, která by tuto skutečnost verifikovala. 

Práci samosoudce se spisem poté dokumentují: záznam ze dne 11. 9. 2001, že spis 
je sledován na tzv. lhůtě, a další záznam z 3. 5. 2007 osvědčuje, že spis byl z 
těchto „lhůt“ vyňat a zatykač dosud nebyl realizován. Poté samosoudce dne 7. 5. 
2007 ověřoval dotazem u Policie ČR, zda jí byl doručen příkaz k zatčení z 21. 
5. 1997, a jaká opatření jsou činěna k jeho realizaci. Současně požádal o 
zjištění trvalého pobytu obviněného přes Centrální evidenci obyvatel a ověřoval 
u Centrální evidence vězňů, zda obviněný nevykonává vazbu či trest odnětí 
svobody. Ze zprávy Policie ČR ze dne 6. 6. 2007 vyplynulo, že příkaz k zatčení 
z roku 1997 není na součásti „Pátrání po osobách a věcech“ evidováno, a 
současně byla okresnímu soudu sdělena adresa bydliště, kde se obviněný zdržuje. 
Na tuto adresu byl také  trestní příkaz obviněnému zaslán a dne 30. 10. 2007 
doručen do vlastních rukou.

Není pochyb o tom, že v době, kdy byl trestní příkaz vydán, existovaly zákonné 
předpoklady pro jeho vydání, byť není zřejmé, proč k jeho vydání došlo až s 
časovým odstupem tří roků a dvou měsíců. 

V roce 2001 byl vydán zákon č. 265/2001 Sb., jímž byla provedena tzv. velká 
novela trestního zákona a trestního řádu, která nabyla účinnosti dnem 1. 1. 
2002. Zákonným znakem trestného činu krádeže podle § 247 odst. 2 tr. zákona je 
způsobení škody nikoli malé činem uvedeným v odstavci 1. Podle § 89 odst. 11 
tr. zákona ve znění účinném  do 31. 12. 2001 se škodou nikoli malou rozuměla 
částka dosahující nejméně šestinásobku nejnižší měsíční mzdy stanovené 
nařízením vlády. Podle § 1 nařízení vlády České a Slovenské Federativní 
republiky č. 464/1991 Sb. se pro účely trestního zákona za nejnižší mzdu 
považovala částka 2.000,- Kč. Od 1. 1. 2002 se podle § 89 odst. 11 tr. zákona 
za škodu nikoli malou považuje škoda dosahující částky nejméně 25.000,- Kč. V 
posuzovaném případě pak vyčíslená škoda způsobená trestným činem činila částku 
23.362,- Kč, a je tak zřejmé, že v důsledku novelizace trestního zákona by 
škoda v této výši musela být posuzován a jako škoda nikoli nepatrná – tj. škoda 
dosahující částky nejméně 5.000,- Kč.

Zatímco podle ustanovení § 314e odst. 2 písm. a) tr. řádu účinného do 31. 12. 
2001 bylo možno trestním příkazem uložit trest odnětí svobody do jednoho roku, 
podle téhož novelizovaného ustanovení je možno uložit trest odnětí svobody do 
jednoho roku, avšak s podmíněným odkladem jeho výkonu.

Podle ustanovení § 16 odst. 1 tr. zákona se trestnost činu posuzuje podle 
zákona účinného v době, kdy byl čin spáchán; podle pozdějšího zákona se 
posuzuje jen tehdy, jestliže je to pro pachatele příznivější.

Samosoudce Okresního soudu v Ústí nad Labem pochybil, pokud nevěnoval pozornost 
ustanovení § 314e odst. 5 tr. řádu. Z tohoto ustanovení vyplývá, že trestní 
příkaz má povahu odsuzujícího rozsudku, přičemž účinky spojené s vyhlášením 
rozsudku nastávají doručením trestního příkazu obviněnému. Bylo tudíž jeho 
povinností obviněnému trestní příkaz doručit, avšak současně ho upozornit na 
změnu zákonné úpravy v důsledku níž byl právě doručený trestní příkaz nezákonný 
jak pokud jde o užití právní kvalifikace činu - aplikace ustanovení § 16 odst. 
1 tr. zákona – tak pokud jde o uložení druhu trestu, který účinné ustanovení § 
314e odst. 1 písm. a) tr. řádu neumožňovalo. Poučením obviněného o těchto 
okolnostech a podáním odporu obviněným mohl být tento nezákonný stav 
konvalidován v situaci, kdyby nebylo trestní stíhání obviněného promlčeno.

Podle ustanovení § 67 odst. 1 písm. d) tr. zákona  trestnost činu zaniká 
uplynutím promlčecí doby, jež činí tři léta u ostatních trestných činů, než 
těch, které jsou vyjmenovány v tomto zákonném ustanovení pod písm. a) – c).

V posuzované trestní věci bylo posledním úkonem směřujícím k trestnímu stíhání 
pachatele, jakožto úkonu přerušujícím promlčecí dobu podle § 67 odst. 3 písm. 
a) tr. zákona, vydání příkazu k zatčení obviněného podle § 69 tr. řádu. dne 21. 
5. 1998. Poté již po dobu devíti let nebyly činěny žádné úkony, které by byly 
oné kvality, kterou vyžaduje výše citované zákonné ustanovení. Zásada 
vyplývající z ustanovení § 16 odst. 1 tr. zákona, že se trestnost činu posuzuje 
podle pozdějšího zákona, jestliže je to pro pachatele příznivější, se uplatní i 
při posuzování otázky zda je či není trestní stíhání promlčeno podle § 67 odst. 
1 tr. zákona, v tom smyslu, že vychází z délky promlčecí doby určené zákonnou 
trestní sazbou trestu odnětí svobody toho trestného činu, jehož kvalifikace 
podle této zásady připadá v úvahu (srov. R 40/1998 Sbírky soudních rozhodnutí a 
stanovisek). Při tomto procesním postupu by bylo zřejmé, že obviněný byl od   
1. 1. 2002 ohrožen trestní sazbou trestu odnětí svobody do dvou let, a tudíž 
nejpozději od tohoto data počala běžet promlčecí doba dle ustanovení § 67 odst. 
1 písm. d) tr. zákona v trvání tří let, a trestní stíhání obviněného bylo 
promlčeno od 2. 1. 2005. Je tedy zřejmé, že samosoudce měl obviněného při 
doručování trestního příkazu upozornit i na tuto skutečnost a i v této 
souvislosti ho poučit o nutnosti podání opravného prostředku.

Vzhledem ke všem okolnostem výše uvedeným Nejvyšší soud podle  § 268 odst. 2 
tr. řádu vyslovil, že pravomocným trestním příkazem Okresního soudu v Ústí nad 
Labem ze dne 30. 9. 1997, sp. zn. 2 T 106/96, byl porušen zákon v ustanoveních 
§ 16 odst. 1 tr. zákona ve vztahu k § 247 odst. 1 písm. b),e), odst. 2 tr. 
zákona ve znění účinném od 1. 1. 2002, a § 314e odst. 2 písm. a) tr. řádu ve 
znění účinném od 1. 1. 2002 v neprospěch obviněného S. D. Podle § 269 odst. 2 
tr. řádu byl tento trestní příkaz zrušen, stejně tak byla zrušena všechna další 
rozhodnutí, která na zrušený trestní příkaz obsahově navazují, pokud vzhledem 
ke změně, k níž došlo zrušením, pozbyla podkladu.

Podle § 271 odst. 1 tr. řádu může Nejvyšší soud při zrušení napadeného 
rozhodnutí také sám hned rozhodnout ve věci, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn. V 
trestním stíhání obviněného nelze nadále pokračovat a musí být zastaveno 
vzhledem k ustanovení § 11 odst. 1 písm. b) tr. řádu z důvodů uvedených v 
ustanovení § 67 odst. 1 písm. d) tr. zákona. Proto trestní stíhání obviněného 
S. D. pro skutek přesně označený ve výroku tohoto rozsudku Nejvyšší soud 
zastavil.

P o u č e n í : Proti tomuto rozhodnutí není opravný prostředek přípustný.

V Brně dne 16. dubna 2009 

Předsedkyně senátu:

                                                               			  
JUDr. Danuše   N o v o t n á  

	

	 

	

	

	

	
