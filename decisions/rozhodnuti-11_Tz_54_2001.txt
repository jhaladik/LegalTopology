Soud: Nejvyšší soud

Spisová značka: 11 Tz 54/2001

Datum rozhodnutí: 10.04.2001

Typ rozhodnutí: Rozsudek




11 Tz 54/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 10. 
dubna 2001 v senátě složeném z předsedy JUDr. Antonína Draštíka a soudců JUDr. 
Karla Hasche a JUDr. Stanislava Rizmana stížnost pro porušení zákona podanou 
ministrem spravedlnosti České republiky ve prospěch obviněného V. P., proti 
usnesení Krajského soudu v Českých Budějovicích ze dne 25. 10. 2000, sp. zn. 3 
To 730/2000, v trestní věci vedené u Okresního soudu v Jindřichově Hradci pod 
sp. zn. 7 T 115/2000, a podle § 268 odst. 2, § 269 odst. 2 a § 270 odst. 1 tr. 
ř. rozhodl t a k t o :

Usnesením Krajského soudu v Českých Budějovicích ze dne 25. října 2000, sp. zn. 
3 To 730/2000, 

b y l p o r u š e n z á k o n 

v ustanoveních § 254 odst. 1 tr. ř. a § 256 tr. ř., a v řízení, jež mu 
předcházelo, v ustanovení § 2 odst. 5, 6 tr. ř. v neprospěch obviněného V. P.

	Toto usnesení Krajského soudu v Českých Budějovicích a rozsudek 
Okresního soudu v Jindřichově Hradci ze dne 28. června 2000, č. j. 7 T 
115/2000-89, s e z r u š u j í .

	Zrušují se také další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Okresnímu soudu v Jindřichově Hradci s e p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Rozsudkem Okresního soudu v Jindřichově Hradci ze dne 28. 6. 2000, č. j. 7 T 
115/2000-89, byl obviněný V. P. uznán vinným trestnými činy ublížení na zdraví 
a výtržnictví podle § 221 odst. 1 tr. zák. a § 202 odst. 1 tr. zák. Byl mu za 
to uložen úhrnný trest odnětí svobody v trvání 10 měsíců, jehož výkon byl 
podmíněně odložen na zkušební dobu v trvání dvou let. Dále mu byla uložena 
povinnost uhradit škodu poškozené VZP ČR se sídlem v P., ve výši 1.171,50 Kč a 
poškozenému L. K. ve výši 2.641,- Kč, přičemž tento poškozený byl se zbytkem 
nároku na náhradu škody odkázán na řízení ve věcech občanskoprávních. Podle 
zjištění výše citovaného rozsudku se obviněný trestné činnosti dopustil v 
podstatě tak, že dne 9. 10. 1999 kolem 03.00 hod. v J. H., v chodbě hotelu G., 
fyzicky napadl L. K. tak, že jej srazil k zemi, naskočil mu na záda, kopl jej 
do břicha a do hlavy a zezadu mu šlápl na krk, čímž mu způsobil zranění 
spočívající v traumatu hlavy, otřesu mozku lehkého stupně, podvrtnutí a 
pohmoždění krční páteře s dobou léčení a pracovní neschopností do 21. 11. 1999. 

Odvolání obviněného proti tomuto rozsudku bylo usnesením Krajského soudu v 
Českých Budějovicích jako soudu odvolacího ze dne 25. 10. 2000, sp. zn. 3 To 
730/2000, jako nedůvodné podle § 256 tr. ř. zamítnuto. 

Proti výše označenému usnesení Krajského soudu v Českých Budějovicích podal 
ministr spravedlnosti České republiky ve prospěch obviněného V. P. stížnost pro 
porušení zákona. Namítal, že odvolací soud nerespektoval ustanovení § 254 odst. 
1 a § 256 tr. ř. a že v řízení, které předcházelo napadenému usnesení, došlo k 
porušení zákona v ustanovení § 2 odst. 5, 6 tr. ř. Ministr spravedlnosti 
zdůraznil, že soudy obou stupňů nevěnovaly dostatečnou pozornost objasnění 
toho, zda ke zjištěnému zranění poškozeného L. K. došlo skutečně dne 9. 10. 
1999 v důsledku jednání obviněného V. P., či zda se na tomto zranění nepodílela 
i jiná osoba. V tomto směru ministr spravedlnosti poukázal zejména na obsah 
tzv. ohlášení úrazu ze dne 9. 10. 1999, z něhož se podává, že poškozený L. K. 
byl ošetřen na chirurgické ambulanci Okresní nemocnice v J. H. a bylo u něj 
zjištěno zhmoždění krční páteře s předpokládanou délkou pracovní neschopnosti 
kolem dvou týdnů. Ovšem už v dalším ohlášení úrazu ze dne 17. 11. 1999, které 
vypracovala MUDr. H. H., je uvedeno, že poškozený L. K. byl znovu zraněn dne 
11. 10. 1999 a stanovena pracovní neschopnost v délce šesti týdnů. Je zde také 
uveden závěr neurologického vyšetření vyznívající jako „opakované trauma krční 
páteře, mechanismus podvrtnutí a zhmoždění bez známek nitrolebního či 
nitropáteřního poranění ..\". Tyto skutečnosti jsou obsaženy i v další zprávě 
stejné ošetřující lékařky ze dne 9. 2. 2000 s tím, že léčení poškozeného trvalo 
od 11. 10. 1999 do 21. 11. 1999. Ostatně i obviněný v odvolání proti rozsudku 
soudu prvního stupně tvrdil, že poškozený měl dne 11. 10. 1999 další konflikt, 
a to s jistým „Sch.\", a že tento konflikt byl předmětem šetření orgánů 
policie. Tvrzení obviněného však zůstalo neověřeno. Podle názoru stěžovatele 
nebylo za této situace bezpečně prokázáno, zda je dána příčinná souvislost mezi 
jednáním obviněného ze dne 9. 10. 1999 a zjištěným následkem spočívajícím v 
újmě na zdraví poškozeného, resp. zda a nakolik se na zranění poškozeného 
podílelo jednání jiné osoby než obviněného. V tomto směru zůstalo dokazování 
neúplné už v řízení před soudem prvního stupně a odvolací soud tyto nedostatky 
neodstranil a nesplnil tak svou přezkumnou povinnost. V závěru stížnosti pro 
porušení zákona proto ministr spravedlnosti navrhl, aby Nejvyšší soud vyslovil, 
že napadeným usnesením Krajského soudu v Českých Budějovicích ze dne 25. 10. 
2000, sp. zn. 3 To 730/2000, a v řízení mu předcházejícím, byl porušen zákon ve 
výše již citovaných ustanoveních ve vztahu k § 221 odst. 1 tr. zák., a to v 
neprospěch obviněného V. P. Dále ministr spravedlnosti navrhl, aby Nejvyšší 
soud zrušil jak napadené usnesení, tak i jemu předcházející rozsudek Okresního 
soudu v Jindřichově Hradci ze dne 28. 6. 2000, sp. zn. 7 T 115/2000, jakož i 
všechna na ně obsahově navazující rozhodnutí, pokud vzhledem ke změně, k níž 
došlo zrušením, pozbyla podkladu, a aby dále postupoval podle § 270 odst. 1 tr. 
ř.

Nejvyšší soud České republiky na podkladě podané stížnosti pro porušení zákona 
v intencích ustanovení § 267 odst. 1 tr. ř. přezkoumal správnost všech výroků 
napadeného rozhodnutí, jakož i řízení, jež mu předcházelo, a shledal, že podaná 
stížnost je zcela důvodná. 

Trestného činu ublížení na zdraví podle § 221 odst. 1 tr. zák. se dopustí ten, 
kdo jinému úmyslně ublíží na zdraví.

 Podle § 2 odst. 5 tr. ř. jsou orgány činné v trestním řízení povinny 
postupovat tak, aby byl zjištěn skutkový stav věci o němž nejsou důvodné 
pochybnosti, a to v rozsahu nezbytném pro jejich rozhodnutí. Bez návrhu stran 
objasňují stejně pečlivě okolnosti svědčící ve prospěch i v neprospěch 
obviněného. Podle § 2 odst. 6 tr. ř. platí, že orgány činné v trestním řízení 
hodnotí důkazy podle svého vnitřního přesvědčení založeného na pečlivém uvážení 
všech okolností případu jednotlivě i v jejich souhrnu. Pro odvolací soud z 
ustanovení § 254 odst. 1 tr. ř. vyplývá, že je povinen přezkoumat zákonnost a 
odůvodněnost všech výroků rozsudku, proti nimž může odvolatel podat odvolání, 
jakož i správnost postupu řízení, které rozsudku předcházelo, přihlížeje přitom 
i k vadám, které nebyly odvoláním vytýkány. Zamítnout odvolání může odvolací 
soud jen tehdy, shledá-li, že není důvodné (§ 256 tr. ř.). 

Výše citovanými zákonnými ustanoveními se soudy obou stupňů v posuzované věci 
důsledně neřídily. 

Na základě dosud provedených důkazů soudy nepochybily, pokud učinily závěr, že 
dne 9. 10. 1999 kolem 03.00 hod. na chodbě G. hotelu v J. H. došlo ze strany 
obviněného V. P. k fyzickému napadení poškozeného L. K. způsobem blíže popsaným 
ve výroku rozsudku Okresního soudu v Jindřichově Hradci. Toto skutkové zjištění 
i podle názoru Nejvyššího soudu má dostatečnou oporu ve vykonaném dokazování. 
Ve shodě s podanou stížností pro porušení zákona ovšem i Nejvyšší soud shledal, 
že jak soud prvního stupně, tak odvolací soud nechaly zcela bez povšimnutí 
okolnosti, které odůvodňovaly určité pochybnosti v tom směru, zda zranění 
zjištěné u poškozeného L. K. bylo způsobeno výlučně jednáním obviněného V. P. 
Přitom tyto pochybnosti jsou opodstatněny na základě lékařských zpráv 
opatřených v průběhu přípravného řízení, jak na to správně poukázal ministr 
spravedlnosti v podané stížnosti pro porušení zákona. Ze zpráv ošetřující 
lékařky MUDr. H. ohledně zranění poškozeného L. K., průběhu a délky doby jeho 
léčby ze dne 17. 11. 1999 (č. l. 6 spisu) a ze dne 9. 2. 2000 (č. l. 5 spisu) 
se podává, že u poškozeného bylo zjištěno opakované podvrtnutí a pohmoždění 
krční páteře a že se jedná o opakované zranění (srov. např. na č. l. 6 uvedený 
časový údaj o vzniku zranění „9. 10. 1999 ve 3.00 hod., a znovu dne 11. 10. 
1999\"). Těmito skutečnosti se však soud prvního stupně nezabýval. Stejně tak 
obviněný v podaném odvolání (viz č. l. 98 - 99 spisu) namítal, že poškozený měl 
dne 11. 10. 1999 konflikt s jistým „Sch.\", a že zranění, která u něj byla 
zjištěna, mohl utrpět právě při tomto konfliktu. Rovněž tato obhajoba 
obviněného byla v odvolacím řízení ponechána bez povšimnutí.

Přitom odvolací soud, který věc posuzoval na základě odvolání obviněného, byl 
na základě ustanovení § 254 odst. 1 tr. ř. povinen věnovat pozornost tomu, zda 
bylo dostatečným způsobem prokázáno, že zjištěné zranění poškozeného bylo 
způsobeno výlučně obviněným. Přitom obviněný v podaném odvolání výslovně 
poukazoval na to, že poškozený měl mít o dva dny později další konflikt, při 
kterém mohlo dojít k jeho zranění. Odvolací soud namísto toho, aby napravil 
pochybení soudu prvního stupně, tak řízení zatížil dalším vlastním pochybením, 
když nesprávně podané odvolání obviněného zamítl jako nedůvodné. Odvolací soud 
tak nesplnil svou přezkumnou povinnost, když se ztotožnil se skutkovými i 
právními závěry soudu prvního stupně, jež ovšem vycházely z nedostatečného 
stavu objasnění věci.

 Z výše uvedeného je zřejmé, že v řízení před okresním soudem nebylo 
postupováno v souladu s požadavky vyplývajícími z ustanovení § 2 odst. 5, 6 tr. 
ř., a že krajský soud postupoval v rozporu s ustanovením § 254 odst. 1 a § 256 
tr. ř. Skutek, v němž byly v jednočinném souběhu spatřovány zákonné znaky 
skutkové podstaty trestných činů výtržnictví podle § 202 odst. 1 tr. zák. a 
ublížení na zdraví podle § 221 odst. 1 tr. zák., tak ve vztahu k posléze 
uvedené právní kvalifikaci nebyl ve všech směrech dostatečně objasněn. 

Proto Nejvyšší soud k důvodné stížnosti pro porušení zákona vyslovil podle § 
268 odst. 2 tr. ř., že napadeným usnesením Krajského soudu v Českých 
Budějovicích a v řízení, které mu předcházelo a jež vyústilo v rozsudek 
Okresního soudu v Jindřichově Hradci ze dne 28. 6. 2000, sp. zn. 7 T 115/2000, 
byl v neprospěch obviněného V. P. porušen zákon ve výše již citovaných 
ustanoveních. Na základě toho pak Nejvyšší soud postupem podle § 269 odst. 2 
tr. ř. zrušil jak napadené usnesení Krajského soudu v Českých Budějovicích, tak 
jemu předcházející rozsudek Okresního soudu v Jindřichově Hradci. K tomu je 
třeba dodat, že byť se zjištěné pochybení týká pouze posouzení skutku jako 
trestného činu ublížení na zdraví podle § 221 odst. 1 tr. zák., tak nebylo 
možno rozhodnutí zrušit jen v této části (v tomto výroku), neboť se jedná o 
jediný skutek. Současně byla zrušena i všechna další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. 

Protože k porušení zákona došlo již v řízení před okresním soudem a ve věci 
bude třeba provádět další dokazování, tak Nejvyšší soud podle § 270 odst. 1 tr. 
ř. přikázal Okresnímu soudu v Jindřichově Hradci, aby ji znovu projednal a 
rozhodl.

V dalším řízení pak okresní soud ve smyslu toho, co bylo výše již uvedeno, 
doplní dokazování tak, aby zcela dostál požadavkům vyplývajících z ustanovení § 
2 odst. 5 tr. ř. Zejména znovu ve věci vyslechne poškozeného L. K. k tomu, zda 
a kdy měl konflikt s jistým „Sch.\", jaká zranění při tomto konfliktu případně 
utrpěl, zda tato věc byla předmětem šetření orgánů policie atd. Pokud skutečně 
k takovému konfliktu došlo, bude třeba ustavit osobu „Sch.\" a provést jeho 
výslech jako svědka. Pokud tento konflikt byl předmětem šetření policejních 
orgánů, bude nutno vyžádat příslušný spis, či zprávu o výsledku šetření. 
Bude-li zjištěno, že poškozený byl při takovém konfliktu zraněn, tak zřejmě 
bude nutno opatřit znalecký posudek z oboru zdravotnictví za účelem zjištění, 
zda a jaký význam měl tento konflikt na posuzované zranění poškozeného K. Na 
základě provedení těchto, popřípadě i dalších důkazů, a zhodnocení všech důkazů 
způsobem předpokládaným ustanovením § 2 odst. 6 tr. ř., pak bude možno učinit 
závěr o povaze a charakteru zranění poškozeného, které bylo způsobeno výlučně 
jednáním obviněného V. P. Objasnění těchto okolností je pak významné i z 
hlediska úvah o trestu a náhradě způsobené škody. 

Podle § 270 odst. 4 tr. ř. je okresní soud vázán právním názorem vysloveným v 
tomto rozhodnutí Nejvyššího soudu a je povinen provést procesní úkony, jejichž 
provedení Nejvyšší soud nařídil.Ve smyslu § 273 tr. ř. je třeba upozornit, že 
pokud Nejvyšší soud vyslovil, že k porušení zákona došlo v neprospěch 
obviněného, nemůže v dalším řízení dojít ke změně rozhodnutí v jeho neprospěch. 

Poučení: Proti tomuto rozsudku není stížnost pro porušení zákona přípustná.

V Brně dne 10. dubna 2001

Předseda senátu:

JUDr. Antonín Draštík

