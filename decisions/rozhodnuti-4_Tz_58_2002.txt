Soud: Nejvyšší soud

Spisová značka: 4 Tz 58/2002

Datum rozhodnutí: 06.11.2002

Typ rozhodnutí: Rozsudek




4 Tz 58/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal dne 6. listopadu 2002 ve veřejném 
zasedání v senátě složeném z předsedy JUDr. Jiřího Pácala a soudců JUDr. 
Františka Hrabce      a JUDr. Danuše Novotné stížnost pro porušení zákona, 
kterou podal ministr spravedlnosti České republiky ve prospěch obviněného S.   
V., proti výroku o trestu pravomocného trestního příkazu samosoudce Okresního 
soudu v Ústí nad Orlicí ze dne 28. 6. 2001, sp. zn. 1 T 344/2001, a podle § 268 
odst. 2, § 269 odst. 2 a § 270 odst. 1  tr. ř. rozhodl   t a k t o :

Pravomocným trestním příkazem samosoudce Okresního soudu v Ústí nad Orlicí ze 
dne 28. 6. 2001, sp. zn. 1 T 344/2001,  b y l    p o r u š e n   z á k o n   v 
ustanovení § 314e odst. 2 písm. a) tr. ř. v neprospěch obviněného S. V.

Napadený trestní příkaz  s e  z r u š u j e   v celém rozsahu. Zrušují se též 
všechna rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu soudu v Ústí nad Orlicí  s e   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Trestním příkazem samosoudce Okresního soudu v Ústí nad Orlicí ze dne 28. 6. 
2001, sp. zn. 1 T 344/2001, který nabyl právní moci dne 21. 5. 2002, byl 
obviněný S. V. uznán vinným, že od prosince 2000 do 17. 5. 2001, kdy mu bylo 
sděleno obvinění, v Č. T., okres Ú. n. O., jako otec nezletilých dětí V.- L., a 
L., na které je povinen dle rozsudku Okresního soudu v Ústí nad Orlicí, čj. 6 C 
188/94-22, ze dne 26. 1. 1995 přispívat výživným v celkové částce 1 180,- Kč 
měsíčně vždy do každého pátého dne v měsíci předem k rukám matky dětí, tuto 
svoji povinnost úmyslně neplnil, výživné vůbec neplatil, a tak zůstal dlužen 
celkem 7 080,- Kč k rukám matky dětí E. V., bytem Č. T., L. č.177. Spáchal tím 
trestný čin zanedbání povinné výživy podle § 213 odst. 1 tr. zák. a byl za to 
odsouzen podle § 213 odst. 1 tr. zák. s přihlédnutím k § 314e odst. 2 tr. ř. k 
trestu odnětí svobody na pět měsíců. Podle § 39a odst. 2 písm. b) tr. zák. byl 
pro výkon trestu zařazen do věznice s dozorem.

Proti výroku o trestu tohoto trestního příkazu podal ministr spravedlnosti 
České republiky stížnost pro porušení zákona ve prospěch obviněného S. V. Vytkl 
v ní porušení zákona v ustanovení § 314e odst. 2 písm. a) tr. ř.  Ve stížnosti 
pro porušení zákona poukázal mimo jiné na to, že výrokem o trestu v napadeném 
trestním příkazu byl porušen zákon v ustanovení § 314e odst. 2 písm. a) tr. ř., 
ve znění jeho novely dle zákona č. 265/2001 Sb., podle něhož lze uložit trest 
odnětí svobody do jednoho roku, ale jen s podmíněným odkladem jeho výkonu. 
Podle § 314e odst. 5 tr. ř. má trestní příkaz povahu odsuzujícího rozsudku, ale 
účinky spojené s vyhlášením rozsudku nastávají až doručením trestního příkazu 
obviněnému. V daném případě byl trestní příkaz doručen až 11. května 2002.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že výrokem o trestu 
napadeného trestního příkazu byl ve vytýkaném směru porušen zákon v neprospěch 
obviněného S. V., aby podle § 269 odst. 2 tr. ř. trestní příkaz v napadené 
části zrušil a dále aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i  řízení, které napadené části 
rozhodnutí předcházelo, a zjistil, že zákon porušen byl.

Trestní příkaz samosoudce Okresního soudu v Ústí nad Orlicí byl vyhotoven a 
datován dnem 28. 6. 2001, tedy ještě přede dnem 1. 1. 2002, kdy nabyla 
účinnosti novela trestního řádu, provedená zák. č. 265/2001 Sb. V době 
vyhotovení trestního příkazu bylo podle § 314c odst. 2 písm. a) tr. ř., 
účinného do 31. 12. 2001, možné uložit trestním příkazem trest odnětí svobody 
do 1 roku, a to i nepodmíněný. V této době – 28. 6. 2001 tedy samosoudce 
Okresního soudu v Ústí nad Orlicí nepochybil, když obviněnému S. V. uložil 
nepodmíněný trest odnětí svobody v trvání 5 měsíců.

Tento trestní příkaz byl obviněnému S. V. doručen až 11. 5. 2002, tedy za 
účinnosti novely trestního řádu, provedené zák. č. 261/2001 Sb. Podle 
novelizovaného znění ustanovení § 214e odst. 2 písm. a) tr. ř. lze trestním 
příkazem uložit trest odnětí svobody do 1 roku s podmíněným odkladem jeho 
výkonu.

Se zřetelem na ustanovení § 314e odst. 5 tr. ř., podle něhož trestní příkaz má 
povahu odsuzujícího rozsudku, avšak účinky spojené s vyhlášením rozsudku 
nastávají až doručením trestního příkazu obviněnému, neměl samosoudce Okresního 
soudu v Ústí nad Orlicí po 1. 1. 2002 doručovat zmíněný trestní příkaz 
obviněnému S. V., chtěl-li mu ukládat nepodmíněný trest odnětí svobody, nýbrž 
měl k projednání této trestní věci nařídit hlavní líčení. Nepodmíněný trest 
odnětí svobody s poukazem na ustanovení § 314e odst. 2 písm. a) tr. ř., 
účinného od 1. 1. 2002, mohl uložit pouze rozsudkem.

Ze shora uvedeného je zřejmé, že napadeným trestním příkazem samosoudce 
Okresního soudu v Ústí nad Orlicí byl porušen zákon v ustanovení § 314e odst. 2 
písm. a)       tr. ř. v neprospěch obviněného S. V.  (byl mu uložen trestním 
příkazem nepodmíněný trest odnětí svobody, ač zákon neumožňuje), jak v souladu 
s ustanovením § 268 odst. 2 tr. ř.  vyslovil  Nejvyšší soud.

Podle § 266 odst. 2 tr. ř. proti napadenému výroku o trestu byla stížnost pro 
porušení zákona přípustná pro zřejmý rozpor s účelem trestu, neboť trestním 
příkazem nelze uložit nepodmíněný trest odnětí svobody.

Nejvyšší soud podle § 269 odst. 2 tr. ř. zrušil v celém rozsahu vadný trestní 
příkaz samosoudce Okresního soudu v Ústí nad Orlicí, přičemž nemohl z 
následujících důvodů zrušit pouze výrok o trestu. Podle § 314g odst. 2 tr. ř. 
byl-li podán proti trestnímu příkazu oprávněnou osobou ve lhůtě odpor, trestní 
příkaz se tím ruší v celém rozsahu, přičemž není rozhodné, proti kterému z více 
výroků trestního příkazu byl odpor podán. V rozporu s tímto ustanovením by bylo 
rozhodnutí Nejvyššího soudu, pokud by v napadeném trestním příkazu zrušil pouze 
výrok o trestu a výrok o vině by zůstal pravomocný, neboť v případě podání 
odporu proti následnému soudem prvního stupně doplněnému výroku trestního 
příkazu  o trestu by tímto odporem měl být zrušen i výrok trestního příkazu o 
vině, který však zůstal pravomocný.

Podle § 270 odst. 1 tr. ř. bylo přikázáno Okresnímu soudu v Ústí nad Orlicí, 
aby věc v potřebném rozsahu znovu projednal a rozhodl, přičemž je podle § 270 
odst. 4 tr. ř. vázán právním názorem, který shora vyslovil Nejvyšší soud.

Jelikož Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch - § 273 tr. ř.

Poučení: Proti tomuto rozhodnutí není opravný prostředek přípustný.

V Brně dne 6. listopadu 2002

Předseda senátu:

JUDr. Jiří Pácal  

	

	
