Soud: Nejvyšší soud

Spisová značka: 22 Cdo 1733/2009

Datum rozhodnutí: 13.10.2011

Typ rozhodnutí: ROZSUDEK


Heslo: Pozemní komunikace

Dotčené předpisy: § 7 odst. 1 předpisu č. 13/1997Sb., § 3 odst. 1 obč. zák., § 126 odst. 1 obč. zák.

Kategorie rozhodnutí: C


Podána ústavní stížnost.



22 Cdo 1733/2009 
ROZSUDEK

Nejvyšší soud České republiky rozhodl v senátě složeném z předsedy 
JUDr. Františka Baláka a soudců JUDr. Jiřího Spáčila, CSc., a Mgr. Michala 
Králíka, Ph.D., ve věci žalobkyně M. V., bytem v Č., zastoupené JUDr. Hynkem 
Applem, advokátem se sídlem v Přerově, Jiráskova 9, proti žalované ÖMV Česká 
republika, s. r. o. se sídlem v Praze 4, Na Vítězné pláni 1719/4, IČO: 
48038687, zastoupené JUDr. Lubomírem Jelínkem, advokátem se sídlem v Praze 2, 
Apolinářská 6, o zdržení se zásahů do vlastnického práva, vedené u Okresního 
soudu v Prostějově pod sp. zn. 5 C 183/2003, o dovolání žalobkyně proti 
rozsudku Krajského soudu v Brně ze dne 7. října 2008, č. j. 21 Co 163/2008-195, 
takto:
I.     Dovolání se zamítá.
II.  Žalobkyně je povinna zaplatit žalované na náhradě nákladů dovolacího 
řízení částku 4.800,- Kč do tří dnů od právní moci tohoto rozsudku k rukám 
JUDr. Lubomíra Jelínka.
O d ů v o d n ě n í :

	Okresní soud v Prostějově (dále „soud prvního stupně“) rozsudkem ze dne 
14. 6. 2007, č. j. 5 C 183/2003-173, uložil žalované, aby se zdržela užívání 
pozemku žalobkyně 
parc. č. 5751/1, zapsaného v katastru nemovitostí u Katastrálního úřadu pro 
Olomoucký kraj, katastrální pracoviště P., pro obec, okres a kat. území P., k 
soustavné činnosti prováděné v rozsahu a při výkonu předmětu podnikání, 
zapsaného u žalované v obchodním rejstříku za účelem dosažení zisku.
	Soud prvního stupně zjistil, že pozemek v kat. území P. je vlastnictvím 
žalobkyně. V katastru nemovitostí je veden pro způsob využití jako ostatní 
komunikace. Tento pozemek představuje asfaltovou plochu, která je na dvou 
místech spojena s ostatními pozemními komunikacemi (vjezd a výjezd), a využíván 
žalovanou v souvislosti s provozem čerpací stanice žalované umístěné na pozemku 
žalobkyně v kat. území P. Soud prvního stupně se postavil na stanovisko, že 
pozemek je účelovou komunikací podle § 7 odst. 1 zákona č. 13/1997 Sb., o 
pozemních komunikacích. Protože žalovaná užívá předmětný pozemek bez právního 
důvodu ke své podnikatelské činnosti, čímž zasahuje do vlastnických práv 
žalobkyně, žalobě podle § 126 odst. 1 obč. zák. vyhověl.
	Krajský soud v Brně jako soud odvolací k odvolání žalované rozsudkem ze 
dne 7. října 2008, č. j. 21 Co 163/2008-195, rozsudek soudu prvního stupně 
změnil tak, že žalobu zamítl. Dále rozhodl o nákladech řízení.
	Odvolací soud se ztotožnil se skutkovým zjištěním soudu prvního stupně 
i s jeho právním názorem, že pozemek má povahu účelové komunikace ve smyslu § 7 
odst. 1 zákona č. 13/1997 Sb., která slouží jako vjezd a výjezd k čerpací 
stanici pohonných hmot blíže nevymezenému okruhu řidičů, přijíždějícím čerpat 
pohonné hmoty, i pro realizaci podnikatelských aktivit žalované. Dodal, že 
předcházející vlastnice čerpací stanice společnost PETRA, a. s., měla ohledně 
užívání pozemku uzavřenou nájemní smlouvu, kterou žalobkyně platně vypověděla. 
Žalované nesvědčí žádný právní titul k užívání předmětného pozemku. Podle 
odvolacího soudu v daném případě dochází ke střetu soukromoprávního práva 
žalobkyně s veřejným zájmem, aby komunikace na předmětném pozemku mohla být 
užívána k účelu, k němuž byla zřízena. S odkazem na judikaturu Nejvyššího soudu 
České republiky (dále „Nejvyšší soud“), představovanou rozhodnutími ve věcech 
spisových značek 22 Cdo 1324/2003, 22 Cdo 1868/2000 a 22 Cdo 2191/2002, 
odvolací soud uvedl, že „jestliže by žalobkyně svým soukromoprávním úkonem 
zabránila žalované v užívání účelové komunikace pro zajištění předmětu jejího 
podnikání, tj. prodej pohonných hmot, zamezila by tím současně obecnému užívání 
této komunikace i pro další uživatele k účelu, k němuž tato komunikace byla 
zřízena“, a pokud žalobkyně nezpochybňuje svůj předchozí souhlas s výstavbou 
čerpací stanice a se zřízením příjezdové komunikace na pozemcích v jejím 
vlastnictví, pak následně nemůže zmařit veřejnoprávní užívání této komunikace 
svým soukromoprávním úkonem. 
	Proti rozhodnutí odvolacího soudu podala žalobkyně dovolání z důvodů, 
že  řízení je postiženo vadou, která mohla mít za následek nesprávné 
rozhodnutí, že rozhodnutí spočívá na nesprávném právním posouzení věci a že 
vychází ze skutkového zjištění, které nemá v podstatné části oporu v provedeném 
dokazování. Namítla, že žaloba se neopírá o zákon o pozemních komunikacích, ale 
je výhradně soukromoprávního charakteru. Žalovaná „neužívá předmětný pozemek k 
obecnému užívání v souladu s § 7 odst. 1 a § 19 zákona o pozemních 
komunikacích“, ale k výdělečné činnosti, která není obecným užíváním. Pozemek 
byl určen jen k příjezdu a odjezdu subjektů čerpajících pohonné hmoty či 
nakupujících jiné služby související s touto činností. Žalovaná vydražila do 
svého vlastnictví pouze budovu, která sloužila k prodeji drobného zboží a jako 
výstup počítačové sítě a pokladna pro provoz dříve existující čerpací stanice. 
Tím se nestala provozovatelem čerpací stanice jako celku. Vlastnictví budovy 
neopravňuje žalovanou k žádnému provozování čerpací stanice na pozemku 
žalobkyně. Celá technologická část čerpací stanice – nádrže, stojany a pod. 
jsou ve vlastnictví jiného vlastníka (spor vedený u soudu prvního stupně pod 
sp. zn. 5 C 158/2005). Provozování čerpací stanice nepředstavuje obecné užívání 
pozemku. Žalovaná by mohla předmětný pozemek užívat ke spojení s další 
komunikaci 
jen za předpokladu, že by neexistoval jiný způsob. V daném případě existuje 
jiný způsob, jak žalované zajistit komunikační spojení. Žaloba nesměřuje k 
odnětí komunikace z obecného užívání, ale zcela jen proti žalované, která na 
úkor a bez souhlasu žalobkyně na tomto pozemku podniká, tj. provozuje činnost 
směřující k dosažení zisku, což není činnost vyplývající z obecného užívání 
komunikace na tomto pozemku. Nelze zaměňovat, 
že i když byl pozemek upraven způsobem pro chod čerpací stanice, že by se stal 
součástí budovy, kterou nabyla žalovaná. Tato skutečnost je nepodstatná. Vadu 
řízení žalobkyně spatřuje „ve změně názoru na posouzení žalobního návrhu“, kdy 
odvolací soud ve zrušujícím usnesení ze dne 2. února 2007 vychází ze 
soukromoprávního charakteru žaloby a nyní posuzuje žalobu jinak. Skutkové 
zjištění, že vlastník budovy, tj. žalovaná, poskytuje čerpání pohonných hmot 
prostřednictvím objektu ve svém vlastnictví, nemá oporu v provedeném 
dokazování. V tomto směru nebyly provedeny důkazy. Navrhla, aby dovolací soud 
rozsudek odvolacího soudu zrušil a věc vrátil tomuto soudu k dalšímu řízení.
	Žalovaná se zcela ztotožnila se závěry odvolacího soudu s tím, že 
necítí potřebu polemizovat s argumenty žalobkyně v dovolání.
Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů.
Nejvyšší soud České republiky (dále jen „Nejvyšší soud“) jako soud dovolací 
proto při projednání dovolání postupoval podle občanského soudního řádu ve 
znění účinném do novely provedené zákonem č. 7/2009 Sb.
Nejvyšší soud po zjištění, že dovolání bylo podáno oprávněnými osobami včas a 
že je přípustné podle § 237 odst. 1 písm. a) občanského soudního řádu (dále „o. 
s. ř.“), přezkoumal napadený rozsudek podle § 242 odst. 1 a 3 občanského 
soudního řádu („o. s. ř.“) a dospěl k závěru, že dovolání není důvodné.
Podle § 241a odst. 3 o. s. ř., je - li dovolání přípustné podle § 237 odst. l 
písm. a) a b), popřípadě podle obdobného užití těchto ustanovení (§ 238 a § 
238a), lze dovolání podat 
také z toho důvodu, že rozhodnutí vychází ze skutkového zjištění, které nemá v 
podstatné části oporu v provedeném dokazování.
Skutkové zjištění odvolacího soudu nemá oporu v provedeném dokazování, jestliže 
odvolací soud vzal v úvahu skutečnosti, které z provedených důkazů nevyplynuly 
nebo jinak nevyšly za řízení najevo, nebo soud pominul skutečnosti, které byly 
provedenými důkazy prokázány, nebo v hodnocení důkazů je logický rozpor, nebo 
jestliže výsledek hodnocení důkazů neodpovídá tomu, co mělo být zjištěno 
způsobem, vyplývajícím z postupu předepsaném v ustanovení § 133 až § 135 o. s. 
ř. Skutkové zjištění nemá oporu v provedeném dokazování v podstatné části 
tehdy, týká-li se skutečností, které byly významné pro posouzení věci z 
hlediska hmotného práva. K tomu srov. rozsudek Nejvyššího soudu ze dne 
17. ledna 2001, sp. zn. 21 Cdo 1899/99, publikovaný v Souboru civilních 
rozhodnutí a stanovisek Nejvyššího soudu, C. H. Beck (dále „Soubor rozhodnutí), 
pod pořadovým 
č. C 44. 
V daném případě dovolatelkou uplatněný důvod podle § 241a odst. 3 o. s. ř. 
naplněn není. Zjištění, že se žalovaný stal vlastníkem, resp. provozovatelem 
„čerpací stanice jako celku“ – t. j. nejen budovy prodejny a pokladny, ale i 
dalších technologických částí má  oporu v dražební vyhlášce k dražbě, na níž 
došlo k vydražení i předmětné čerpací stanice žalovaným. V ní je uvedeno (viz 
č. l. 72 spisu), že je tvořena nejen budovou prodeje  a mycí linkou, ale i 
zastřešením výdejních stojanů, základovou deskou úložiště  PHM, venkovními 
úpravami a ostatními součástmi (jako je např. venkovní osvětlení a reklamní 
poutač – pylon). Žalobkyně až v dovolacím řízení argumentuje tím, že žalovaný 
je vlastníkem pouze „budovy“, zatímco ostatní technologická část je ve 
vlastnictví jiného vlastníka, aniž by uvedla, kdo je tím jiným vlastníkem. 
Pokud odkazuje na jiný spor vedený u soudu prvního stupně pod sp. zn. 
5 C 158/2005, dovolací soud může jen konstatovat, že jde o neurčitá tvrzení, 
která uplatňuje až v dovolacím řízení. Dovolací soud k těmto tvrzením přihlížet 
nemůže, poněvadž jde o nepřípustnou novotu a v dovolacím řízení nelze úspěšně 
uplatňovat nové skutečnosti nebo nové důkazy, tj. skutečnosti a důkazy, které 
nebyly uvedeny v řízení před soudem prvního stupně nebo v odvolacím řízení (§ 
241a odst. 4 o. s. ř.).
Dovolací soud ani nezjistil, že by řízení bylo postiženo vadou, která mohla mít 
za následek nesprávné rozhodnutí ve věci.  I kdyby odvolací soud změnil názor 
na právní povahu žalobního návrhu, nešlo by o porušení předpisů občanského 
soudního řádu. Ostatně dovolatelka na žádné konkrétní ustanovení zákona, které 
by mělo být porušeno,  nepoukazuje.
Právní posouzení věci odvolacím soudem považuje dovolací soud za zcela správné 
a natolik úplné a výstižné, že na ně může v podstatě jen odkázat. K věci samé 
pouze připomíná, že žalobkyně byla srozuměna s tím, že sporná nemovitost bude 
sloužit po dlouhá léta jako průjezdná komunikace za účelem všem přístupnému 
čerpání pohonných hmot. Čerpací stanice je veřejnosti sloužícím technickým 
zařízením, a protože nejde o neoprávněnou stavbu, ale o hromadnou věc, kterou 
žalovaná nabyla do svého vlastnictví jako celek, neodpovídalo by dobrým mravům, 
kdyby ji nemohla používat k plnění jejího účelového určení. Pro ně je ostatně 
žalobkyně ve výkonu svého vlastnického práva veřejnoprávně omezena jejím 
používáním jako veřejné komunikace. V tomto ohledu dovolací soud odkazuje na 
rozsudek Nejvyššího soudu ze dne 6. dubna 2000, sp. zn. 22 Cdo 900/98, 
uveřejněný v časopise Právní rozhledy č. 7/2000), podle kterého „jestliže 
skončením nájmu pozemku žalovaným nastane střet práv žalobce jako vlastníka 
pozemku s právy žalovaného jako vlastníka stavby, která není stavbou 
neoprávněnou a ke které je přístup jen přes pozemek žalobce, může být žalobci 
výkon práva, jímž by bránil žalovanému v užívání uvedené stavby, odepřen pro 
jeho rozpor s dobrými mravy.“ V dané věci jde o poněkud odlišnou situaci, 
spočívající v tom, že žalovaný v minulosti neměl právo nájmu k předmětné 
nemovitosti, ovšem tím, že nabyl vlastnictví k čerpací stanici vstoupil do práv 
dřívějšího nájemce, jemuž později právo nájmu pozemku zaniklo. Proto jsou 
závěry citovaného judikátu použitelné i na daný případ.
Z ničeho také nelze dovodit, že by se žalovaný choval k žalobkyni či předmětu 
jejího vlastnictví jinak protiprávně, nekorektně či zištně. Nedošlo-li doposud 
k právnímu uspořádání vzájemných práv a povinností mezi účastníky, např. 
uzavřením smlouvy o nájmu sporného pozemku, může se za splnění zákonných 
podmínek žalobkyně na žalovaném domáhat odpovídajícího plnění z titulu 
bezdůvodného obohacení. 
	Z uvedených důvodů dovolací soud podle § 243b odst. 2 o. s. ř. dovolání 
žalobkyně zamítl. 
Výrok o náhradě nákladů dovolacího řízení vychází z toho, že dovolání žalobkyně 
bylo zamítnuto a žalované vznikly náklady (§ 243b odst. 5, § 224 odst. 1, a § 
142 odst. 1  o. s. ř.), které představují odměnu za její zastoupení v dovolacím 
řízení advokátem, která činí 
podle § 8, § 10 odst. 3 a § 18 odst. 1 vyhlášky č. 484/2000 Sb., částku 4.500,- 
Kč, 
a dále paušální náhradu hotových výdajů 300,- Kč podle § 13 odst. 3 vyhlášky č. 
177/1996 Sb., tedy celkem 4.800,- Kč. Platební místo a lhůta k plnění vyplývají 
z § 149 odst. 1, § 160 odst. 1 o. s. ř.
Nesplní-li žalobkyně dobrovolně, co jí ukládá toto rozhodnutí, může žalovaná 
podat návrh na výkon rozhodnutí.
Proti tomuto rozsudku není opravný prostředek přípustný.
V Brně dne 13. října 2011
JUDr. František Balák
předseda senátu








