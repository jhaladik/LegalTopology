Soud: Nejvyšší soud

Spisová značka: 4 Tz 93/2005

Datum rozhodnutí: 27.07.2005

Typ rozhodnutí: Rozsudek




4 Tz 93/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 27. července 
2005 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného J.  Ž., 
proti rozsudku bývalého Vojenského obvodového soudu Brno ze dne 11. 12. 1957, 
sp. zn. 2 T 409/57, a podle § 268 odst. 2, § 269 odst. 2 a § 271 odst. 1 tr. ř. 
rozhodl  t a k t o :

Pravomocným rozsudkem bývalého Vojenského obvodového soudu  Brno ze dne 11. 12. 
1957, sp. zn. 2 T 409/57,   b y l  p o r u š e n  z á k o n  v ustanovení § 265 
odst. 1     tr. zák., ve znění zák. č. 86/1950 Sb.,  v neprospěch obviněného J. 
Ž.

Napadený  rozsudek s e   z r u š u j e .

Zrušují se též všechna další rozhodnutí, na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Obviněný J. Ž., se podle   § 226 písm. b) tr. ř. 

z p r o š ť u j e     o b ž a l o b y

pro skutek spočívající v tom, že dne 30. 10. 1957 ve 12.45 hod. se nedostavil 
na Okresní vojenskou správu H., jak mu bylo určeno povolávacím rozkazem k 
nástupu vojenské služby, který mu byl doručen dne 23. 10. 1957, ale v úmyslu 
trvale se vojenské službě vyhnout, setrvával doma,

v čemž obžaloba bývalé Vojenské obvodové prokuratury v Brně spatřovala trestný 
čin nenastoupení služby v ozbrojených silách podle § 265 odst. 1 tr. zák. z 
roku 1950.

O d ů v o d n ě n í :

Rozsudkem bývalého Vojenského obvodového soudu  Brno ze dne 11. 12. 1957,       
sp. zn. 2 T 409/57, byl obviněný J. Ž. uznán vinným trestným činem nenastoupení 
služby v branné moci podle § 265 odst. 1 tr. zák., ve znění zák. č. 86/1950 Sb. 
(dále jen tr. zák. z roku 1950), kterého se dopustil tím, že dne 30. 10. 1957 
ve 12.45 hod. se nedostavil na Okresní vojenskou správu H. jak mu bylo určeno 
povolávacím rozkazem k nástupu vojenské služby, který mu byl doručen dne 23. 
10. 1957, ale v úmyslu trvale se vojenské službě vyhnout, setrvával doma.  Za 
to mu byl v sazbě § 265 odst. 1 tr. zák. z roku 1950 uložen nepodmíněný  trest 
odnětí svobody v trvání 18 měsíců.

Citovaný rozsudek nabyl právní moci téhož dne, tj. 11. 12. 1957.

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.

Ministr spravedlnosti podal proti rozsudku bývalého Vojenského obvodového 
soudu  Brno ze dne 11. 12. 1957, sp. zn. 2 T 409/57, stížnost pro porušení ve 
prospěch obviněného J. Ž. Podle názoru stěžovatele byl zákon v neprospěch 
tohoto obviněného porušen v ustanovení § 15 odst. 1 zák. č. 150/1948 Sb., 
Ústavy Československé republiky, § 1 odst. 1 a § 2 odst. 7, 8  tr. ř. ve znění 
zák. č. 64/1956 Sb., ve vztahu k ustanovení § 265 odst. 1 tr. zák. z roku 1950.

Ministr spravedlnosti spatřoval porušení zákona především v tom, že bývalý 
Vojenský obvodový soud  Brno nerespektoval ústavně a mezinárodními smlouvami a 
dokumenty zaručená lidská práva a svobody obviněného. Obviněný J. Ž. neměl 
možnost dostát svým povinnostem, jež mu byly zákonem uloženy, aniž by se dostal 
do rozporu s vlastním svědomím, ačkoliv je třeba chápat svobodu svědomí jako 
základní právo absolutní a pro posouzení případů odepření vojenské služby, jako 
právo určující. Trestní právo v kritické době chránilo práva a oprávněné zájmy 
jak společnosti, tak i jednotlivce, intenzita ochrany zájmů společnosti však 
byla ve výrazném nepoměru v neprospěch ochrany zájmů jednotlivce do té míry, že 
tím právní úprava kolidovala i s tehdy platnými a uznanými základními právy  a 
svobodami. Z tohoto pohledu se v případě obviněného J. Ž. nemohlo jednat  o 
trestný čin, k čemuž však soud v rozporu s ustanoveními § 2 odst. 7, 8 tr. ř. z 
roku 1956 vůbec nepřihlédl.	

Závěrem ministr spravedlnosti navrhl, aby Nejvyšší soud České republiky podle § 
268 odst. 2 tr. ř. vyslovil, že napadeným rozsudkem byl v neprospěch obviněného 
J. Ž. porušen zákon v ustanoveních § 15 odst. 1 zák. č. 150/1948 Sb., Ústavy 
Československé republiky, § 1 odst. 1 a § 2 odst. 7, odst. 8 tr. ř. z roku 1956 
ve vztahu k ustanovení § 256 odst. 1 tr. zák. z roku 1950, aby podle § 269 
odst. 2 tr. ř. napadený rozsudek zrušil, včetně obsahově navazujících 
rozhodnutí, a dále aby postupoval podle § 270 odst. 1, popř. § 271 odst. 1 tr. 
ř.

Nejvyšší soud České republiky  přezkoumal podle § 267 odst. 3 tr. ř. zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Pokud jde o přezkoumání 
řízení napadené části rozhodnutí předcházející, nemohl Nejvyšší soud této 
povinnosti dostát z důvodů fyzické neexistence spisu, který byl v roce 1988 
skartován, jak je patrno ze zprávy ředitele Vojenského ústředního archivu v 
Praze ze dne 23. 7. 2001. Po přezkoumání napadeného rozsudku, který jako jediný 
dokument v úředně ověřené kopii měl k dispozici, dospěl k závěru, že zákon byl 
porušen.

Podle ustanovení § 265 odst.1 tr zák. z roku 1950 kdo v úmyslu vyhnout se 
trvale vojenské činné službě nebo zvláštní službě nenastoupí službu v branné 
moci do čtyřiadvaceti hodin po uplynutí lhůty stanovené v povolávacím rozkaze, 
bude potrestán odnětím svobody na jeden rok až pět let.

Z obsahu rozsudku bývalého Vojenského obvodového soudu Brno ze 
dne                  11. 12. 1957, sp. zn. 2 T 409/57, Nejvyšší soud zjistil, 
že obviněný J. Ž. se trestného činu nenastoupení služby v branné moci dopustil 
tím, že dne 30. 10. 1957 ve 12.45 hod. se nedostavil na OVS H. jak mu bylo 
určeno povolávacím rozkazem k nástupu vojenské služby, který mu byl doručen dne 
23. 10. 1957, ale v úmyslu trvale se vojenské službě vyhnout, setrvával doma. Z 
odůvodnění tohoto rozsudku vyplývá, že obviněný se ke své trestné činnosti 
zcela doznal. Hájil se tím, že již dříve oznámil při rozmluvě i písemně orgánům 
OVS H., že nemůže pro náboženské přesvědčení vykonávat vojenskou službu, a že 
ji nenastoupil z důvodů svého náboženského vyznání.  Tuto obhajobu pokládal 
bývalý Vojenský obvodový soud Brno z hlediska posouzení viny obžalovaného za 
právně irelevantní. Přestože Ústava z roku 1948 dovolovala vyznávat jakékoliv 
náboženství, stanoví také, že výkon vojenské služby je největší ctí a 
povinnosti každého občana, proto popsané jednání obviněného bývalý Vojenský 
obvodový soud Brno posoudil jako trestný čin nenastoupení služby v branné moci 
podle § 265 odst. 1 tr. zák. z roku 1950.

Nejvyšší soud v této souvislosti musí poukázat na právní názor a závěry nálezu 
pléna Ústavního soudu České republiky ze dne 26. 3. 2003, sp. zn. Pl ÚS 42/02, 
a  rozsudku velkého senátu Nejvyššího soudu České republiky ze dne 22. 5. 2003, 
sp. zn. 15 Tz 67/2003, v jiné obdobné trestní věci, že „pokud obviněný odmítl 
konat vojenskou službu z důvodu svého náboženského přesvědčení, a toto jednání 
bylo reálně projeveným osobním rozhodnutím diktovaným svědomím, na kterém se 
maximy plynoucí z víry či náboženského přesvědčení toliko podílely, pak svým 
jednáním pouze uplatňoval i tehdejší Ústavou 9. května z roku 1948 (ústavní 
zákon č. 150/1948 Sb.) zaručené právo na svobodu svědomí a náboženského 
přesvědčení. Ačkoliv tato ústava deklarovala v článku 15 odst. 1 svobodu 
svědomí, zároveň ji nepřípustně omezovala již v odstavci 2 citovaného článku, 
podle něhož víra nebo přesvědčení nemůže být nikomu na újmu, nemůže však být 
důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí negovala ale i v článku 34 odst. 2  tak, 
že stanovila každému občanu povinnost konat vojenskou službu, navíc v době, kdy 
tehdejší právní řád neumožňoval alternativu k výkonu vojenské základní služby 
pro případy, že by její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především článku 15 Listiny základních práv a svobod, nelze 
považovat jednání obviněného spočívající v odmítnutí konání vojenské služby v 
roce 1953 za trestný čin“.

Je tedy zřejmé, že v rozporu s tímto právním názorem deklaroval napadený 
rozsudek vinu obviněného J. Ž., přičemž nerespektoval právo náboženské svobody 
a přesvědčení obviněného, jejichž uplatnění obviněným v praxi postrádalo prvky 
společenské nebezpečnosti a protiprávnosti. 

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že napadeným rozsudkem bývalého Vojenského obvodového soudu Brno ze 
dne    11. 12. 1957, sp. zn. 2 T 409/57, byl v neprospěch obviněného J. Ž. 
porušen zákon v ustanovení § 265 odst. 1 tr. zák. z roku 1950. Podle § 269 
odst. 2 tr. ř. pak napadený rozsudek zrušil včetně obsahově navazujících 
rozhodnutí, pokud vzhledem ke změně, k níž došlo zrušením pozbyla podkladu. V 
tomto směru učinil Nejvyšší soud uvedený výrok v souladu se zákonem, aniž jsou 
mu navazující rozhodnutí známa.

Ve věci poté za podmínek § 271 odst. 1 tr. ř. rozhodl sám, když shledal 
procesní podmínky pro aplikaci tohoto zákonného ustanovení. Věc byla náležitě 
objasněna, není zapotřebí provádět další důkazy, a při formulování rozhodnutí 
mohl Nejvyšší soud vycházet ze skutkových zjištění, která bývalý Vojenský 
obvodový soud Brno učinil. Jak již bylo výše řečeno, skutek spočívající v tom, 
že obviněný dne 30. 10. 1957 ve 12.45 hod. se nedostavil na Okresní vojenskou 
správu H., jak mu bylo určeno povolávacím rozkazem k nástupu vojenské služby, 
který mu byl doručen dne 23. 10. 1957, ale v úmyslu trvale se vojenské službě 
vyhnout, setrvával doma, kvalifikovaný jako trestný čin nenastoupení služby v 
branné moci podle § 265 odst. 1 tr. zák. z roku 1950, není trestným činem, a 
proto byl obviněný  obžaloby bývalého vojenského obvodového prokurátora v Brně 
podle § 226 písm. b) tr. ř. zproštěn.

P o u č e n í : Proti tomuto rozhodnutí není opravný prostředek přípustný.

V Brně dne 27. července 2005 

                                                                                
    Předsedkyně senátu:

                                                                                
     JUDr. Danuše   N o v o t n á   

	

	
