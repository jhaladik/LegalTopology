Soud: Nejvyšší soud

Důvod dovolání: § 314 odst. 1,2 tr. řádu, § 205 odst. 2 písm. a) tr. zákona

Spisová značka: 4 Tz 79/2010

Datum rozhodnutí: 27.01.2011

Typ rozhodnutí: ROZSUDEK


Heslo: Šíření pornografie

Dotčené předpisy: § 314 odst. 1,2 tr. ř., § 205 odst. 2 písm. a) tr. zák.

Kategorie rozhodnutí: D




4 Tz 79/2010-12

ČESKÁ REPUBLIKA 
ROZSUDEK
JMÉNEM REPUBLIKY






	Nejvyšší soud České republiky projednal ve veřejném zasedání dne 27. 
ledna 2011 v senátě složeném z předsedkyně JUDr. Danuše Novotné a soudců JUDr. 
Františka Hrabce            a JUDr. Jiřího Pácala stížnost pro porušení zákona, 
kterou podal ministr spravedlnosti v neprospěch obviněného Mgr. L.  T., proti 
trestnímu příkazu Okresního soudu v Teplicích ze dne 30. 3. 2010, sp. zn. 4 T 
59/2010, a podle § 268 odst. 2 tr. řádu rozhodl   t a k t o :

	Pravomocným trestním příkazem Okresního soudu v Teplicích ze dne 30. 3. 
2010,     sp. zn. 4 T 59/2010, a v řízení, které mu předcházelo,   b y l    p o 
r u š e n    z á k o n   v ustanoveních § 314e odst. 1 tr. řádu a § 205 odst. 2 
písm. a) tr. zákona č. 140/1961 Sb. ve znění účinném do 31. 12. 2009, ve 
prospěch obviněného Mgr. L. T.


                                                        O d ů v o d n ě n í :

	Trestním příkazem Okresního soudu v Teplicích byl obviněný Mgr. L. T. 
uznán vinným trestným činem šíření pornografie podle § 205 odst. 2 písm. a) tr. 
zákona  č. 140/1961 Sb., v platném znění (dále jen tr. zákon), jehož se 
dopustil tím, že poté, co v období let 2006 až 2007 založil e-mailové schránky  
za účelem výměny fotografií pornografického charakteru s ostatními uživateli 
webového portálu Xchat, pomocí těchto e-mailových schránek nejméně od měsíce 
února 2008 do 13. 10. 2009 přijímal e-mailové zprávy s tématikou dětské 
pornografie a nejméně od měsíce prosince 2008 do 13. 10. 2009 přijímal 
e-mailové zprávy s tématikou dětské pornografie přeposílal ostatním uživatelům 
webového portálu Xchat, a to jako uživatel internetové sítě UPC České republika 
a.s., se službami na adrese svého trvalého bydliště, prostřednictvím IP adres  
a dále prostřednictvím statické IP adresy  společnosti Speednet s.r.o., 
přidělené Základní škole B. c. na adrese V., T., kdy takto prostřednictvím 
svých shora uvedených e-mailových schránek přijal nejméně 128 zpráv s tématikou 
dětské pornografie a nejméně 107 zpráv s tématikou dětské pornografie měl 
zároveň v elektronické podobě uložené v těchto svých e-mailových schránkách.

	Za to mu byl v sazbě § 205 odst. 2 tr. zákona s přihlédnutím k 
ustanovení § 314e        odst. 2 tr. zákona uložen trest odnětí svobody v 
trvání dvanácti měsíců. Podle § 58 odst. 1            a § 59 odst. 1 tr. zákona 
byl výkon tohoto trestu podmíněně odložen na zkušební dobu v trvání čtyř roků. 
Podle § 49 odst. 1 a § 50 odst. 1 tr. zákona byl obviněnému uložen také trest 
zákazu činnosti spočívající v zákazu výkonu pedagogického povolání a veškeré 
práce a činnosti s mládeží a dětmi coby vychovatele na území České republiky po 
dobu pěti roků. Podle § 55 odst. 1 písm. a) tr. zákona byl obviněnému uložen i 
trest propadnutí věci, a to notebooku zn. ASUS A7K.

	Tento trestní příkaz nabyl právní moci dne 13. 5. 2010.

	Proti citovanému pravomocnému trestnímu příkazu podal ministr 
spravedlnosti podle § 266 odst. 1 tr. řádu stížnost pro porušení zákona v 
neprospěch obviněného Mgr. L. T. Podle stěžovatele byl tímto rozhodnutím a 
řízením, které mu předcházelo, porušen zákon ve prospěch obviněného, a to v 
ustanoveních § 314e odst. 1, 2 tr. řádu a § 205 odst. 2 písm. a) tr. zákona. 

	Podle názoru ministra spravedlnosti okresní soud pochybil, pokud 
protiprávní jednání obviněného právně kvalifikoval pouze jako trestný čin 
šíření pornografie podle § 205 odst. 2 písm. a) tr. zákona a nevzal přitom v 
úvahu, že obviněný se tohoto jednání dopustil v kvalifikované skutkové podstatě 
také podle § 205 odst. 3 písm. b) tr. zákona, neboť čin uvedený v odstavci 2 
tohoto zákona spáchal veřejně přístupnou počítačovou sítí. Z obsahu spisu je 
totiž zřejmé, že obviněný zasílal e-mailové zprávy prostřednictvím internetové 
sítě             a již z tohoto faktu jednoznačně vyplývá, že šlo o spáchání 
činu veřejně prospěšnou počítačovou sítí. Okresní soud při posouzení právní 
kvalifikace činu mechanicky akceptoval právní kvalifikaci činu v rozsahu 
uvedeném v obžalobě státního zástupce a zřejmě bez dalšího převzal v obžalobě 
vyjádřený právní názor, že se o spáchání činu veřejně přístupnou počítačovou 
sítí nejedná, neboť obviněný e-mailové zprávy zasílal konkrétně určeným 
jednotlivým adresátům. 

Stěžovatel se s tímto právním názorem neztotožnil, neboť nemůže obstát již s 
ohledem na specifický charakter elektronické pošty, která je základním 
komunikačním prostředkem na Internetu. Kopie většiny providerů jsou zálohovány 
na serverech a technicky je dostupné, aby k nim získaly přístup i jiné osoby 
než ty, kterým byly e-maily určeny. Právní úvahy okresního soudu ve vztahu k 
této právní problematice nemohou být blíže hodnoceny a nemůže s nimi být 
polemizováno, neboť okresní soud rozhodl formou trestního příkazu, který 
odůvodnění rozhodnutí neobsahuje a není tudíž zřejmé, jakými úvahami se 
samosoudce v tomto směru řídil.

Závěrem svého mimořádného opravného prostředku navrhl, aby Nejvyšší soud České 
republiky podle § 268 odst. 2 tr. řádu vyslovil, že napadeným trestním příkazem 
Okresního soudu v Teplicích byl porušen zákon v namítaném rozsahu ve prospěch 
obviněného          Mgr. L. T. 

Nejvyšší soud České republiky (dále jen Nejvyšší soud) přezkoumal podle § 
267          odst. 3 tr. řádu zákonnost a odůvodněnost těch výroků rozhodnutí, 
proti nímž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející a dospěl k 
následujícím závěrům.

Z obsahu přezkoumávaného trestního spisu Nejvyšší soud zjistil, že dne 15. 10. 
2009 bylo zjištěno, že vrchní inspektorka Policie ČR v Teplicích zahájila podle 
§ 160 odst. 1         tr. řádu trestní stíhání obviněného pro trestné činy 
šíření pornografie podle § 205 odst. 2  písm. a), odst. 3 písm. b) tr. zákona a 
přechovávání dětské pornografie podle § 205a                    tr. zákona. Po 
skončeném přípravném řízení byl obviněný v souvislosti s prostudováním spisu 
upozorněn, že jeho jednání bude nadále posuzováno jen jako trestný čin šíření 
pornografie podle § 205  odst. 2 písm. a) tr.zákona.

Dne 29. 3. 2010 byla okresnímu soudu podána na obviněného obžaloba pro tento 
trestný čin při shodném popisu skutku tak, jak je uveden výše. V odůvodnění 
obžaloby státní zástupce uvedl, že trestný čin šíření pornografie podle § 205 
odst. 2 tr. zákona je ve vztahu k trestnému činu přechovávání dětské 
pornografie podle § 205a tr. zákona privilegovanou skutkovou podstatou, a proto 
byla užita pouze právní kvalifikace skutku podle § 205 odst. 2 písm. a) tr. 
zákona. Pokud nebyla uplatněná kvalifikovaná skutková podstata zažalovaného 
trestného činu – tedy též dle odst. 3 písm. b) tr. zákona – vycházel státní 
zástupce ze závěru, že obviněný zasílal e-mailové zprávy pouze konkrétním 
jednotlivým adresátům a z tohoto faktu tudíž nelze dovodit, že by trestný čin 
spáchal veřejně přístupnou počítačovou sítí nebo jiným obdobně účinným způsobem 
neomezenému počtu adresátů.

Okresní soud den po nápadu obžaloby vydal trestní příkaz v rozsahu, který je 
popsán v úvodní pasáži tohoto rozhodnutí, kdy zcela převzal skutkovou větu a i 
právní kvalifikaci činu v rozsahu navrhovaném obžalobou.

Především je třeba konstatovat, že samosoudce může podle § 314e odst. 1 tr. 
řádu vydat trestní příkaz bez projednání věci v hlavním líčení, jestliže 
skutkový stav je spolehlivě prokázán provedenými důkazy. K vydání trestního 
příkazu však může samosoudce přistoupit teprve tehdy, nepřichází-li v úvahu 
postup podle § 314c odst. 1 tr. řádu. Citované ustanovení sice neumožňuje 
samosoudci obžalobu předběžně projednat, ale nezbavuje ho povinnosti přezkoumat 
ji z hledisek uvedených v ustanovení § 181 odst. 1 a § 186 tr. řádu. V daném 
případě měl být tento obligatorní přezkum zaměřen z pohledu ustanovení § 186 
odst. 1          písm. d) tr. řádu na to, zda skutek, který je předmětem 
obžaloby, bude třeba posuzovat podle jiného ustanovení trestního zákona, než 
podle kterého jej posuzuje obžaloba. Popudem k aplikaci těchto zákonných 
ustanovení měl být pro samosoudce již výše konstatovaný nesoulad mezi právní 
kvalifikací skutku obsaženou ve sdělení obvinění a v obžalobě, jakož          i 
zcela formální a nedostačující argumentace státního zástupce v tomto směru. Je 
proto třeba konstatovat, že v tomto případě nebyly dány všechny procesní 
předpoklady pro skončení věci vydáním trestního příkazu, naopak  ve věci mělo 
být nařízeno hlavní líčení, kde by byly provedeny důkazy zaměřené k této 
problematice. Povinností soudu vyplývající z ustanovení          § 2 odst. 5 
tr. řádu je postupovat za součinnosti stran tak, aby byl zjištěn skutkový stav 
věci,          o němž nejsou důvodné pochybnosti, a to v rozsahu, který je 
nezbytný pro jeho rozhodnutí. Samosoudce okresního soudu této zákonné 
povinnosti v daném případě nedostál.

Trestného činu šíření pornografie podle § 205 odst. 2 písm. a) tr. zákona se 
dopustí ten, kdo vyrobí, doveze, vyveze, proveze, nabídne, činí veřejně 
přístupným, zprostředkuje, uvede do oběhu, prodá nebo jinak jinému opatří 
fotografické, filmové, počítačové, elektronické nebo jiné pornografické dílo, 
které zobrazuje nebo jinak využívá dítě.

V kvalifikované skutkové podstatě  tohoto trestného činu podle § 205 odst. 3 
písm. b) tr. zákona je pachatelem ten, kdo čin uvedený v odstavci 2 spáchá 
tiskem, filmem, rozhlasem, televizí, veřejně přístupnou počítačovou sítí nebo 
jiným obdobně účinným způsobem.

Při výkladu jednotlivých právních pojmů, jež citovaná ustanovení trestního 
zákona zmiňují, je především třeba vycházet z jejich vymezení. Je-li zmiňováno 
dítě,  rozumí se, že jde o osobu mladší osmnácti let. Pornografickým dílem je 
jakýkoli předmět, který je-li pozorován ať přímo nebo prostřednictvím 
technického zařízení, zvláště intenzivním                     a vtíravým 
způsobem zasahuje a podněcuje samotný sexuální pud. Současně takové dílo podle 
převládajících názorů většiny členů společnosti hrubě porušuje uznávané morální 
normy dané společnosti a vyvolává v nich pocit studu. Pro pornografický 
charakter je rozhodující obsah celého díla, nikoli jen jeho určitá část, výseč, 
kapitola nebo úryvek apod.

Veřejně přístupnou počítačovou sítí se rozumí funkční propojení počítačů do 
sítí s cílem vytvořit informační systém pracující s tzv. dálkovým přístupem, 
jakým je především Internet a jiné podobné informační systémy. Z technického 
hlediska je veřejně přístupná počítačová síť soustavou serverů, datových 
komunikací a k nim připojených počítačů. Z organizačního hlediska jde o 
provozovatele jednotlivých sítí a podsítí, zprostředkovatele připojení i 
uživatele a další subjekty. Internet jako světová informační počítačová síť 
vznikl propojováním původně privátních, specializovaných a autonomních datových 
sítí (vojenské, školní, energetické apod.) a později již veřejných takovýchto 
sítí (přístupných  většinou za úplatu každému zájemci) s postupnou změnou 
jejich charakteru (přechod na jednotný protokol řízení přenosu Transmission 
Control Protocol/Internet Protocol, budovaných na principu dobrovolných dohod 
atd.), včetně užívání zdarma. Rozhodujícím okamžikem byl vznik  služby WWW 
(World Wide Web), která byla vytvořena v internetu na bázi počítačových serverů 
(části Internetu) ukazujících jeden k druhému s využitím tzv. hypertextových 
odkazů, podpory multimedií a integrování různých služeb. WWW stránka neboli 
webová stránka je elektronický dokument, který se nachází na určitém serveru, 
jeho obsah je připojen k síti (indexován) pomocí hypertextových odkazů na jiná 
místa tohoto dokumentu nebo v jiných dokumentech na tomto serveru nebo na zcela 
jiných serverech nacházejících se v síti Internetu. Veřejně přístupnou 
počítačovou sítí výslovně nejsou pouze uzavřené počítačové sítě některých 
právnických osob, státních orgánů nebo jiné organizace, které nesplňují 
podmínku veřejné přístupnosti ( srov. též Šámal, P. a kol., Trestní zákoník II, 
Komentář, I. vydání, Praha, C.H.Beck 2010, str. 1699 – 1700). 

Jen pro úplnost Nejvyšší soud dodává, že naprostá většina providerů kopie 
všech        e-mailových zpráv ukládá na svoje servery před doručením a tyto 
zálohy ponechává na serveru často po dobu i více měsíců po doručení zprávy, a 
to i v případech, že tyto zprávy jsou ve schránkách odesilatele i příjemce již 
vymazány. Obviněný si v posuzovaném případě naopak e-mailové zprávy s dětskou 
pornografií na svých stránkách ponechával, a zde k nim mohly mít přístup i jiné 
osoby, než ty, kterým byla zpráva určena. Ochrana dopravované e-mailové zprávě 
je totiž poskytována v době jejího „podávání“, tedy v průběhu doručování. Konec 
tohoto procesu je nutno vnímat v okamžiku doručení do e-mailové schránky 
příjemce. Do schránky má příjemce zprávy přístup, který je zabezpečen pomocí 
hesla, může se přitom do schránky dostat z kteréhokoli počítače připojeného k 
Internetu (srov. také usnesení NS ČR ze dne 21. 5. 2009, sp. zn. 11 Tdo  
349/2009). V této souvislosti nelze pominout i problém virů, tj. krátkých 
počítačových programů určených k provedení úkonů nad rámec vůle uživatele, 
které mohou mít kromě vlivu na narušení nebo likvidaci instalovaných programů, 
také vliv i na odesílání uložených dat a programů uživatele bez jeho výslovného 
pokynu. 

Obviněný k páchání trestné činnosti využíval webového portálu Xchat, v roce 
2006 se připojil do „místnosti“ nazvané „báječný flirt“, vyměňoval si e-mailové 
zprávy s tématikou dětské pornografie s dalšími pro něj anonymními osobami, 
které vystupovaly pouze pod přezdívkami, když i obviněný sám se do „místnosti“ 
přihlásil jako žena. Obviněný tímto způsobem činil e-mailové zprávy přístupné 
veřejnosti blíže neurčenému počtu osob. Přístup do oné „místnosti“ tj. 
virtuálního prostoru, v němž probíhala komunikace mezi jednotlivými zájemci o 
dětskou pornografii, mohl ovšem obviněný získat výlučně prostřednictvím 
Internetu, tj. veřejně přístupné počítačové sítě. Je proto mimo pochybnost, že 
zaslání pornografického díla elektronickou poštou je uvedením do oběhu 
prostřednictvím veřejně přístupné počítačové sítě a toto jednání podle právní 
úpravy platné do 31. 12. 2009 naplňovalo skutkovou podstatu trestného činu 
šíření pornografie podle § 205 odst. 2 písm. a), odst. 3 písm. b) tr. zákona.

Vzhledem k argumentaci výše podrobně rozvedené Nejvyšší soud dospěl k závěru, 
že pravomocným trestním příkazem Okresního soudu v Teplicích ze dne 30. 3. 
2010, sp. zn.           4 T 59/2010,  a v řízení, které mu předcházelo, byl 
porušen zákon v ustanoveních § 314e        odst. 1 tr. řádu a § 205 odst. 2 
písm. a) tr. zákona ve prospěch obviněného Mgr. L. T. Vzhledem k tomu, že 
zákonný postup upravený v ustanovení § 269 odst. 2 tr. řádu – tj. zrušit 
napadené nezákonné rozhodnutí - je možno aplikovat pouze v případě dojde-li k 
porušení zákona v neprospěch obviněného, Nejvyšší soud se ve svém rozsudku 
omezil pouze na tento tzv. akademický výrok.

P o u č e n í : Proti tomuto rozhodnutí není opravný prostředek přípustný.

                                                    V Brně dne 27. ledna 2011 


                                                                                
                           Předsedkyně senátu:
                                                                                
                 JUDr. Danuše   N o v o t n á   

