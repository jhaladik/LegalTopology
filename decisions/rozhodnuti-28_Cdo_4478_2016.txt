Soud: Nejvyšší soud

Spisová značka: 28 Cdo 4478/2016

Datum rozhodnutí: 29.11.2017

Typ rozhodnutí: ROZSUDEK


Heslo: Bezdůvodné obohacení, Úroky z prodlení, Vznik pohledávky

Dotčené předpisy: § 451 odst. 2 obč. zák., § 517 odst. 2 obč. zák.

Kategorie rozhodnutí: C




	28 Cdo 4478/2016-333


ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud rozhodl v senátě složeném z předsedy Mgr. Petra Krause a soudců 
JUDr. Jana Eliáše, Ph.D., a JUDr. Jiřího Handlara, Ph.D., ve věci žalobce R. 
N., L. n. D., zastoupeného JUDr. Dušanem Divišem, advokátem se sídlem v Hradci 
Králové, Ulrichovo náměstí 737, proti žalované STATEK DOUBRAVKA, s.r.o., IČ 465 
08 431, se sídlem v Chotěboři, Riegrova 27, zastoupené JUDr. Josefem 
Košmiderem, advokátem se sídlem v Havlíčkově Brodě, Kalinovo nábřeží 605, o 
1.465.450 Kč s příslušenstvím, vedené u Okresního soudu v Havlíčkově Brodě pod 
sp. zn. 104 C 23/2010, o dovolání žalované proti rozsudku Krajského soudu v 
Hradci Králové ze dne 25. dubna 2016, č. j. 17 Co 241/2015-314, takto:


I.  Dovolání proti části výroku II. rozsudku Krajského soudu v Hradci Králové 
ze dne 25. 4. 2016, č. j. 17 Co 241/2015-314, kterou byl změněn rozsudek 
Okresního soudu v Havlíčkově Brodě ze dne 22. 6. 2015, č. j. 104 C 23/2010-272, 
ohledně částky 1.465.450 Kč tak, že žalovaná byla zavázána zaplatit žalobci 
částku ve výši 1.465.450 Kč, se odmítá.

II. Rozsudek Krajského soudu v Hradci Králové ze dne 25. 4. 2016, č. j. 17 Co 
241/2015-314, se v části výroku II., kterou byl změněn rozsudek Okresního soudu 
v Havlíčkově Brodě ze dne 22. 6. 2015, č. j. 104 C 23/2010-272, ohledně úroku z 
prodlení ve výši 7 % z částky 1.465.450 Kč od 11. 3. 2010 do zaplacení tak, že 
žalovaná byla zavázána zaplatit žalobci úrok z prodlení ve výši 7 % z částky 
1.465.450 Kč od 11. 3. 2010 do zaplacení, a ve výroku III. zrušuje a věc se v 
tomto rozsahu vrací tomuto soudu k dalšímu řízení.


O d ů v o d n ě n í :

Žalobce se žalobou podanou u soudu dne 16. 3. 2010 domáhal zaplacení částky 
1.645.055 Kč s příslušenstvím. Uvedl, že trestním rozsudkem Krajského soudu v 
Hradci Králové ze dne 28. 12. 2007, sp. zn. 6 T 8/2006, mu byla uložena mimo 
jiné povinnost náhrady škody ve výši 1.645.055 Kč, kterou žalované způsobil 
tím, že jako její tehdejší jednatel neoprávněně vyvedl z majetku žalované 
pozemky specifikované v žalobě (dále jen „předmětné pozemky“) uzavřením kupní 
smlouvy ze dne 27. 3. 2001, aniž by došlo k zaplacení kupní ceny. Uvedenou 
škodu žalobce žalované v celém rozsahu uhradil. Rozsudkem Okresního soudu v 
Havlíčkově Brodě ze dne 18. 6. 2009, sp. zn. 3 C 14/2009, bylo následně 
pravomocně určeno, že předmětné pozemky jsou stále ve vlastnictví žalované, 
protože smlouva, kterou měly být pozemky z majetku žalované vyvedeny, je 
absolutně neplatná. Poté, co bylo pravomocně rozhodnuto, že pozemky jsou ve 
vlastnictví žalované, odpadl důvod finanční náhrady a plnění žalobce se stalo 
bezdůvodným obohacením žalované. Bezdůvodné obohacení tedy spočívá v duplicitě 
plnění ve prospěch žalované, která obdržela náhradu škody za vyvedení 
předmětných pozemků z jejího majetku, přestože vlastnictví předmětných pozemků 
nebyla nikdy zbavena.

Ve věci bylo vydáno více rozhodnutí, ze kterých jsou pro dovolací řízení 
rozhodná poslední rozhodnutí soudů obou stupňů, a to rozsudek Okresního soudu v 
Havlíčkově Brodě ze dne 22. 6. 2015, č. j. 104 C 23/2010-272, a následný 
rozsudek Krajského soudu v Hradci Králové ze dne 25. 4. 2016, č. j. 17 Co 
241/2015-314.

Okresní soud v Havlíčkově Brodě rozsudkem ze dne 22. 6. 2015, č. j. 104 C 
23/2010-272, žalobu v celém rozsahu zamítl (výrok I.) a rozhodl o náhradě 
nákladů účastníků řízení (výrok II.). Uvedl, že rozsudkem Krajského soudu v 
Hradci Králové ze dne 28. 12. 2007, č. j. 6 T 8/2006-2697, ve spojení s 
rozsudkem Vrchního soudu v Praze ze dne 9. 7. 2008, sp. zn. 5 To 23/2008 (dále 
též pouze „trestní rozsudek“), byl žalobce uznán vinným ze spáchání trestného 
činu zpronevěry podle § 248 odst. 1, odst. 3 trestního zákona, když jako 
tehdejší jednatel žalované vyvedl neoprávněně z jejího majetku předmětné 
pozemky uzavřením kupní smlouvy ze dne 27. 3. 2001. Hodnota předmětných pozemků 
činila částku 1.465.450 Kč, žalovaná navíc uhradila daň z převodu nemovitosti 
ve výši 179.605 Kč, škoda způsobená tímto skutkem tedy činila 1.645.055 Kč. 
Trestním rozsudkem byl žalobce zavázán zaplatit žalované náhradu škody v 
celkové výši 2.036.625,45 Kč, v této částce byla zahrnuta i náhrada škody za 
další skutek spáchaný žalobcem. Škodu vyčíslenou v trestním rozsudku žalobce v 
plném rozsahu uhradil. Rozsudkem Okresního soudu v Havlíčkově Brodě ze dne 18. 
6. 2009, č. j. 3 C 14/2009-31, ve spojení s rozsudkem Krajského soudu v Hradci 
Králové ze dne 20. 1. 2010, č. j. 17 Co 366/2009-67, bylo určeno, že žalovaná 
je stále vlastníkem předmětných pozemků, neboť kupní smlouva ze dne 27. 3. 2001 
je absolutně neplatným právním úkonem. Soud prvního stupně dospěl k závěru, že 
k bezdůvodnému obohacení žalované v daném případě nedošlo. Rozsudek Okresního 
soudu v Havlíčkově Brodě, kterým bylo deklarováno, že pozemky jsou stále ve 
vlastnictví žalované, nepůsobí sám o sobě zánik povinnosti žalobce zaplatit 
žalované náhradu škody ve výši 1.645.055 Kč, a trestní rozsudek, kterým byla 
žalobci tato povinnost uložena, nebyl změněn ani zrušen, právní důvod pro 
plnění žalobce tedy stále trvá.

Krajský soud v Hradci Králové rozsudkem ze dne 25. 4. 2016, č. j. 17 Co 
241/2015-314, rozsudek soudu prvního stupně k odvolání žalobce zrušil v části 
výroku I., v níž byla zamítnuta žaloba ohledně částky 179.605 Kč s 
příslušenstvím, a řízení v tomto rozsahu zastavil (výrok I.), v části výroku 
I., kterou byla zamítnuta žaloba ohledně částky 1.465.450 Kč s příslušenstvím, 
rozsudek soudu prvního stupně změnil a žalované uložil povinnost zaplatit 
žalobci částku 1.465.450 Kč s úrokem z prodlení ve výši 7 % od 11. 3. 2010 do 
zaplacení (výrok II.), a dále rozhodl o nákladech řízení před soudy obou stupňů 
(výrok III.). Odvolací soud předně uvedl, že soud prvního stupně opomněl, že 
ohledně částky 179.605 Kč s příslušenstvím již byla žaloba pravomocně zamítnuta 
rozsudkem tohoto soudu ze dne 2. 12. 2013, č. j. 104 C 23/2010-191, předmětem 
řízení tak zůstal pouze žalobní požadavek na zaplacení částky 1.465.450 Kč s 
příslušenstvím. Rozsudek soudu prvního stupně ve vztahu k částce 179.605 Kč s 
příslušenstvím jde nad rámec předmětu řízení, proto jej odvolací soud v této 
části zrušil a řízení zastavil. Odvolací soud dále konstatoval, že v průběhu 
odvolacího řízení byl usnesením Krajského soudu v Hradci Králové ze dne 22. 12. 
2015, č.j. 6 T 8/2006-3382, ve spojení s usnesením Vrchního soudu v Praze ze 
dne 10. 2. 2016, sp. zn. 5 To 8/2016, zrušen výrok trestního rozsudku o náhradě 
škody co do částky 1.465.450 Kč a žalovaná byla odkázána se svým nárokem na 
řízení ve věcech občanskoprávních. Toto usnesení nabylo právní moci dne 10. 2. 
2016. Nastala tedy situace, kdy žalovaná nikdy nepozbyla vlastnické právo k 
předmětným pozemkům, současně však za pozemky obdržela náhradu v podobě jejich 
obvyklé ceny. Povinnost k náhradě škody podle trestního rozsudku neodpovídala 
hmotněprávním poměrům účastníků, žalobce plnil neexistující dluh, čímž žalované 
vzniklo bezdůvodné obohacení. Důvodná není námitka žalované, že žalobcem 
poskytnuté plnění podle trestního rozsudku mělo svůj podklad v jiných škodách, 
které byly žalované způsobeny trestnou činností žalobce. Plnění žalobce bylo 
vymezeno trestním rozsudkem, z jehož odůvodnění plyne, že náhrada škody 
představovala kompenzaci za zpronevěřené pozemky, proto byla určena ve výši 
nezaplacené kupní ceny, jež byla stanovena obecnou cenou předmětných pozemků. O 
jinou náhradu škody se v trestním řízení nejednalo, k žádné jiné náhradě nebyl 
žalobce trestním rozsudkem odsouzen. Žalovaná proti žalobci uplatnila jiné 
škody způsobené trestnou činností žalobce kompenzační námitkou, která však není 
důvodná, protože práva žalované byla promlčena a žalobce uplatnil včas námitku 
promlčení. Žalobce se v řízení nedomáhá ničeho jiného, než vrácení plnění, 
které žalované nenáleží, výkon jeho práva nelze považovat za rozporný s dobrými 
mravy. V rozporu s dobrými mravy není ani námitka promlčení, protože žalované 
ve včasném uplatnění dalších škod nic nebránilo, pozdní uplatnění těchto práv 
žalobce svým jednáním nezpůsobil. Odvolací soud proto přiznal žalobci právo na 
zaplacení částky 1.465.450 Kč s úrokem z prodlení ve výši 7 % ročně od 11. 3. 
2010 do zaplacení, když „okamžik prodlení nastal podle § 563 obč. zák.“

Proti rozsudku odvolacího soudu, a to pouze proti výroku II., podala žalovaná 
dovolání. Uvedla, že v judikatuře dovolacího soudu existují rozhodnutí, která 
posuzují vznik bezdůvodného obohacení jinak než napadené rozhodnutí. Podle 
rozhodnutí Nejvyššího soudu ze dne 19. 5. 2009, sp. zn. 30 Cdo 3810/2007, se 
bezdůvodným obohacením může stát plnění přijaté na základě vykonatelného 
rozhodnutí, jež bylo následně zrušeno. Důvodnost požadavku na vrácení plnění 
závisí na tom, zda podle hmotného práva, tedy i bez rozhodnutí, jež bylo 
následně zrušeno, plnil žalobce povinnost, kterou skutečně měl, či nikoliv. K 
bezdůvodnému obohacení dochází jen tehdy, pokud podle hmotného práva povinnost 
neexistovala (obdobně rozhodl Nejvyšší soud i v rozhodnutích sp. zn. 28 Cdo 
3113/2007 a sp. zn. 28 Cdo 3033/2009). V projednávané věci byl žalobce odsouzen 
za trestný čin zpronevěry, jehož skutková podstata spočívá v přisvojení si cizí 
věci (nikoli tedy v nabytí vlastnického práva) a tím ve způsobení majetkové 
škody. Trestným činem žalobce nebyla žalované způsobena pouze škoda spočívající 
v hodnotě pozemků vyvedených z jejího majetku. V důsledku trestné činnosti 
žalobce ztratila žalovaná možnost pozemky užívat, hospodařit na nich, těžit 
dřevo, pobírat dotace apod., pozemky byly navíc znehodnoceny v důsledku 
nevhodného hospodaření. Tato škoda v době vydání trestního rozsudku existovala 
a žalobce měl povinnost ji uhradit. Majetková škoda je součástí skutkové 
podstaty trestného činu zpronevěry, proto je žalobce povinen nahradit žalované 
veškeré škody způsobené tímto trestným činem. Žalobci nebyla v trestním řízení 
uložena povinnost zaplatit žalované cenu odňatých pozemků, byla mu uložena 
náhrada škody způsobené trestným činem, která zahrnuje i další škody způsobené 
žalované. Zrušením výroku o náhradě škody v trestním rozsudku nemohlo dojít k 
bezdůvodnému obohacení žalované, protože žalobce plnil povinnost k náhradě 
škody, kterou žalované svým trestným činem způsobil. Žalovaná dále namítla, že 
jí v rozporu s judikaturou dovolacího soudu byla uložena povinnost platit úroky 
z prodlení od 11. 3. 2010. Podle rozhodnutí Nejvyššího soudu sp. zn. 31 Cdo 
3309/2011 může v případě plnění podle rozhodnutí, které bylo později zrušeno, 
vzniknout bezdůvodné obohacení teprve okamžikem, kdy bylo rozhodnutí zrušeno. V 
daném případě mohlo vzniknout bezdůvodné obohacení žalované nejdříve 23. 2. 
2016, kdy byl usnesením Vrchního soudu v Praze ze dne 10. 2. 2016, sp. zn. 5 To 
8/2016, zrušen výrok trestního rozsudku o náhradě škody. Žalovaná konečně 
namítla, že věc měla být posouzena podle základních zásad občanského práva 
uvedených v § 1 až 8 zákona č. 89/2012 Sb., občanský zákoník, ve znění 
pozdějších předpisů (dále též pouze „o. z.“), které by se měly aplikovat podle 
§ 3030 o. z. i ve věcech posuzovaných podle minulého občanského zákoníku. 
Rozhodnutí odvolacího soudu je jednoznačně v rozporu se zásadou, že nikdo nesmí 
těžit ze svého nepoctivého a protiprávního jednání. Žalobce nejprve vyvedl 
předmětné pozemky z dispozice žalované a poté na nich on, resp. jeho příbuzní 
po dobu devíti let hospodařili, čemu žalovaná nemohla nijak zabránit. Žalovaná 
neměla žádnou reálnou šanci zabránit tomu, aby žalobce těžil ze svého 
protiprávního jednání, k této skutečnosti měl odvolací soud přihlédnout při 
rozhodování, zda vůbec, popř. kolik je žalovaná povinna vrátit žalobci z 
poskytnuté náhrady škody. Z uvedených důvodů žalovaná Nejvyššímu soudu navrhla, 
aby napadený rozsudek zrušil a věc vrátil odvolacímu soudu k dalšímu řízení.

Žalobce se k dovolání žalované nevyjádřil.

V řízení o dovolání bylo postupováno podle zákona č. 99/1963 Sb., občanského 
soudního řádu (dále jen „o. s. ř.“), ve znění účinném od 1. 1. 2013 do 31. 12. 
2013, které je podle čl. II bodu 7 zákona č. 404/2012 Sb., kterým se mění zákon 
č. 99/1963 Sb., občanský soudní řád, ve znění pozdějších předpisů, a některé 
další zákony, dle čl. II bodu 2 zákona č. 293/2013 Sb., kterým se mění zákon č. 
99/1963 Sb., občanský soudní řád, ve znění pozdějších předpisů, a některé další 
zákony, a dle čl. II bodu 2 zákona č. 296/2017 Sb., kterým se mění zákon č. 
99/1963 Sb., občanský soudní řád, ve znění pozdějších předpisů, zákon č. 
292/2013 Sb., o zvláštních řízeních soudních, ve znění pozdějších předpisů, a 
některé další zákony, rozhodující pro dovolací přezkum. 

Nejvyšší soud jako soud dovolací (§ 10a o. s. ř.) po zjištění, že dovolání bylo 
podáno řádně a včas, osobou k tomu oprávněnou a zastoupenou podle § 241 odst. 1 
o. s. ř., přezkoumal rozhodnutí odvolacího soudu ve výroku II., který byl 
dovoláním napaden, i ve výroku III., který je na napadeném výroku závislý (§ 
242 odst. 1, odst. 2 písm. a/ o. s. ř.). Nejvyšší soud se nejprve zabýval 
přípustností podaného dovolání.

Podle § 237 o. s. ř. není-li stanoveno jinak, je dovolání přípustné proti 
každému rozhodnutí odvolacího soudu, kterým se odvolací řízení končí, jestliže 
napadené rozhodnutí závisí na vyřešení otázky hmotného nebo procesního práva, 
při jejímž řešení se odvolací soud odchýlil od ustálené rozhodovací praxe 
dovolacího soudu nebo která v rozhodování dovolacího soudu dosud nebyla 
vyřešena nebo je dovolacím soudem rozhodována rozdílně, anebo má-li být 
dovolacím soudem vyřešená právní otázka posouzena jinak.

Přípustnost dovolání nezakládá námitka žalované, že odvolací soud posoudil v 
rozporu s rozhodovací praxí dovolacího soudu otázku vzniku jejího bezdůvodného 
obohacení, k němuž došlo zrušením výroku o náhradě škody v trestním rozsudku.

Podle § 451 odst. 2 zákona č. 40/1964 Sb., občanský zákoník, ve znění 
pozdějších předpisů (dále též pouze „obč. zák.“), bezdůvodným obohacením je 
majetkový prospěch získaný plněním bez právního důvodu, plněním z neplatného 
právního úkonu nebo plněním z právního důvodu, který odpadl, jakož i majetkový 
prospěch získaný z nepoctivých zdrojů.

Rozhodovací praxe dovolacího soudu se ustálila v závěru, že bezdůvodným 
obohacením se může stát též plnění přijaté na základě vykonatelného rozhodnutí, 
jež bylo následně zrušeno. Domáhá-li se vrácení plnění ten, kdo plnil povinnost 
uloženou mu soudním rozhodnutím, závisí důvodnost jeho požadavku na tom, zda 
podle hmotného práva – tedy i bez rozhodnutí, jež bylo následně zrušeno – plnil 
povinnost, kterou skutečně měl, či nikoliv. Zrušením rozhodnutí, podle nějž 
bylo plněno, dochází k bezdůvodnému obohacení jen v případě, že právní důvod 
tohoto plnění nespočíval v hmotném právu, tedy že podle hmotného práva zde 
povinnost neexistovala. Zrušením rozhodnutí tak odpadá právní důvod a 
poskytnuté plnění se stává bezdůvodným obohacením (srov. rozsudek Nejvyššího 
soudu ze dne 19. 5. 2009, sp. zn. 30 Cdo 3810/2007, rozsudek Nejvyššího soudu 
ze dne 20. 1. 2010, sp. zn. 28 Cdo 3033/2009, rozsudek Nejvyššího soudu ze dne 
8. 9. 2010, sp. zn. 28 Cdo 2242/2010, rozsudek Nejvyššího soudu ze dne 12. 7. 
2011, sp. zn. 25 Cdo 1514/2009, či rozsudek Nejvyššího soudu ze dne 13. 11. 
2013, sp. zn. 28 Cdo 2176/2013, tato rozhodnutí jsou – stejně jako další níže 
citovaná rozhodnutí Nejvyššího soudu – k dispozici také na internetových 
stránkách Nejvyššího soudu www.nsoud.cz). Na těchto závěrech setrval Nejvyšší 
soud i v rozsudku velkého senátu ze dne 23. 4. 2014, sp. zn. 31 Cdo 3309/2011, 
ve kterém uzavřel, že plnil-li žalovaný na neexistující dluh na základě 
povinnosti uložené pravomocným rozhodnutím soudu, které neodpovídá skutečným 
hmotněprávním poměrům, pak žalobci vzniká bezdůvodné obohacení, a to okamžikem, 
kdy bylo rozhodnutí, na jehož základě bylo plněno, pravomocně zrušeno.

V daném případě zaplatil žalobce žalované částku 1.465.450 Kč podle výroku o 
náhradě škody v trestním rozsudku (rozsudek Krajského soudu v Hradci Králové ze 
dne 28. 12. 2007, č. j. 6 T 8/2006-2697, ve spojení s rozsudkem Vrchního soudu 
v Praze ze dne 9. 7. 2008, sp. zn. 5 To 23/2008), tento výrok byl následně v 
trestním řízení pravomocně zrušen (usnesením Krajského soudu v Hradci Králové 
ze dne 22. 12. 2015, č. j. 
6 T 8/2006-3382, ve spojení s usnesením Vrchního soudu v Praze ze dne 10. 2. 
2016, sp. zn. 5 To 8/2016). Náhrada škody podle trestního rozsudku 
představovala kompenzaci za předmětné pozemky, které byly, resp. měly být 
vyvedeny z majetku žalované kupní smlouvou ze dne 27. 3. 2001, kterou žalobce uzavřel jako tehdejší jednatel žalované. 
Kupní smlouva ze dne 27. 3. 2001 však byla absolutně neplatným právním 
jednáním, na jehož základě k převodu vlastnického práva k předmětným pozemkům 
nedošlo, žalovaná tedy o své vlastnické právo k pozemkům nepřišla a škoda 
spočívající ve snížení jejího majetku o hodnotu pozemků jí nevznikla. Z 
uvedeného plyne, že žalobce uhradil žalované škodu spočívající ve snížení 
jejího majetku o hodnotu předmětných pozemků na základě vykonatelného 
rozhodnutí, které bylo následně zrušeno, právní důvod tohoto plnění přitom 
nespočíval ani v hmotném právu, protože povinnost žalobce k náhradě této škody 
podle hmotného práva neexistovala.

Nelze souhlasit se žalovanou, že povinnost žalobce k náhradě škody uložená 
žalobci trestním rozsudkem zahrnovala veškeré škody způsobené trestným činem 
žalobce, včetně náhrady za ztrátu možnosti pozemky užívat či náhrady za 
znehodnocení pozemků v důsledku nevhodného hospodaření. V daném případě splnil 
žalobce povinnost k náhradě škody podle trestního rozsudku, pro posouzení věci 
je proto rozhodné, jakým způsobem byla povinnost žalobce v trestním rozsudku 
vymezena. Odvolací soud v této souvislosti dospěl k závěru, že z odůvodnění 
trestního rozsudku plyne, že náhrada škody představovala kompenzaci za 
zpronevěřené pozemky (proto byla výše náhrady stanovena obecnou cenou 
předmětných pozemků), o náhradě jiných škod způsobených žalované se v trestním 
řízení nejednalo. Uvedeným skutkovým závěrem odvolacího soudu je dovolací soud 
vázán a jeho správnost (úplnost), jakož i samotné hodnocení důkazů, opírající 
se o zásadu volného hodnocení důkazů (§ 132 o. s. ř.), nelze v dovolacím řízení 
úspěšně napadnout (srovnej např. usnesení Nejvyššího soudu ze dne 25. 9. 2013, 
sp. zn. 29 Cdo 2394/2013, uveřejněné ve Sbírce soudních rozhodnutí a stanovisek 
pod číslem 4, ročník 2014). V daném případě tedy žalobce plnil pouze náhradu 
škody, která měla být žalované způsobena odnětím pozemků, tato škoda však 
žalované podle hmotného práva nevznikla, a proto zrušením výroku o náhradě 
škody v trestním rozsudku odpadl právní důvod takového plnění. Vzniklo-li 
žalované v důsledku trestného činu žalobce také právo na náhradu další škody, 
která nebyla předmětem trestního řízení, jedná se o další samostatné právo 
žalované, na které však plnění žalobce poskytnuté podle trestního rozsudku 
nesměřovalo.

Neobstojí ani námitka žalované, že věc má být podle § 3030 o. z. posouzena 
(také) podle základních zásad vyjádřených v ustanoveních části první hlavy I. 
nového občanského zákoníku, konkrétně podle § 6 odst. 2 o. z., podle něhož 
nikdo nesmí těžit ze svého nepoctivého nebo protiprávního činu. K této námitce 
je třeba předně uvést, že Nejvyšší soud již dříve judikoval, že přechodné 
ustanovení § 3030 o. z. nelze vykládat tak, že by způsobovalo (umožňovalo) 
pravou zpětnou účinnost § 1 až § 14 o. z. na dříve (do 31. 12. 2013) vzniklé 
právní vztahy (poměry). Vznik právních vztahů a práva a povinnosti z nich 
vzniklé v době do 31. 12. 2013 se i v době od 1. 1. 2014 řídí dosavadní právní 
úpravou. V daném případě se právní vztah účastníků řídí minulým občanským 
zákoníkem (když plnění žalobce bylo poskytnuto před 31. 12. 2013), argumenty, 
které žalovaná vztahuje k vybraným ustanovením nového občanského zákoníku a 
jejich aplikovatelnosti v projednávané věci, se proto nemohou prosadit (srov. 
rozsudek Nejvyššího soudu ze dne 16. 6. 2015, sp. zn. 21 Cdo 3612/2014, 
uveřejněný ve Sbírce soudních rozhodnutí a stanovisek pod č. 4, ročník 2016, či 
usnesení Nejvyššího soudu ze dne 25. 5. 2016, sp. zn. 33 Cdo 1987/2016). V 
daném případě však není ani zřejmé, z čeho žalovaná dovozuje nepoctivost 
postupu žalobce a jeho požadavku na vydání bezdůvodného obohacení. Žalobce v 
řízení uplatňuje pouze právo na vrácení plnění poskytnutého na náhradu škody, 
která žalované nevznikla (žalobcem uplatněné právo tedy nevzniklo v důsledku 
jeho trestné činnosti, ale v důsledku toho, že plnil žalované dluh, který 
neměl). Stejně tak neměl postup žalobce při vymáhání práva na vydání 
bezdůvodného obohacení vliv na možnost žalované požadovat po žalobci jiné 
škody, které jí trestnou činností žalobce (případně) vznikly. Veškeré 
skutečnosti, která žalovaná nyní namítá (zejm. nemožnost zjistit po určitou 
dobu skutečný rozsah škod či osobu povinného), mohly (a měly) být uplatněny při 
vymáhání těchto práv, nejedná se však o relevantní námitky proti právu žalobce 
na vydání bezdůvodného obohacení, které je vázáno na způsobení jiné škody 
(škody za ztrátu pozemků), jež existuje samostatně vedle případných dalších 
škod majících původ v trestné činnosti žalobce.

Z výše uvedeného plyne, že otázka vzniku bezdůvodného obohacení žalované, k 
němuž došlo zrušením výroku o náhradě škody v trestním rozsudku, byla odvolacím 
soudem rozhodnuta v souladu s ustálenou rozhodovací praxí dovolacího soudu. 
Nejvyššímu soudu proto nezbylo než dovolání žalované odmítnout, pokud směřovalo 
proti té části výroku II. napadeného rozsudku, kterou bylo rozhodnuto o 
povinnosti žalované zaplatit žalobci částku ve výši 1.465.450 Kč (§ 243c odst. 
1 věta první o. s. ř.).

Dovolání žalované bylo nicméně shledáno přípustným i důvodným ve vztahu k té 
části výroku II. napadeného rozsudku, kterou bylo rozhodnuto o povinnosti 
žalované zaplatit žalobci úrok z prodlení, protože otázku počátku prodlení 
žalované posoudil odvolací soud v rozporu s ustálenou rozhodovací praxí 
dovolacího soudu.

Jak bylo uvedeno výše, praxe Nejvyššího soudu je ustálena v závěru, že plnil-li 
žalovaný na neexistující dluh na základě povinnosti uložené pravomocným 
rozhodnutím soudu, které neodpovídá skutečným hmotněprávním poměrům, pak 
žalobci vzniká bezdůvodné obohacení okamžikem, kdy bylo rozhodnutí, na jehož 
základě bylo plněno, pravomocně zrušeno (srov. výše citovaná rozhodnutí 
Nejvyššího soudu, zejm. rozsudek ze dne 23. 4. 2014, sp. zn. 31 Cdo 3309/2011). 
Vzniká-li bezdůvodné obohacení až pravomocným zrušením rozhodnutí, na jehož 
základě bylo plněno, nemůže se před tímto okamžikem dostat obohacený do 
prodlení s vrácením bezdůvodného obohacení a nemůže mu ani vzniknout povinnost 
platit úroky z prodlení (§ 517 odst. 2 obč. zák.).

V daném případě byl výrok trestního rozsudku o náhradě škody zrušen usnesením 
Krajského soudu v Hradci Králové ze dne 22. 12. 2015, č. j. 6 T 8/2006-3382, ve 
spojení s usnesením Vrchního soudu v Praze ze dne 10. 2. 2016, sp. zn. 5 To 
8/2016, které nabylo právní moci dne 10. 2. 2016, pokud tedy odvolací soud 
uložil žalované povinnost zaplatit úroky z prodlení již od 11. 3. 2010, 
postupoval v rozporu s ustálenou praxí dovolacího soudu. Vzhledem k tomu, že ve 
věci nejsou dány podmínky pro změnu rozhodnutí odvolacího soudu, Nejvyšší soud 
rozsudek odvolacího soudu zrušil v části výroku II., kterou byl změněn rozsudek 
soudu prvního stupně ohledně úroku z prodlení a žalované byla uložena povinnost 
zaplatit žalobci úrok z prodlení ve výši 7 % z částky 1.465.450 Kč od 11. 3. 
2010 do zaplacení, jakož i v navazujícím výroku III. o náhradě nákladů řízení 
(§ 243e odst. 1 o. s. ř.), a věc vrátil v tomto rozsahu odvolacímu soudu k 
dalšímu řízení (§ 243e odst. 2 věta první o. s. ř.).

Odvolací soud je ve smyslu § 243g odst. 1, části věty první za středníkem, o. 
s. ř. ve spojení s § 226 o. s. ř. vázán právními názory dovolacího soudu v 
tomto rozhodnutí vyslovenými.

O náhradě nákladů řízení včetně nákladů řízení dovolacího rozhodne soud v rámci 
nového rozhodnutí o věci (§ 243g odst. 1, věta druhá, o. s. ř.).

Proti tomuto rozsudku není opravný prostředek přípustný.


V Brně dne 29. listopadu 2017


Mgr. Petr Kraus
předseda senátu



