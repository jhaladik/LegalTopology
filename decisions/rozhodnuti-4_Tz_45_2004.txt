Soud: Nejvyšší soud

Spisová značka: 4 Tz 45/2004

Datum rozhodnutí: 31.03.2004

Typ rozhodnutí: ROZSUDEK




4 Tz 45/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 31. 
března 2004 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného L. H., proti usnesení Okresního 
soudu v Sokolově ze dne 18. 9. 2003,  čj. PP 833/2000-13, a rozhodl podle § 268 
odst. 2, § 269 odst. 2 tr. ř., takto:

Napadeným usnesením byl v ustanovení § 64 odst. 1, věty za středníkem, tr. 
zák., a v řízení, které mu předcházelo, v ustanoveních  § 2 odst. 5, odst. 6 
tr. ř., porušen zákon v neprospěch obviněného L. H.

Napadené usnesení se v celém rozsahu zrušuje. Dále se zrušují všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

	

O d ů v o d n ě n í :

Rozsudkem Okresního soudu v Sokolově ze dne 25. července 2000, čj. 4 T 
131/99-77, byl obviněný L. H. uznán vinným trestným činem krádeže podle § 247 
odst. 1 písm. b), e) tr. zák. dílem dokonaným a dílem nedokonaným podle § 8 
odst. 1 tr. zák. a trestným činem maření výkonu úředního rozhodnutí podle § 171 
odst. 1 písm. c) tr. zák., kterých se dopustil jednáním popsaným pod bodem 1) a 
2) výroku o vině tohoto rozsudku. Za to byl podle § 247 odst. 1 za použití § 35 
odst. 2 tr. zák. odsouzen k souhrnnému trestu odnětí svobody v trvání 15 
měsíců, přičemž podle § 39a odst. 2 písm. c) tr. zák. byl pro výkon tohoto 
trestu zařazen do věznice s ostrahou a podle § 49 odst. 1 tr. zák. mu byl 
uložen trest zákazu řízení motorových vozidel na dobu 5 roků. Zároveň byl podle 
§ 35 odst. 2 tr. zák. zrušen výrok o trestu, jakož i všechna další rozhodnutí 
na tento výrok obsahově navazující, pokud vzhledem ke změně, k níž došlo 
zrušením pozbyla podkladu, z trestního příkazu Okresního soudu v Chebu ze dne 
7. 3. 2000, sp. zn. 2 T 28/2000, který nabyl právní moci dne 21. 3. 2000, a 
jímž mu byl uložen souhrnný trest za trestné činy § 247 odst. 1 písm. e), § 171 
odst. 1 písm. c), § 201 písm. b) a § 184 tr. zák. Rozsudek nabyl právní moci 
dne 25. 7. 2000, když jak státní zástupce tak obviněný i za osoby k tomu 
oprávněné se vzdali práva odvolání.

Rozsudkem Okresního soudu v Karlových Varech ze dne 30. prosince 2002, sp. zn. 
3 T 97/99, byl obviněný L. H. při nezměněných skutkových zjištěních a použité 
právní kvalifikaci, a při nezměněných výrocích o náhradě škody, tak jak jsou 
uvedeny ve výroku rozsudku Okresního soudu v Karlových Varech ze dne 4. 6. 
2001, čj. 3 T 97/99-591, odsouzen podle § 247 odst. 2 za použití § 35 odst. 2 
tr. zák. k souhrnnému trestu odnětí svobody v trvání 20 měsíců, přičemž podle § 
39a odst. 2 písm. c) tr. zák. byl pro výkon trestu zařazen do věznice s 
ostrahou. Podle § 49 odst. 1 tr. zák. mu byl uložen trest zákazu činnosti 
spočívající v zákazu řízení motorových vozidel na dobu pěti let. Podle § 35 
odst. 2 tr. zák. byl zrušen výrok o trestu rozsudku Okresního soudu v Sokolově 
sp. zn. 4 T 131/99 ze dne 25. 7. 2000, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením 
pozbyla podkladu. Rozsudek nabyl právní moci dne 30. 12. 2002, když jak státní 
zástupce tak obviněný i za osoby k tomu oprávněné se vzdali práva odvolání.

Usnesením ze dne 18. 9. 2003, čj. PP 833/2000-13, rozhodl Okresní soud v 
Sokolově tak, že obviněný L. H. podle § 64 odst. 1 tr. zák. vykoná zbytek 
trestu odnětí svobody v trvání 15 měsíců uloženého mu rozsudkem Okresního soudu 
v Sokolově ze dne  25. 7. 2000, sp. zn. 4 T 131/99, ze kterého byl podmíněně 
propuštěn na základě usnesení Okresního soudu v Sokolově ze dne 9. 1. 2001, sp. 
zn. PP 833/2000, při stanovení zkušební doby v trvání dvou roků. Toto usnesení 
nabylo právní moci dne 19. 9. 2003, když jak obviněný tak státní zástupce se 
vzdali práva stížnosti.

Proti posledně citovanému usnesení Okresního soudu v Sokolově podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněného L. H. Okresnímu soudu ministr spravedlnosti vytýká porušení 
zákona v ustanovení § 2 odst. 6 tr. ř. ve vztahu k § 35 odst. 2 tr. zák. V té 
souvislosti uvedl, že napadené usnesení bylo nadbytečné a v rozporu s 
ustanovením § 35 odst. 2 tr. zák., neboť rozsudkem Okresního soudu v Karlových 
Varech ze dne 4. 6. 2001, čj. 3 T 97/99-591, ve spojení s rozsudkem téhož soudu 
ze dne 30. 12. 2002,  čj. 3 T 97/99-705, byl výrokem o souhrnném trestu podle § 
35 odst. 2 tr. zák. zrušen výrok o trestu z rozsudku Okresního soudu v Sokolově 
ze dne 25. 7. 2000, sp. zn. 4 T 131/99, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu, tedy též navazující usnesení Okresního soudu v Sokolově ze 
dne 9. 1. 2001, čj. PP 833/2000-4, jímž byl obviněný L. H. podle § 61 odst. 1 
písm. a) tr. zák. podmíněně propuštěn z výkonu trestu odnětí svobody v trvání 
15 měsíců, uložený mu rozsudkem Okresního soudu v Sokolově ze dne 25. 7. 2000, 
čj. 4 T 131/99-77. V závěru stížnosti pro porušení zákona proto ministr 
spravedlnosti navrhl, aby Nejvyšší soud podle  § 268 odst. 2 tr. ř. vyslovil, 
že napadeným usnesením Okresního soudu v Sokolově došlo k porušení zákona ve 
výše uvedených ustanoveních trestního řádu a trestního zákona v neprospěch 
obviněného L. H., aby podle § 269 odst. 2 tr. ř. toto usnesení zrušil a zrušil 
též všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušení, pozbyla podkladu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 64 odst. 1 tr. zák. jestliže podmíněně propuštěný nebo  odsouzený, u 
něhož se podmíněně  upustilo od  výkonu zbytku trestu zákazu činnosti nebo 
zákazu  pobytu,  vedl  ve  zkušební  době  řádný  život  a vyhověl uloženým 
podmínkám, vysloví soud,  že se osvědčil; jinak rozhodne, a to  popřípadě  již  
během  zkušební  doby,  že  se zbytek trestu vykoná.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy   a  povinnostmi  uvedenými  v   tomto zákoně  a  za 
součinnosti stran tak, aby byl  zjištěn skutkový stav věci, o němž nejsou 
důvodné pochybnosti, a to  v rozsahu, který je nezbytný pro jejich  
rozhodnutí.  Doznání  obviněného  nezbavuje  orgány  činné v trestním   řízení  
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud povinnosti,  aby  sám  doplnil dokazování v rozsahu potřebném 
pro své rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu. 

Citovanými ustanoveními trestního zákona a trestního řádu se Okresní soud v 
Sokolově při vydání napadeného usnesení neřídil. 

Z obsahu citovaných trestních spisů vyplývá, že obviněný L. H. byl nejprve 
odsouzen rozsudkem Okresního soudu v Sokolově ze dne 25. července 2000, čj. 4 T 
131/99-77, k souhrnnému trestu odnětí svobody v trvání 15 měsíců, ze kterého 
byl na základě usnesení Okresního soudu v Sokolově ze dne 9. 1. 2001, čj. PP 
833/2000-4, podmíněně propuštěn. Následně rozsudkem Okresního soudu v Karlových 
Varech ze dne 30. prosince 2002, čj. 3 T 97/99-705, byl zrušen výrok o trestu 
uložený obviněnému výše citovaným rozsudkem Okresního soudu v Sokolově, jakož i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu. Tím došlo i ke zrušení usnesení 
Okresního soudu v Sokolově ze dne 9. 1. 2001,  čj. PP 833/2000-4, jímž byl 
obviněný L. H. podmíněně propuštěn z výkonu trestu odnětí svobody v trvání 15 
měsíců. Přestože měl Okresní soud v Sokolově při rozhodování o nařízení zbytku 
trestu k dispozici a ve veřejném zasedání byl i čten opis z rejstříku trestů, 
ve kterém byl uveden rozsudek Okresního soudu v Karlových Varech ze dne 30. 
prosince 2002, čj. 3 T 97/99-705, jímž byl v rámci ukládání souhrnného trestu 
zrušen trest uložený obviněnému rozsudkem ze dne 25. 7. 2000, sp. zn. 4 T 
131/99, rozhodl nesprávně tak, že obviněný podle  § 64 odst. 1 tr. zák. vykoná 
zbytek již zrušeného trestu odnětí v trvání 15 měsíců. Tím došlo k porušení 
zákona nejen v  citovaném ustanovení, nýbrž v řízení, které vydání napadeného 
rozhodnutí předcházelo, též v ustanoveních § 2 odst. 5, odst. 6 tr. ř., v 
neprospěch obviněného L. H., neboť nebyl náležitě zjištěn skutkový stav o němž 
nejsou pochybnosti a nebyly též odpovědně zhodnoceny existující důkazy. 
Vytýkané porušení zákona též v ustanovení § 35 odst. 2 tr. zák. Nejvyšší soud 
neshledal, neboť v daném případě užití ustanovení týkající se souhrnného trestu 
při tomto rozhodování zde nepřicházelo v úvahu. 

V důsledku porušení zákona v neprospěch obviněného musel Nejvyšší soud napadené 
usnesení podle § 269 odst. 2 tr. ř. zrušit, a to včetně všech rozhodnutí, na 
zrušené usnesení obsahově navazujících, pokud vzhledem ke změně, k níž došlo 
zrušením, pozbyla podkladu. Vzhledem k povaze věci a výše uvedeným skutečnostem 
již dalšího rozhodnutí není zapotřebí, protože nápravy je dosaženo zrušením 
napadeného rozhodnutí.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. 
ř.).    

V Brně dne 31. března 2004

Předseda senátu:

JUDr.  Juraj  M a l i k  

	
