Soud: Nejvyšší soud

Spisová značka: 22 Cdo 752/99

Datum rozhodnutí: 08.02.2001

Typ rozhodnutí: Rozsudek


Kategorie rozhodnutí: C




22 Cdo 752/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců JUDr. Františka Baláka a JUDr. Marie Rezkové, ve věcí 
žalobců: A/ M. J., a B/ J. B., oběma zastoupeným advokátem, proti žalovanému J. 
v. d., o určení neplatnosti kupní smlouvy a o vyklizení nemovitosti oproti 
zaplacení kupní ceny, vedené u Okresního soudu v Táboře pod sp. zn. 5 C 33/95, 
o dovolání žalobců proti rozsudku Krajského soudu v Českých Budějovicích, 
pobočka v Táboře, ze dne 19. května 1998, čj. 15 Co 578/97-74, t a k t o :

I. Dovolání se zamítá.

II. Žádný z účastníků nemá právo na náhradu nákladů dovolacího řízení.

O d ů v o d n ě n í :

	Okresní soud v Táboře rozsudkem ze dne 4. července 1996, čj. 5 C 
33/95-56, určil, "že kupní smlouva ze dne 13. 11. 1972 uzavřená mezi 
prodávající K. B. a odpůrcem - kupujícím výrobním družstvem J., ohledně 
stavební parcely č. 131 s domem č. 171 a zahradou parc. č. 137/2 v kat. úz. V. 
n. L. se všemi součástmi a příslušenstvím za kupní cenu 59.059,40 Kč, nyní 
zapsanou v katastru nemovitostí u Katastrálního úřadu v T. pro obec a kat. 
území V. n. L. na LV č. 773 jako st. parc. 2368 s domem č. p. 171 o výměře 
1.019 m2 a zahrada parc. č. 2369 o výměře 337 m2 je neplatná". Žalovanému 
uložil povinnost nemovitosti vyklidit a předat je vyklizené žalobcům, kterým 
uložil povinnost zaplatit žalovanému kupní cenu 59.059,40 Kč, vše do 30 dnů od 
právní moci rozsudku. Dále rozhodl o nákladech řízení a zastavil řízení o 
návrhu na vydání předběžného opatření.

	Okresní soud vyšel ze zjištění, že dnes již zemřelá matka žalobců K. B. 
prodala v roce 1972 kupní smlouvou uvedenou shora předmětné nemovitosti 
žalovanému. Tato kupní smlouva je však podle žalobců absolutně neplatná, neboť 
prodávající ji uzavřela nesvobodně pod tlakem bezprávné výhrůžky tehdejšího 
národního výboru, která spočívala v tom, že pokud smlouvu neuzavře, nebude jí 
uvolněn byt v rodinném domku, jehož byla vlastnicí, který však byl obsazen 
nájemníkem, a bude nucena setrvat ve velmi špatném bytě, umístěném ve staré 
faře. 

Podle okresního soudu žalobci jako právní nástupci prodávající prokázali 
naléhavý právní zájem na zjištění neplatnosti předmětné kupní smlouvy ve smyslu 
§ 80 písm. c) občanského soudního řádu ve znění, účinném k 31. 12. 2000 (dále 
jen "OSŘ"). V roce 1953 byla rodina B. vystěhována ze svého bytu ve V. do 
budovy fary v obci D., kde jim byl přidělen byt IV. kategorie. Stalo se tak za 
situace, kdy K. B. vlastnila ve V. n. L. dva domy a snažila se v jednom z nich 
získat kvalitnější byt, než který jim byl přidělen. O uvolnění bytu ve svém 
domě se jmenovaná dožadovala řadu let, nebylo jí vyhověno, naopak jí bylo 
Městským národním výborem ve V. n. L. uloženo provést opravy domu čp. 171, na 
které však neměla dostatek prostředků. Začátkem sedmdesátých let se jí naskytla 
možnost zlepšení bytové situace za předpokladu, že prodá dům čp. 171 
žalovanému, proto na takový návrh přistoupila a poté jí byl "přidělen náhradní 
byt". Soud v této souvislosti konstatoval, že sice nebylo prokázáno, že by ze 
strany žalovaného či uvedeného městského národního výboru byl na K. B. vyvíjen 
fyzický nátlak k tomu, aby dům čp. 171 žalovanému prodala, dovodil však, že 
jmenovaná se nacházela pod psychickým tlakem. Uvedl, že jí v roce 1972 bylo 69 
let "a nelze se divit tomu, že vidina lepšího bydlení ji přiměla k podpisu 
kupní smlouvy". Ani toto nelze hodnotit jako bezprávnou výhrůžku, jedná se však 
"o jiný druh fyzického donucení", který podle názoru soudu činil právní úkon - 
uzavření kupní smlouvy - neplatným, neboť nebyl učiněn svobodně. Jde o 
neplatnost absolutní, působící přímo ze zákona. Okresní soud proto vyslovil 
neplatnost smlouvy a rozhodl o povinnosti účastníků vrátit si navzájem přijatá 
plnění.

	Krajský soud v Českých Budějovicích, pobočka v Táboře, rozsudkem ze dne 
19. května 1998, čj. 15 Co 578/97-74, změnil rozsudek soudu prvního stupně ve 
výrocích o určení neplatnosti kupní smlouvy, o povinnosti žalovaného 
nemovitosti vyklidit a o platební povinnosti žalobců tak, že žalobu zamítl. 
Odvolací soud vyšel ze skutkových zjištění soudu prvního stupně, zaujal však 
jiné právní hodnocení věci. Uvedl, že právní otázka platnosti předmětné kupní 
smlouvy, o níž bylo rozhodováno na základě žaloby na určení, měla povahu otázky 
předběžné ve vztahu k jiné právní otázce, a nemohl být tedy dán naléhavý právní 
zájem žalobců na určení neplatnosti kupní smlouvy smyslu § 80 písm. c) OSŘ, 
bylo-li možno žalovat na určení samotného práva, to je zůstavitelčina 
vlastnictví. Je zřejmé, že žalobci se jednoznačně snažili dosáhnout zjištění, 
že ke dni své smrti byla K. B. vlastnicí předmětných nemovitostí, a to proto, 
aby byl dán důvod k zahájení řízení o dodatečném projednání dědictví po ní. 
Proto by bylo možné připustit naléhavý právní zájem žalobců na určení 
vlastnictví K. B. k předmětným nemovitostem ke dni její smrti, ale nikoliv 
určení neplatnosti kupní smlouvy. V této souvislosti uzavřel, že výrok určující 
neplatnost kupní smlouvy by nemohl být ani podkladem pro záznam vlastnického 
práva v katastru nemovitostí a již z toho důvodu nezbylo, než podle § 220 odst. 
l OSŘ změnit výrok o určení neplatnosti kupní smlouvy tak, že byl návrh 
zamítnut.

	Podle odvolacího soudu není návrh důvodný ani z věcných důvodů. Soud 
prvního stupně nesprávně posoudil otázku hranice mezi nesvobodným projevem vůle 
při uzavření smlouvy (§ 37 občanského zákoníku ve znění před 1. l. 1992 - dále 
jen "ObčZ") a mezi smlouvou uzavřenou v tísni za nápadně nevýhodných podmínek 
(§ 49 odst. 3 ObčZ). Skutečnost, že K. B. přistoupila k uzavření kupní smlouvy 
nikoliv pod tlakem výhrůžky, ale proto, že bydlela v nevyhovujících podmínkách 
a že jí bylo přislíbeno zlepšení podmínek bydlení v případě uzavření kupní 
smlouvy, bylo možno kvalifikovat toliko jako tíseň, to je objektivní stav, pro 
který není rozhodné, jak vznikl. Uzavření smlouvy v tísni za nápadně 
nevýhodných podmínek bylo v roce 1972 toliko důvodem k odstoupení od smlouvy. 
Předmětná smlouva tedy není neplatná a nelze se proto domáhat vzájemného 
vrácení plnění. Za této situace se odvolací soud nemusel zabývat námitkou 
vydržení vlastnického práva žalovaným, ani námitkou promlčení práva na 
odstoupení od smlouvy.

	Proti rozsudku odvolacího soudu podávají žalobci dovolání, jehož 
přípustnost opírají o ustanovení § 238 odst. l písm. a) OSŘ a ve kterém 
uplatňují dovolací důvody uvedené v § 241 odst. 3 písm. b), c) a d) OSŘ. 
Neztotožňují se s názorem odvolacího soudu, že nebyl dán naléhavý právní zájem 
žalobců na určení neplatnosti předmětné kupní smlouvy. Odvolací soud zřejmě 
vycházel z právního názoru uvedeného v rozsudku Vrchního soudu v Praze sp. zn. 
Cdo 63/92, který je nesprávný. Odkazují na dikci § 80 písm. c) OSŘ a 
připomínají, že je zde použit přítomný čas. Soud proto může určovat zda tu 
právo je či není a nikoliv, zda tu právní vztah byl a skončil. V této 
souvislosti odkazují na práci Josefa Pužmana "Právní nároky a jejich 
uplatňování" (Orbis-Praha 1965). Uzavírají, že nelze určit existenci či 
neexistenci práva ve vztahu k minulosti, a proto nebylo možno žalovat jinak, 
než na určení neplatnosti předmětné kupní smlouvy. Nemůže obstát ani 
argumentace odvolacího soudu o tom, že výrok určující neplatnost kupní smlouvy 
by nemohl být podkladem pro zápis vlastnického práva do katastru nemovitostí. 
Dodávají, že i kdyby byl názor odvolacího soudu v otázce neprůkaznosti 
naléhavého právního zájmu na určení neplatnosti kupní smlouvy správný, pak 
pochybil, pokud nesplnil svoji poučovací povinnost podle § 5 OSŘ. V této 
souvislosti uvádějí, že otázka správnosti či nesprávnosti žalobního návrhu je 
otázkou procesní a součástí poučovací povinnosti není návrh či pomoc účastníku, 
spočívající v tom, co mohl nebo měl v daném okamžiku učinit, ale jen taková 
pomoc, aby mohl zákonem stanoveným způsobem vyjádřit, co v řízení sám hodlá 
učinit. Měli tedy být soudem upozorněni na chybné procesní uplatnění nároku, 
neboť to, čeho chtěli dosáhnout, bylo soudu naprosto zřejmé. Nesouhlasí s 
názorem odvolacího soudu ani pokud jde o otázku existence svobody či nesvobody 
vůle K. B. při uzavírání kupní smlouvy. I v době jejího uzavírání existovalo 
ustanovení § 37 ObčZ. Je pravda, že podle § 49 odst. 3 ObčZ okolnosti tísně 
byly důvodem pro odstoupení od smlouvy. Tyto okolnosti žalobci však 
neuplatňovali. Argumentovali nesvobodou projevu vůle jejich právní předchůdkyně 
a odvolací soud proto měl zjistit, zda nepříznivý stav, v němž se K. B. 
nacházela, je stavem pouhé tísně, či již nezakládá znaky nesvobody vůle. 
Připomínají, že jmenovaná byla v dané době vystavována psychickému tlaku, bylo 
na ní vynucováno darování nemovitostí státu, bydlela ve staré faře, to je v 
kamenném domě na samotě a byl jí odpírán nárok bydlet ve svém vlastním domě, ač 
existovalo ustanovení § 23 odst. l zákona č. 41/1964 Sb., o hospodaření s byty, 
podle něhož měly národní výbory pomáhat k tomu, aby se do rodinného domku mohli 
nastěhovat jeho vlastníci. Byla naopak nucena bydlet v nevyhovujícím bytě a 
dané situace žalovaný využil. Sama K. B. vycházela z toho, že její vůle nebyla 
svobodná, což je zřejmé již ze skutečnosti, že podala výzvu k vydání 
předmětných nemovitostí podle zákona č. 87/1991 Sb. Odvolací soud se vypořádal 
pouze s jedním důvodem pro který by mohla být kupní smlouva posouzena jako 
absolutně neplatný právní úkon. Nevzal v úvahu, a to z úřední povinnosti, zda 
neexistují další důvody absolutní neplatnosti kupní smlouvy, např. neurčitost, 
nesrozumitelnost, rozpor s ustanovením § 399 odst. 2 ObčZ ve znění platném v 
době uzavírání smlouvy, tak, aby nemohla být jeho rozhodnutím založena překážka 
rozhodnuté věci. Namítají, že předmětná kupní smlouva je neurčitá a 
nesrozumitelná. Nemovitosti totiž nejsou v kupní smlouvě dostatečně 
identifikovány, není zřejmé ve kterém katastrálním území se nacházejí, na 
kterém LV jsou zapsány. Poukazují na to, že pozemky jsou uváděny jako 
příslušenství, ač jde o samostatné věci. Odkazují na ustanovení § 6 odst. 2 
vyhlášky č. 23/1964 Sb. Parcelní čísla jsou do smlouvy "jako by dopisována", 
přičemž není zřejmé, kdy se tak stalo. Smlouva obsahuje dodatek, jehož obsahem 
jsou názory nadřízeného orgánu kupujícího o tom, že některá ustanovení smlouvy 
jsou neplatná. Není zřejmé, zda by Karla Bendová smlouvu uzavřela bez existence 
čl. IV, ve kterém byl přechod vlastnictví vázán na registraci smlouvy státním 
notářstvím. Ze smlouvy je patrno, že byla sepsána 13. 12. 1972, ale prodávající 
podepsána až 22. 3. 1973. To svědčí o její snaze prodej odložit s nadějí, že 
nebude státním notářem registrována. Ze smlouvy není zřejmé, zda ji na straně 
kupujícího podepsal vedle předsedy i další člen představenstva družstva, který 
k tomu byl oprávněn, když druhý podpis na smlouvě je nečitelný. Soudy se 
nezabývaly ani otázkou kupní ceny prodávaných nemovitostí, a to z hlediska, zda 
nebyla překročena cena stanovená podle cenových předpisů. V této souvislosti 
zmiňují hodnotu stodoly, která měla být patrně nižší. Navrhují, aby dovolací 
soud zrušil rozsudek odvolacího soudu a věc mu vrátil k dalšímu řízení.

	Žalovaný se k dovolání nevyjádřil.

Nejvyšší soud v řízení o dovolání postupoval podle procesních předpisů, 
platných k 31. 12. 2000 (hlava první, bod 17 zák. č. 30/2000 Sb., tedy podle 
občanského soudního řádu ve znění před novelou, provedenou tímto zákonem) a po 
zjištění, že dovolání je přípustné podle § 238 odst. 1 písm. a/ OSŘ, že je 
uplatněn dovolací důvod upravený v § 241 odst. 3 písm. d/ OSŘ a že jsou splněny 
i další náležitosti dovolání a podmínky dovolacího řízení (zejména § 240 odst. 
1, § 241 odst. 1 OSŘ), napadené rozhodnutí přezkoumal a zjistil, že dovolání 
není důvodné.

Podle § 37 Občz ve znění, platném v době uzavření předmětné kupní smlouvy, 
právní úkon musí být učiněn svobodně a vážně, určitě a srozumitelně; jinak je 
neplatný. Svobodu vůle vylučuje fyzické donucení k provedení úkonu a také 
donucení psychické, spočívající v tom, že na vůli jednajícího působí bezprávná 
vyhrůžka.

	Bezprávnou výhrůžkou je výhrůžka, kterou je vynucováno něco, co nesmí 
být vynucováno. Může spočívat v tom, že je vyhrožováno něčím, co hrozící vůbec 
není oprávněn provést, nebo co sice oprávněn provést je, ale nesmí tím hrozit 
tak, aby někoho pohnul k určitému právnímu úkonu; není třeba, aby cíl, který je 
sledován použitím bezprávné výhrůžky, byl sám protiprávní. Musí dále jít o 
výhrůžku takového druhu a takové intenzity, aby podle okolností a povahy 
konkrétního případu u toho, vůči komu jí bylo použito, vzbudila důvodnou bázeň 
a výhrůžka musí být adresována tomu, jehož právní úkon se vynucuje, nebo osobám 
jemu blízkým (rozsudek Nejvyššího soudu z 9. 12. 1998, sp. zn. 3 Cdon 1522/96, 
publikovaný v časopise Soudní judikatura č. 2/1999). Mezi bezprávnou vyhrůžkou 
a právním úkonem musí být příčinná souvislost.

Podle tvrzení dovolatelů nebyla vůle jejich matky při uzavírání kupní smlouvy s 
žalovaným svobodná. To dovozují ze skutečnosti, že byla pod dlouhodobým 
nátlakem městského národního výboru, aby dům darovala státu, přičemž pracovníci 
národního výboru ji nutili, aby bydlela v nevyhovujících podmínkách na staré 
faře a bezprávně ji vyhrožovali, že na staré faře bude muset zůstat; upírali ji 
právo bydlet ve svém domě. O tom žalovaný podle nich věděl a také to využil.

	Soud prvního stupně, z jehož skutkových zjištění odvolací soud vyšel, 
uvedl, že matka žalované bydlela na faře ve velmi špatných podmínkách. 
(Neučinil ovšem zjištění, kdy se z fary odstěhovala, zejména v souvislosti s 
tím, že od roku 1970 jí byla korespondence doručována na adresu žalobkyně a 
tato adresa je též uvedena v kupní smlouvě jako bydliště prodávající). Teprve 
počátkem 70. let se objevila možnost zlepšit podmínky bydlení, prodá-li 
předmětný dům, a této možnosti využila. Podle soudu prvního stupně "nelze se 
divit tomu, že vidina lepšího bydlení ji přiměla k podpisu kupní smlouvy ... 
ani toto nelze hodnotit jako bezprávnou výhružku, jedná se však o jiný druh 
fyzického (správně patrně psychického) donucení, který podle názoru soudu činí 
právní úkon ... neplatným, neboť nebyl učiněn svobodně". 

	Zjištění, že vůle prodávající nebyla omezena bezprávnou výhružkou, 
odpovídá obsahu spisu. Národní výbor sice na převodkyni dříve působil, aby 
předmětný dům darovala státu, a to pro jeho zanedbanost (dovolací soud 
nepochybuje o tom, že k zanedbání došlo v důsledku tehdejších poměrů). Soudy 
však neučinily skutkové zjištění, že by národní výbor nutil převodkyni, aby dům 
prodala žalovanému, a to pod výhružkou, že jinak bude nucena setrvat nadále v 
bytě na faře, resp. že jí nebude jinak uvolněn byt v rodinném domku. Naopak z 
výpovědi svědka F. L. okresní soud zjistil, že při jednání o prodeji domu měla 
prodávající dvě podmínky, za kterých byla ochotna dům prodat, a jednou z nich 
bylo uvolnění bytu v jejím rodinném domku. Toto zjištění podporuje i 
korespondence mezi převodkyní a žalovaným na čl. 30 - 35 spisu, která byla v 
řízení konstatována (čl. 38). Jde o pasáž, ve které žalovaný sděluje 
převodkyni, že o jejich neúnosných bytových poměrech v D. informoval předsedu 
národního výboru, nezná však zatím stanovisko bytové komise (čl. 33); to 
podporuje závěr, že to byla prodávající, která vázala prodej domu na přidělení 
bytu, a že k jednání žalovaného s národním výborem o uvolnění bytu pro 
převodkyni došlo až po zahájení jednání o prodeji domu. Z korespondence 
vyplývá, že prodávající se snažila vyjednat v rámci daných poměrů výhodnou cenu 
(ostatně dovolatelé sami naznačují, že cena mohla převýšit i cenu určenou podle 
cenových předpisů), a také tato okolnost nenasvědčuje existenci jednání pod 
tlakem právně významné bezprávné výhružky.

	Občanský zákoník stanoví pouze obecně, že právní úkon, který nebyl 
učiněn svobodně, je neplatný. V případě nepřímého (psychického) donucení 
jednající sice projevuje vlastní vůli, ale je tu vada v pohnutce, která vedla k 
vytvoření této vůle, neboť pohnutkou byla bezprávná vyhrůžka. Vůle subjektů 
právních úkonů je zpravidla podmíněna určitými skutečnostmi (pohnutkami), které 
mohou omezovat její svobodu; takové omezení je právně významné jen za určitých 
podmínek, stanovených zákonem (např. pokud kupující je omezen finančními 
možnostmi, je též "donucen" zakoupit levnější a méně kvalitní zboží, než by si 
přál, toto omezení vůle však není právně významné). Právně významné je takové 
omezení svobody vůle, ke kterému došlo v důsledku přímého nebo nepřímého 
donucení (přímé donucení nebylo žalobci tvrzeno). Také při jednání v tísni jde 
o vadu v pohnutce, kterou je tíseň, a ani v tomto případě neprojevuje jednající 
zcela svobodnou vůli; nejedná však pod vlivem fyzického donucení ani bezprávné 
vyhrůžky, a proto na tento stav nelze vztáhnout § 37 ObčZ. Nepřímé donucení a 
tíseň jsou podobné jevy, neboť v obou případech se vůle jednajícího utváří pod 
vlivem právně významné pohnutky jinak, než by se utvářela nebýt skutečnosti 
tuto pohnutku utvářející, liší se však v tom, že nepřímé donucení předpokládá, 
na rozdíl od tísně, bezprávnou vyhrůžku.

Zákon blíže nestanoví, co je třeba rozumět svobodou vůle, případně nepřímým 
donucením; judikatura proto vychází z právní teorie, která tuto otázku řeší 
dlouhodobě ustáleně a jednotně tak, jak je uvedeno ve shora citovaném rozsudku 
Nejvyššího soudu, a za právně významné považuje nepřímé donucení, které bylo 
vykonáno kvalifikovanou vyhrůžkou.

	V dané věci je zřejmé, že vůle prodávající se utvářela v důsledku 
skutečností, nastálých po roce 1948, tedy i v důsledku toho, že jí bylo 
znemožněno bydlet ve vlastním domě. Nebylo však prokázáno, že by se tato vůle 
vytvářela pod vlivem bezprávné vyhrůžky, která by v ní vyvolala důvodnou bázeň. 
Prodávající prodala dům, jehož údržba v daných poměrech přesahovala její 
možnosti, za cenu kterou bylo možno dosáhnout a jako podmínku si též stanovila 
uvolnění bytu v rodinném domku, ke kterému jí žalovaný pomohl. K tvrzení 
dovolatelů, že k rozhodnutí o prodeji přispěla okolnost, že pracovníci 
národního výboru na ni naléhali, aby dům, jehož údržbu nemohla zajistit, 
darovala státu, je třeba uvést, že nešlo o bezprávnou vyhrůžku, která by 
směřovala k prodeji domu právě žalovanému a za úplatu. Správný je právní názor 
odvolacího soudu, že mohlo jít o jednání v tísni, nešlo však o nesvobodnou vůli 
utvářenou bezprávnou vyhrůžkou.

	Lze poznamenat, že podle judikatury Ústavního soudu "hrozba nepřidělení 
odpovídajícího bytu bývalým místním národním výborem, zvláště s přihlédnutím k 
neutěšené zdravotní situaci rodiny a k období totality, představuje pro 
převodce všechny znaky tísně, neboť za podmínek demokratického státu by 
nemovitosti nikdy neprodal" (Nález z 11. 2. 1998, sp. zn. II. ÚS 296/96). 

Pokud pak dovolatelé tvrdí, že sama prodávající potvrdila uzavření smlouvy v 
donucení, když požádala o vrácení nemovitostí v restitučním řízení, je třeba 
připomenout, že ze spisu vyplývá, že tak učinila pro tvrzené uzavření smlouvy v 
tísni a za nápadně nevýhodných podmínek.

Dovolatelé dále namítají, že odvolací soud se měl i bez návrhu zabývat otázkou, 
zda kupní smlouva není neplatná z jiného důvodu. Uvádí, že smlouva je neurčitá, 
neboť převáděné pozemky nejsou řádně identifikovány, není zřejmé, ve kterém 
katastrálním území se nacházejí jsou ve smlouvě označeny jako příslušenství, 
ačkoliv jde o samostatné věci. Parcelní čísla jsou do smlouvy "jako by 
dopisována". Smlouva obsahuje dodatek obsahující názor nadřízeného orgánu 
žalovaného o neplatnosti části smlouvy (týkají se její registrace státním 
notářstvím a placení poplatků), přičemž nebylo zjišťováno, zda z hlediska vůle 
prodávající šlo o oddělitelné části smlouvy. Smlouva sice obsahuje dva podpisy 
členů žalovaného, jeden z těchto podpisů je však nečitelný a nebylo zjištěno, o 
čí podpis jde. Konečně se nikdo nezabýval otázkou, zda smlouva nebyla neplatná 
pro překročení kupní ceny stanovené podle cenových předpisů (§ 399 ObčZ v tehdy 
platném znění).

	V občanském soudním řízení se uplatňuje zásada projednací, která je 
vyjádřena v § 101 odst. 1 OSŘ tak, že účastníci jsou povinni přispět k tomu, 
aby bylo dosaženo účelu řízení zejména tím, že pravdivě a úplně vylíčí všechny 
potřebné skutečnosti a označí důkazní prostředky. 120 odst. 1 OSŘ stanoví, že 
účastníci jsou povinni označit důkazy k prokázání svých tvrzení. Účastníci 
nesou tzv. břemeno tvrzení a břemeno důkazní; neunesení těchto břemen vede k 
vydání nepříznivého rozhodnutí ve věci.

	Ke skutečnostem, které mají za následek absolutní neplatnost právního 
úkonu přihlíží soud i bez návrhu, ovšem jen v případě, že vyjdou v řízení 
najevo. Soud není povinen z úřední povinnosti zkoumat všechny skutečnosti, 
které by mohly mít za následek absolutní neplatnost právního úkonu, jehož 
platnost k návrhu účastníka zkoumá.

	V dané věci lze tedy přihlížet jen k těm skutečnostem tvrzeným 
dovolateli, které v nalézacím řízení vyšly najevo; jsou to jen skutečnosti, 
které se podávají z textu kupní smlouvy. Je skutečností, že ve smlouvě není 
uvedeno, ve kterém katastrálním území jsou převáděné pozemky, je však zřejmé, 
že se nacházejí ve V. n. L. Podle ustálené judikatury dovolacího soudu platné 
občanské právo vychází z toho, že skutečná vůle účastníků má být respektována. 
Proto skutečnost, že účastníci ve smlouvě o převodu nemovitostí neuvedli 
katastrální území, nemá za následek neplatnost dohody pro neurčitost podle § 37 
obč. zák., pokud bylo z písemné smlouvy objektivně zřejmé, ve kterém 
katastrálním území se pozemky nacházely (v dané věci šlo o uvedení obce 
stejného jména jako katastrální území). Samotná skutečnost, že pozemky jsou - 
kromě uvedení parcelních čísel - nesprávně uvedeny jako příslušenství domu, 
není důvodem neplatnosti smlouvy. Ostatní skutečnosti, které měly mít podle 
dovolatelů za následek neplatnost smlouvy v nalézacím řízení nevyšly najevo, 
dovolatelé je netvrdili a proto k nim nelze přihlížet ani v dovolacím řízení, 
které je řízením přezkumným. To platí i o tvrzení, že převodkyně by 
nesouhlasila s platností smlouvy, pokud by tato nepodléhala registraci státním 
notářstvím.

	Bylo by nadbytečné zabývat se otázkou, zda úvahy odvolacího soudu o 
formulaci žalobního petitu jsou správné. Rozsudek odvolacího soudu je totiž 
věcně správný a i v případě, že žalobní petit by byl formulován správně, 
případně pokud by byl po poučení změněn v souladu s názorem odvolacího soudu, 
nebylo by možno žalobě vyhovět.

	Z uvedeného je zřejmé, že rozhodnutí odvolacího soudu je správné. 
Dovolací důvod upravený v § 241 odst. 3 písm. d/ OSŘ tedy v posuzované věci 
není dán. Vady řízení uvedené v § 241 odst. 3 písm. a/ a b/ OSŘ, k nimž 
dovolací soud přihlíží i bez návrhu, nebyly dovolacím soudem zjištěny. Proto 
nezbylo, než dovolání zamítnout (§ 243b odst. l OSŘ, věta před středníkem).

	Výrok o náhradě nákladů dovolacího řízení vychází ze skutečnosti, že 
dovolatelé nebyli úspěšní a žalovanému náklady dovolacího řízení, na jejichž 
úhradu by měl právo (§ 243b odst. 4, § 224 odst. 1, § 142 odst. 1 OSŘ), 
nevznikly.

	Proti tomuto rozhodnutí není opravný prostředek přípustný.

V Brně dne 8.února 2001

JUDr. Jiří S p á č i l CSc., v.r.

předseda senátu

Za správnost vyhotovení: Ivana Svobodová
