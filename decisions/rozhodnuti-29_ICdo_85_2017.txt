Právní věta: 
Započtení není způsobem či formou (s)plnění dluhu, takže pro účely posouzení, zda nejde o neúčinný  právní úkon ve smyslu § 111 insolvenčního zákona, započtení nemůže (objektivně vzato) odporovat  pravidlu vyjádřenému v odstavci 1 větě druhé tohoto ustanovení. Započtení, k němuž došlo poté, co  nastaly účinky spojené se zahájením insolvenčního řízení na majetek dlužníka, není ani úkonem  vedoucím k „nikoli zanedbatelnému zmenšení majetku náležejícího do majetkové podstaty dlužníka“.  Jestliže právní úkon, jímž dlužník poté, kdy nastaly účinky spojené se zahájením insolvenčního  řízení, započetl svou pohledávku proti pohledávce věřitele, nevedl k podstatné změně ve skladbě,  využití nebo určení majetku, který může náležet do jeho majetkové podstaty, pak nejde o neúčinný  právní úkon bez zřetele k tomu, že současně nešlo o právní úkon ve smyslu § 111 odst. 2  insolvenčního zákona.

Soud: Nejvyšší soud

Spisová značka: 29 ICdo 85/2017

Datum rozhodnutí: 28.11.2018

Typ rozhodnutí: ROZSUDEK


Heslo: Započtení pohledávky, Insolvenční řízení, Odporovatelnost

Dotčené předpisy: § 111 odst. 1 a 2 IZ., § 140 IZ.

Kategorie rozhodnutí: A


Publikováno ve sbírce pod číslem: 116 / 2019



	KSHK 41 INS 22280/2013					      INS 
2392/2010 
41 ICm 298/2015
 29 ICdo 85/2017-164
 



ČESKÁ REPUBLIKA
ROZSUDEK
JMÉNEM REPUBLIKY	 
 

Nejvyšší soud České republiky rozhodl v senátě složeném z předsedy JUDr. Zdeňka 
Krčmáře a soudců JUDr. Petra Gemmela a Mgr. Milana Poláška v právní věci 
žalobce České insolvenční v. o. s., se sídlem v Hradci Králové – Pražském 
Předměstí, Fráni Šrámka 1139/2, PSČ 500 02, identifikační číslo osoby 28810341, 
jako insolvenčního správce dlužníka ROSS Holding a. s., zastoupeného Mgr. 
Zuzanou Zlatohlávkovou, advokátkou, se sídlem v Pardubicích, Svaté Anežky České 
32, PSČ 530 02, proti žalovanému LACHMAN INTERIER DESIGN, s. r. o., se sídlem v 
Prostějově, Plumlovská 522/44, PSČ 796 01, identifikační číslo osoby 46995480, 
zastoupeného Mgr. Daliborem Lachmanem, advokátem, se sídlem v Prostějově, 
Plumlovská 522/44, PSČ 796 01, o určení neplatnosti eventuálně neúčinnosti 
právního úkonu dlužníka, vedené u Krajského soudu v Hradci Králové pod sp. zn. 
41 ICm 298/2015, jako incidenční spor v insolvenční věci dlužníka ROSS Holding 
a. s., se sídlem v Havlíčkově Brodě, Jihlavská 893, PSČ 580 01, identifikační 
číslo osoby 25259741, vedené u Krajského soudu v Hradci Králové pod sp. zn. 
KSHK 41 INS 22280/2013, o dovolání žalobce proti rozsudku Vrchního soudu v 
Praze ze dne 2. února 2017, č. j. 41 ICm 298/2015, 101 VSPH 613/2016-144 (KSHK 
41 INS 22280/2013), takto:

I.	Dovolání proti rozsudku Vrchního soudu v Praze ze dne 2. února 2017, 
č. j. 41 ICm 298/2015, 101 VSPH 613/2016-144 (KSHK 41 INS 22280/2013), se 
odmítá v rozsahu, v němž směřuje proti druhému výroku o nákladech odvolacího 
řízení a proti té části prvního výroku rozsudku, kterou odvolací soud potvrdil 
rozsudek soudu prvního stupně v bodu I. výroku a ve výroku o nákladech řízení.
II.	Ve zbývající části se dovolání zamítá.
III.	Žalobce je povinen zaplatit žalovanému na náhradě nákladů 
dovolacího řízení částku 4.114 Kč, do 3 dnů od právní moci tohoto rozhodnutí, k 
rukám zástupce žalovaného.

Odůvodnění:


 [1] Rozsudkem ze dne 13. dubna 2016, č. j. 41 ICm 298/2015-122, Krajský soud v 
Hradci Králové (dále jen „insolvenční soud“):
1/ Zamítl žalobu, kterou se žalobce (Česká insolvenční v. o. s., jako 
insolvenční správce dlužníka ROSS Holding a. s.) domáhal vůči žalovanému 
(LACHMAN INTERIER DESIGN, s. r. o.) určení, že dohoda o vzájemném zápočtu 
závazků a pohledávek uzavřená mezi dlužníkem a žalovaným dne 16. srpna 2013 
(dále též jen „dohoda o započtení“) je neplatná (bod I. výroku). 
2/ Zamítl žalobu, kterou se žalobce domáhal vůči žalovanému určení, že dohoda o 
započtení je vůči věřitelům dlužníka právně neúčinná (bod II. výroku). 
3/ Zamítl žalobu, kterou se žalobce domáhal vůči žalovanému zaplacení částky 
319.392 Kč do majetkové podstaty dlužníka (bod III. výroku).
4/ Určil, že žádný z účastníků nemá právo na náhradu nákladů řízení (bod IV. 
výroku).
[2] Insolvenční soud – vycházeje z ustanovení § 37 a násl. a § 49a zákona č. 
40/1964 Sb., občanského zákoníku (dále jen „obč. zák.“), z ustanovení § 267 a 
násl. zákona č. 513/1991 Sb., obchodního zákoníku, a z ustanovení § 111, § 140, 
§ 205 odst. 2, § 231, § 239 odst. 3, § 240 a § 241 zákona č. 182/2006 Sb., o 
úpadku a způsobech jeho řešení (insolvenčního zákona) – dospěl po provedeném 
dokazování k následujícím závěrům:
[3] Dohoda o započtení není neplatná ve smyslu § 37 a násl. obč. zák., ani pro 
obcházení insolvenčního zákona nebo pro rozpor se zákonem daný přímým úmyslem 
obou smluvních stran krátit ostatní věřitele.
[4] Dohoda o započtení není neúčinná; jelikož k ní došlo po zahájení 
insolvenčního řízení, nelze její neúčinnost posuzovat podle ustanovení § 240 až 
§ 242 insolvenčního zákona a předpoklady neúčinnosti podle § 111 insolvenčního 
zákona nejsou splněny. 
[5] Zamítnutí žaloby o vydání plnění z neúčinného právního úkonu do majetkové 
podstaty dlužníka plyne ze zamítnutí žaloby o určení, že tento právní úkon 
(dohoda o započtení) je neúčinný (určení neúčinnosti a vydání plnění z 
neúčinného právního úkonu bylo požadováno formou tzv. eventuálního petitu k 
požadavku o určení neplatnosti dohody o započtení uplatněnému tzv. petitem 
primárním).   
[6] K odvolání žalobce Vrchní soud v Praze rozsudkem ze dne 2. února 2017, č. 
j. 41 ICm 298/2015, 101 VSPH 613/2016-144 (KSHK 41 INS 22280/2013):
1/ Potvrdil rozsudek insolvenčního soudu (první výrok).
2/ Určil, že žádný z účastníků nemá právo na náhradu nákladů odvolacího řízení 
(druhý výrok).
[7] Odvolací soud – odkazuje na ustanovení § 111, § 140 a § 240 až § 242 
insolvenčního zákona – dospěl po přezkoumání napadeného rozhodnutí k 
následujícím závěrům:
[8]  Insolvenční soud si pro své rozhodnutí obstaral dostatek skutkových 
podkladů a také jeho právní argumentace je správná a lze na ni odkázat. 
[9] Odvolací soud sdílí bez výhrad závěr insolvenčního soudu, že žalobce 
nepředložil žádné relevantní důkazy vedoucí k závěru, že smluvní strany 
uzavřely dohodu o započtení s přímým úmyslem krátit ostatní věřitele dlužníka.
[10] Odvolací soud nesdílí názor žalobce, že neúčinnost právního úkonu, který 
dlužník učinil po zahájení insolvenčního řízení, je nutné posuzovat nejen z 
hledisek uvedených v § 111 odst. 1 insolvenčního zákona, ale též podle 
ustanovení § 240 až § 242 insolvenčního zákona. Neúčinnost právního úkonu, 
který dlužník učinil (jako v této věci) po zahájení insolvenčního lze dovodit 
jen podle zákonných předpokladů uvedených v § 111 odst. 1 insolvenčního zákona. 
[11] Jestliže insolvenční zákon připouští (v § 140 odst. 2), že započtení 
vzájemných pohledávek dlužníka a věřitele je přípustné i po rozhodnutí o 
úpadku, jestliže zákonné podmínky tohoto započtení byly splněny před 
rozhodnutím o způsobu řešení úpadku, a jestliže bylo prokázáno, že v této věci 
dlužník uzavřel se žalovaným dohodu o započtení ještě před vykonatelností 
předběžného opatření, kterým soud zakázal zápočty mezi dlužníkem a jeho 
věřiteli do právní moci rozhodnutí o insolvenčním návrhu, a není-li dohoda o 
započtení nepřípustnou z hledisek uvedených v § 140 odst. 3 insolvenčního 
zákona (což nebylo ani tvrzeno, ani prokázáno), pak je třeba pokládat dohodu o 
započtení za platnou a její případnou neúčinnost lze dovodit, jen kdyby jí byla 
porušena zákonná omezení dlužníka v nakládání s majetkovou podstatou uvedená v 
§ 111 odst. 1 insolvenčního zákona.
[12] Odvolací soud sdílí názor insolvenčního soudu, že dohoda o započtení není 
neúčinným právním úkonem dlužníka již proto, že v jejím důsledku nedošlo k 
podstatné změně skladby v majetkové podstatě dlužníka, v jejím využití nebo 
určení, stejně tak jako v jejím důsledku nedošlo k nikoliv zanedbatelnému 
zmenšení majetku dlužníka; tato dohoda byla naopak učiněna za podmínek 
obvyklých v obchodním styku a dlužník na jejím základě obdržel i přiměřené 
protiplnění.
[13] Dohodou o započtení se majetek dlužníka podstatně nezmenšil a v jejím 
důsledku nedošlo k podstatné změně ve skladbě tohoto majetku, uváží-li se, že 
předmětem započtení byla částka 319.392 Kč, kdežto hodnota majetku dlužníka v 
době uzavření dohody o započtení činila přes 490 miliónů Kč. O neúčinnou dohodu 
o započtení by za této situace nešlo, ani kdyby byl dlužník v době jejího 
uzavření v úpadku. 
[14] Proti rozsudku odvolacího soudu (a to výslovně proti oběma jeho výrokům) 
podal žalobce dovolání, jehož přípustnost vymezuje ve smyslu ustanovení § 237 
zákona č. 99/1963 Sb., občanského soudního řádu (dále též jen „o. s. ř.“), 
argumentem, že napadené rozhodnutí závisí na vyřešení otázky hmotného práva, 
která v rozhodování dovolacího soudu dosud nebyla vyřešena. Dovolatel namítá, 
že napadené rozhodnutí spočívá na nesprávném právním posouzení věci (dovolací 
důvod dle § 241a odst. 1 o. s. ř.), a požaduje, aby Nejvyšší soud napadené 
rozhodnutí zrušil a věc vrátil odvolacímu soudu k dalšímu řízení.
[15] V mezích uplatněného dovolacího důvodu dovolatel především nesouhlasí se 
závěrem, že při posuzování neúčinnosti dohody o započtení nelze aplikovat 
ustanovení § 240 až § 242 insolvenčního zákona.   
[16] Pro případ, že by se dovolací soud ztotožnil s názorem, že je namístě 
aplikovat pouze § 111 odst. 1 insolvenčního zákona, nelze podle dovolatele 
vycházet z té části tohoto ustanovení, která určuje, že dlužník je povinen 
zdržet se od okamžiku, kdy nastaly účinky spojené se zahájením insolvenčního 
řízení, nakládání s majetkovou podstatou a s majetkem, který do ní může 
náležet, pokud by mělo jít o podstatné změny ve skladbě, využití nebo určení 
tohoto majetku anebo o jeho nikoli zanedbatelné zmenšení, přičemž toto omezení 
se netýká úkonů nutných k provozování podniku v rámci obvyklého hospodaření. 
Podle dovolatele by bylo možné vyjít pouze z § 111 odst. 1 druhé věty 
insolvenčního zákona, když takové závazky (jako pohledávka žalovaného) byl 
dlužník oprávněn plnit pouze v režimu těch ustanovení insolvenčního zákona, 
která upravují konkurs (prohlášený na majetek dlužníka po zápočtu).
[17] Závěr soudů, že dohoda o započtení byla úkonem uskutečněným za podmínek 
obvyklých v obchodním styku, na jehož základě dlužník obdržel i přiměřené 
protiplnění, neplyne podle dovolatele z provedených důkazů. Předpoklad, že 
peněžitý závazek vzniklý před zahájením insolvenčního řízení splnil dlužník za 
podmínek stanovených insolvenčním zákonem (§ 111 odst. 1 druhé věty 
insolvenčního zákona), dohoda o započtení též nesplňuje, když dlužník provedl 
zápočet jen vůči některým věřitelům, což odporuje základním zásadám 
insolvenčního řízení (§ 5 písm. b/ insolvenčního zákona), neboť někteří z 
věřitelů byli zápočtem nespravedlivě poškozeni a jiní naopak nedovoleně 
zvýhodněni. 
[18] Dále je v dovolání (jeho článku IV.) argumentováno za použití ustanovení § 
235 a § 237 odst. 1 insolvenčního zákona ve spojení s ustanoveními § 240 až § 
242 insolvenčního zákona ve prospěch závěru, že zápočet uskutečněný po zahájení 
insolvenčního řízení je právním úkonem, který dlužník učinil v době, kdy byl v 
úpadku, že zápočtem „došlo ke zvýhodňujícímu právnímu úkonu“, a že zápočet lze 
hodnotit jako úkon úmyslně zkracující ve smyslu ustanovení § 242 insolvenčního 
zákona. Tamtéž se uvádí, že ze zápočtu je dále zřejmé, že dlužník se zavázal 
uhradit žalovanému částku 1.361.977,78 Kč, čemuž s ohledem na zahájení 
insolvenční řízení nemohl dostát, přičemž k takovému jednání nebyl dle § 111 
insolvenčního zákona ani oprávněn (potřeboval k němu souhlas insolvenčního 
soudu). 
[19] Žalovaný ve vyjádření navrhuje dovolání zamítnout, maje napadené 
rozhodnutí za správné. 
[20] Rozhodné znění občanského soudního řádu pro dovolací řízení (ve znění 
účinném do 29. září 2017) se podává z bodu 2., článku II, části první zákona č. 
296/2017 Sb., kterým se mění zákon č. 99/1963 Sb., občanský soudní řád, ve 
znění pozdějších předpisů, zákon č. 292/2013 Sb., o zvláštních řízeních 
soudních, ve znění pozdějších předpisů, a některé další zákony. 
[21] Nejvyšší soud se nejprve zabýval přípustností dovolání v dané věci.
[22] Dovolatel podal dovolání výslovně proti oběma výrokům napadeného 
rozhodnutí, přičemž v textu dovolání k tomu zmiňuje, že výrok o nákladech 
řízení napadá jako závislý na úspěchu ve věci samé. V rozsahu, v němž dovolání 
směřovalo proti té části prvního výroku napadeného rozhodnutí, kterou odvolací 
soud potvrdil rozsudek insolvenčního soudu ve výroku o nákladech řízení, a v 
rozsahu, v němž směřovalo proti druhému výroku napadeného rozhodnutí o 
nákladech dovolacího řízení, je Nejvyšší soud odmítl podle § 243c odst. 1 věty 
první o. s. ř., jelikož potud dovolatel (ve vztahu k těmto výrokům) způsobem 
odpovídajícím požadavku ustanovení § 241a odst. 2 o. s. ř. nevymezil důvod 
přípustnosti dovolání. To, že jde o výroky závislé na výroku o věci samé, 
přípustnost dovolání nezakládá, a otázky položené ve vztahu k výroku o věci 
samé jsou pro účely posouzení přípustnosti dovolání proti výrokům o nákladech 
řízení právně bezcenné [k přípustnosti dovolání u akcesorických výroků srov. 
shodně např. usnesení Nejvyššího soudu ze dne 23. března 2011, sen. zn. 29 NSČR 
12/2011, uveřejněné pod číslem 110/2011 Sbírky soudních rozhodnutí a 
stanovisek, které je (stejně jako další rozhodnutí Nejvyššího soudu zmíněná 
níže) dostupné i na webových stránkách Nejvyššího soudu]. K vymezení 
přípustnosti dovolání srov. především usnesení Nejvyššího soudu ze dne 25. září 
2013, sp. zn. 29 Cdo 2394/2013, uveřejněné pod číslem 4/2014 Sbírky soudních 
rozhodnutí a stanovisek, jakož i stanovisko pléna Ústavního soudu ze dne 28. 
listopadu 2017, sp. zn. Pl ÚS-st. 45/16, uveřejněné pod číslem 460/2017 Sb.  
[23] V rozsahu, v němž dovolání směřovalo proti té části prvního výroku 
napadeného rozhodnutí, kterou odvolací soud potvrdil rozsudek insolvenčního 
soudu v zamítavém výroku o věci samé ohledně primárního petitu (co do požadavku 
o určení neplatnosti dohody o započtení), je Nejvyšší soud rovněž odmítl podle 
§ 243c odst. 1 věty první o. s. ř., jelikož potud dovolatel způsobem 
odpovídajícím požadavku ustanovení § 241a odst. 2 o. s. ř. též nevymezil důvod 
přípustnosti dovolání (dovolací argumentace se netýká otázek neplatnosti dohody 
o započtení, nýbrž pouze otázek její neúčinnosti). 
[24] V rozsahu, v němž dovolání směřuje proti té části prvního výroku 
napadeného rozhodnutí, kterou odvolací soud potvrdil rozsudek insolvenčního 
soudu v zamítavém výroku o věci samé ohledně eventuálního petitu (co do 
požadavku o určení neúčinnosti dohody o započtení a o vydání plnění z 
neúčinného právního úkonu do majetkové podstaty), může být přípustné jen podle 
§ 237 o. s. ř., když pro ně neplatí žádné z omezení přípustnosti vypočtených v 
§ 238 o. s. ř.
[25] Důvod připustit dovolání v mezích vytyčených předchozím odstavcem k 
prověření správnosti závěru odvolacího soudu, že ustanovení § 240 až § 242 
insolvenčního zákona nejsou na danou věc aplikovatelná (reprodukce dovolání, 
odstavec [15] výše), jakož i k řešení dalších otázek vyplývajících z aplikace § 
237 odst. 1 a § 240 až § 242 insolvenčního zákona (reprodukce dovolání, 
odstavec [18] výše) Nejvyšší soud také nemá. 
[26] V rozsudku ze dne 31. října 2017, sen. zn. 29 ICdo 76/2015, Nejvyšší soud 
vysvětlil, že právní úkon, který dlužník učinil po zahájení insolvenčního 
řízení, nepodléhá úpravě obsažené v § 240 až § 242 insolvenčního zákona (srov. 
§ 240 odst. 3, § 241 odst. 4 a § 242 odst. 3 insolvenčního zákona); jde o 
právní úkon, jehož neúčinnost má být poměřována úpravou obsaženou v § 111 
insolvenčního zákona (srov. odstavec [58] tamtéž). V témže rozsudku Nejvyšší 
soud dále uzavřel (srov. jeho odstavec [61]), že předpoklady, za nichž lze 
vyslovit neúčinnost právních úkonů, které dlužník učinil před zahájením 
insolvenčního řízení vedeného na jeho majetek, jsou obecně (a logicky) 
nastaveny (v § 240 až § 242 insolvenčního zákona) přísněji, než předpoklady za 
nichž lze označit za neúčinné právní úkony, které dlužník učinil poté, co 
nastaly účinky spojené se zahájením insolvenčního řízení (§ 111 insolvenčního 
zákona). Jinak řečeno, není pochyb o tom, že právní úkon, jímž dlužník poruší 
pravidla formulovaná v § 111 odst. 1 insolvenčního zákona (aniž by šlo o 
případ, kdy to dovoluje ustanovení § 111 odst. 2 insolvenčního zákona), bude 
zásadně právním úkonem, kterým dlužník zkracuje možnost uspokojení věřitelů 
nebo zvýhodňuje některého věřitele na úkor jiných. Odkazovat v této souvislosti 
na ustanovení § 235 odst. 1 insolvenčního zákona však potřebné není. K těmto 
závěrům se Nejvyšší soud přihlásil dále např. též v rozsudku ze dne 27. září 
2018, sen. zn. 29 ICdo 108/2016. 
[27] V mezích otázek souvisejících s přímou aplikací § 111 insolvenčního zákona 
je dovolání přípustné podle § 237 o. s. ř., když potud jde o otázky dovolacím 
soudem beze zbytku nezodpovězené.
[28] Vady řízení, k nimž Nejvyšší soud u přípustného dovolání přihlíží z úřední 
povinnosti (§ 242 odst. 3 o. s. ř.), nejsou dovoláním namítány a ze spisu se 
nepodávají, Nejvyšší soud se proto – v hranicích právních otázek vymezených 
dovoláním – zabýval tím, zda je dán dovolací důvod uplatněný dovolatelem, tedy 
správností právního posouzení věci odvolacím soudem.
[29] Právní posouzení věci je obecně nesprávné, jestliže odvolací soud posoudil 
věc podle právní normy, jež na zjištěný skutkový stav nedopadá, nebo právní 
normu, sice správně určenou, nesprávně vyložil, případně ji na daný skutkový 
stav nesprávně aplikoval.
[30] Skutkový stav věci, jak byl zjištěn soudy nižších stupňů, dovoláním nebyl 
(ani nemohl být) zpochybněn a Nejvyšší soud z něj při dalších úvahách vychází. 
Pro právní posouzení věci jsou rozhodná následující skutková zjištění (z nichž 
vyšly oba soudy):
[31] Dlužník (jako objednatel) a žalovaný (jako zhotovitel) uzavřeli v roce 
2011 smlouvu o dílo, na jejímž základě žalovaný postupně vyfakturoval dlužníku 
cenu díla ve výši 18.177.168,62 Kč. 
[32] Dlužník vyúčtoval žalovanému 14. června 2013 částku 5.060 Kč z důvodu 
úpravy na předmětné zakázce. 
[33] Dlužník v souladu se smlouvou o dílo vyúčtoval žalovanému fakturou ze dne 
16. července 2013 na zařízení staveniště 1,5 % z ceny díla (tj. 314.332,52 Kč, 
po odečtení dílčího plnění ve výši 12.878,59 Kč).
[34] Podle bankovních výpisů uhradil dlužník 31. července 2013 žalovanému 7 
faktur v celkové výši 1.500.035,58 Kč. 
[35] Dne 13. srpna 2013 nastaly účinky spojené se zahájením insolvenčního 
řízení na majetek dlužníka.
[36] Dne 16. srpna 2013 uzavřel dlužník s žalovaným dohodu o vzájemném 
započtení pohledávek tak, že pohledávky dlužníka ve výši 319.392,52 Kč (5.060 
Kč + 314.332,52 Kč) byly započteny proti pohledávce žalovaného z titulu 
doplatku ceny díla, přičemž rozdíl ve výši 1.361.977,78 Kč se dlužník zavázal 
žalovanému uhradit. 
[37] Dne 28. srpna 2013 podal dlužník návrh na nařízení předběžného opatření, 
jímž by insolvenční soud zakázal osobám, které mají pohledávky vůči dlužníku, 
započtení těchto pohledávek. 
[38] Usnesením ze dne 30. srpna 2013 (č. j. KSHK 41 INS 22280/2013-A-13) 
nařídil insolvenční soud předběžné opatření, jímž zakázal do právní moci 
rozhodnutí o insolvenčním návrhu započtení vzájemných pohledávek dlužníka a 
jeho věřitelů. 
[39] Usnesením ze dne 21. ledna 2014 (č. j. KSHK 41 INS 22280/2013-A-86) 
zjistil insolvenční soud úpadek dlužníka. 
[40] Usnesením ze dne 8. dubna 2014 (č. j. KSHK 41 INS 22280/2013-B-112) 
povolil insolvenční soud reorganizaci dlužníka
[41] Usnesením ze dne 4. listopadu 2014 (č. j. KSHK 41 INS 22280/2013-B-158) 
rozhodl insolvenční soud o přeměně reorganizace v konkurs.
[42] Pro další úvahy Nejvyššího soudu jsou rozhodná následující ustanovení 
insolvenčního zákona: 
Nakládání s majetkovou podstatou
§ 111 (insolvenčního zákona)
(1) Nerozhodne-li insolvenční soud jinak, je dlužník povinen zdržet se od 
okamžiku, kdy nastaly účinky spojené se zahájením insolvenčního řízení, 
nakládání s majetkovou podstatou a s majetkem, který do ní může náležet, pokud 
by mělo jít o podstatné změny ve skladbě, využití nebo určení tohoto majetku 
anebo o jeho nikoli zanedbatelné zmenšení. Peněžité závazky vzniklé před 
zahájením insolvenčního řízení je dlužník oprávněn plnit jen v rozsahu a za 
podmínek stanovených tímto zákonem. 
(2) Omezení podle odstavce 1 se netýká úkonů nutných ke splnění povinností 
stanovených zvláštními právními předpisy, k provozování podniku v rámci 
obvyklého hospodaření, k odvrácení hrozící škody, k plnění zákonné vyživovací 
povinnosti a ke splnění procesních sankcí.  
(3) Právní úkony, které dlužník učinil v rozporu s omezeními stanovenými v 
důsledku účinků spojených se zahájením insolvenčního řízení, jsou vůči 
věřitelům neúčinné. 
§ 140 (insolvenčního zákona)
Účinky rozhodnutí o úpadku
(…)
(2) Započtení vzájemných pohledávek dlužníka a věřitele je po rozhodnutí o 
úpadku přípustné, jestliže zákonné podmínky tohoto započtení byly splněny před 
rozhodnutím o způsobu řešení úpadku, není-li dále stanoveno jinak.  
(3) Započtení podle odstavce 2 není přípustné, jestliže dlužníkův věřitel 
a/ se ohledně své započitatelné pohledávky nestal přihlášeným věřitelem, nebo 
b/ získal započitatelnou pohledávku neúčinným právním úkonem, nebo 
c/ v době nabytí započitatelné pohledávky věděl o dlužníkově úpadku, anebo 
d/ dosud neuhradil splatnou pohledávku dlužníka v rozsahu, v němž převyšuje 
započitatelnou pohledávku tohoto věřitele.  
(4) Započtení podle odstavce 2 není rovněž přípustné v případech stanovených 
dále tímto zákonem nebo předběžným opatřením insolvenčního soudu.
V této podobě, pro věc rozhodné, platila citovaná ustanovení insolvenčního 
zákona v době, kdy nastaly účinky spojené se zahájením insolvenčního řízení, i 
v době uzavření dohody o započtení.
[43] Judikatura Nejvyššího soudu k ustanovení § 111 insolvenčního zákona je 
ustálena [vedle závěrů citovaných výše (v odstavci [26]) z rozsudků Nejvyššího 
soudu sen. zn. 29 ICdo 76/2015 a sen. zn. 29 ICdo 108/2016] v těchto závěrech:
[44] Podal-li insolvenční správce u insolvenčního soudu žalobu, kterou 
odporoval dlužníkovu právnímu úkonu, v době po 31. prosinci 2013, je pro 
posouzení, jakým způsobem měl uplatnit zákonnou neúčinnost takového úkonu (§ 
111 odst. 3 insolvenčního zákona), rozhodné znění insolvenčního zákona od 1. 
ledna 2014; skutečnost, že dlužník učinil právní úkon před tímto datem, není 
významná (rozsudek Nejvyššího soudu ze dne 30. srpna 2018, sp. zn. 29 Cdo 
5517/2016).
[45] Právní úkony, které dlužník učinil v rozporu s omezeními nastalými v 
důsledku účinků spojených se zahájením insolvenčního řízení, jsou ve smyslu 
ustanovení § 111 odst. 3 insolvenčního zákona (ve znění účinném do 31. prosince 
2013) vůči věřitelům dlužníka neúčinné za předpokladu, že byl posléze zjištěn 
úpadek dlužníka (usnesení Nejvyššího soudu ze dne 29. února 2016, sen. zn. 29 
NSČR 67/2014, uveřejněné pod číslem 62/2017 Sbírky soudních rozhodnutí a 
stanovisek).
[46] Pro účely posouzení, zda jde o neúčinný právní úkon ve smyslu ustanovení § 
111 odst. 1 a 3 insolvenčního zákona, není významné, zda se takto věřiteli 
dostalo na úkor ostatních věřitelů vyššího uspokojení, než jaké by mu jinak 
náleželo v konkursu. Podstatné je, že šlo o právní úkon, který není 
podřaditelný některé z výjimek nastavených v § 111 odst. 2 insolvenčního 
zákona. Jedinou další korekcí je rozhodnutí insolvenčního správce, že 
neúčinnost právního úkonu dlužníka neuplatní, neboť je pro majetkovou podstatu 
dlužníka v konečném důsledku výhodný (rozsudek Nejvyššího soudu sen. zn. 29 
ICdo 108/2016). 
[47] Platba, kterou dlužník učinil poté, co nastaly účinky spojené se zahájením 
insolvenčního řízení, na peněžitý závazek vzniklý v souvislosti s omezením jeho 
podnikatelské činnosti (s rušením „dílčích provozoven“ dlužníka), není úkonem 
nutným k provozování podniku dlužníka v rámci obvyklého hospodaření (§ 111 
odst. 2 insolvenčního zákona). Pro posouzení, zda dlužník platbou odvracel 
hrozící škodu, je zpravidla rozhodující povaha platbou hrazeného plnění a jeho 
význam pro majetkovou podstatu dlužníka (rozsudek Nejvyššího soudu ze dne 27. 
března 2018, sen. zn. 29 ICdo 17/2016).
[48] K započtení pohledávek pak byly v rozhodovací praxi Nejvyššího soudu 
zformulovány (zčásti i pro poměry ustavené § 140 insolvenčního zákona) 
následující závěry:
[49] Započtení (kompenzace) je způsob zániku vzájemně se kryjících pohledávek 
dlužníka a věřitele, jímž odpadá dvojí splnění vzájemných pohledávek. 
Ustanovení § 580 obč. zák. vymezuje (i pro obchodněprávní vztahy) předpoklady, 
při jejichž splnění k započtení dochází. Mezi základní předpoklady započtení 
tak patří vzájemnost pohledávek (musí jít o dva závazky mezi týmiž subjekty, 
kdy věřitel jedné pohledávky je zároveň dlužníkem druhé a naopak), stejný druh 
plnění, způsobilost pohledávek k započtení a právní úkon směřující k započtení 
[srov. rozsudek Nejvyššího soudu ze dne 17. února 2010, sp. zn. 32 Cdo 
4407/2009, uveřejněný v časopise Soudní judikatura číslo 9, ročník 2010, pod 
číslem 127, nebo rozsudek Nejvyššího soudu ze dne 30. listopadu 2016, sp. zn. 
29 Cdo 1430/2014, uveřejněný pod číslem 63/2018 Sbírky soudních rozhodnutí a 
stanovisek (dále jen „R 63/2018“)].
[50] Započtení pohledávek nelze považovat za „nějaký jiný“ způsob či formu 
plnění dluhu; jde o způsob zániku nesplněného závazku, při němž naopak dvojí 
plnění odpadá (povinnost plnit zaniká) [srov. rozsudek Nejvyššího soudu ze dne 
31. ledna 2006, sp. zn. 32 Odo 1143/2004, uveřejněný pod číslem 90/2006 Sbírky 
soudních rozhodnutí a stanovisek, nebo rozsudek Nejvyššího soudu ze dne 28. 
února 2017, sen. zn. 29 ICdo 12/2015, uveřejněný pod číslem 92/2018 Sbírky 
soudních rozhodnutí a stanovisek (dále jen „R 92/2018“)].
[51] Započtením se stranám zápočtu nedostává žádného plnění, natož takového 
plnění, které by mohlo být využitelné k (byť jen částečnému) uspokojení 
přihlášených pohledávek jiných věřitelů dlužníka; nelze však přehlédnout, že 
započtením dlužník „ztrácí“ majetek (pohledávku), který by mohl být využitelný 
k shora zmíněnému účelu. Z povahy započtení přitom současně plyne, že jde vždy 
o úkon „ekvivalentní“ (vzájemné pohledávky zanikají jen v rozsahu, v němž se 
kryjí). Není-li započtení plněním dluhu, je zároveň pojmově vyloučeno, aby šlo 
o neúčinný právní úkon podle ustanovení § 240 insolvenčního zákona (R 92/2018).
[52] Insolvenční řízení je soudním řízením, jehož předmětem je dlužníkův úpadek 
nebo hrozící úpadek a jeho řešení některým ze stanovených způsobů tak, aby 
došlo k uspořádání majetkových vztahů k osobám dotčeným dlužníkovým úpadkem 
nebo hrozícím úpadkem a k co nejvyššímu a zásadně poměrnému uspokojení 
dlužníkových věřitelů (srov. § 1 písm. a/ a § 2 písm. a/ insolvenčního zákona). 
Toto řízení musí být vedeno tak, aby žádný z účastníků nebyl nespravedlivě 
poškozen nebo nedovoleně zvýhodněn (§ 5 písm. a/ insolvenčního zákona). 
Vzhledem k účelu insolvenčního řízení proto zákonodárce upravil možnost 
započtení v jednotlivých fázích insolvenčního řízení tak, aby vyřešil střet 
mezi zájmy jednotlivých věřitelů uspokojit v maximální možné míře svou 
pohledávku a nadřazeným společným zájmem, jehož cílem by, při respektování 
postavení věřitelů, mělo být maximální možné uspokojení pohledávek všech 
věřitelů (R 63/2018).
[53] Ve fázi od podání insolvenčního návrhu do rozhodnutí, kterým se zjišťuje 
úpadek dlužníka, není zásadně započtení zakázáno (za dodržení § 111 
insolvenčního zákona). Výjimku představuje doba, po kterou trvá moratorium (§ 
122 odst. 3 insolvenčního zákona). Od účinnosti rozhodnutí o úpadku (jež 
nastává zveřejněním tohoto rozhodnutí v insolvenčním rejstříku, srov. § 89 
insolvenčního zákona) je započtení přípustné pouze za podmínek uvedených v § 
140 odst. 2 až 4 insolvenčního zákona (R 63/2018). 
[54] U pohledávek za majetkovou podstatou (§ 168 insolvenčního zákona) a 
pohledávek postavených na roveň pohledávkám za majetkovou podstatou (§ 169 
insolvenčního zákona) bude vyplývat nepřípustnost započtení zpravidla již z 
nemožnosti dostát podmínce uvedené v § 140 odst. 3 písm. a/ insolvenčního 
zákona (tyto pohledávky nebudou přihlášeny do insolvenčního řízení) [R 63/2018]
.
[55] Je-li úpadek řešen reorganizací, je započítávání zakázáno od doby 
zveřejnění návrhu na povolení reorganizace (§ 324 odst. 3 insolvenčního zákona) 
bez ohledu na to, zda k němu mohlo dojít (již) ve fázi před rozhodnutím o 
úpadku. Předběžným opatřením insolvenčního soudu může být pro určité pohledávky 
stanovena výjimka a započtení může být připuštěno (§ 82 odst. 3 písm. b/ 
insolvenčního zákona). Samotné povolení reorganizace nemá na zákaz započtení 
plynoucí z § 324 odst. 3 insolvenčního zákona vliv, a to přesto, že právní mocí 
rozhodnutí o povolení reorganizace se ruší omezení dispozičních oprávnění 
dlužníka, ke kterým došlo ze zákona nebo rozhodnutím insolvenčního soudu v 
dosavadním průběhu insolvenčního řízení, ledaže insolvenční soud rozhodne podle 
§ 332 jinak (§ 330 odst. 1 insolvenčního zákona) [R 63/2018].
[56] Zákaz započtení plynoucí z § 324 odst. 3 insolvenčního zákona pomíjí buď 
rozhodnutím insolvenčního soudu dle § 237 odst. 1 insolvenčního zákona, 
účinností reorganizačního plánu (§ 352 odst. 3 insolvenčního zákona) nebo 
přeměnou reorganizace v konkurs (§ 363 odst. 5 věta druhá insolvenčního 
zákona). Přitom je nepochybné, že rozhodnutím insolvenčního soudu dle § 237 
odst. 1 insolvenčního zákona či přeměnou reorganizace v konkurs před účinností 
reorganizačního plánu nepomíjí omezení započtení plynoucí z § 140 odst. 2 až 4 
insolvenčního zákona (R 63/2018).
[57] Vzhledem k odlišnostem v právní úpravě institutu započtení v insolvenčním 
zákoně (oproti úpravě obsažené v zákoně č. 328/1991 Sb., o konkursu a 
vyrovnání) je nezbytné judikaturní výstupy, k nimž dospěla soudní praxe při 
posuzování odporovatelnosti a neúčinnosti započtení v konkursním právu, pro 
poměry té které věci vždy poměřovat úpravou, která v insolvenčním zákonu 
započtení (za určitých podmínek a nikoli v každé fázi insolvenčního řízení) 
připouští. Korektivem by zde měla být úvaha, že započtení nebude neúčinným 
právním úkonem, kdyby se stejným výsledkem mohlo být provedeno i v průběhu 
insolvenčního řízení. Přitom i v poměrech zákona o konkursu a vyrovnání se 
judikatura vyslovovala k neúčinnosti započtení vždy ve vazbě na (ne)účinnost 
smlouvy, z níž vzešla započítávaná pohledávka.  Jinými slovy, na „neúčinnost“ 
započtení lze zásadně usuzovat jen na základě posouzení právního úkonu, z nějž 
vzešla pohledávka, kterou věřitel dlužníka, ohledně kterého je vedeno 
insolvenční řízení, použil k započtení, jako neúčinného (R 92/2018).
[58] Ve výše uvedeném judikatorním rámci lze k právním otázkám, pro jejichž 
zodpovězení Nejvyšší soud připustil dovolání, přijmout následující závěry:
[59] Dohoda o započtení byla uzavřena 16. srpna 2013, tedy poté, co dne 13. 
srpna 2013 nastaly účinky spojené se zahájením insolvenčního řízení (okamžikem 
zveřejnění vyhlášky, kterou se oznamuje zahájení insolvenčního řízení, v 
insolvenčním rejstříku) a předtím, než insolvenční soud zjistil úpadek dlužníka 
(21. ledna 2014), předtím, než byl v insolvenčním rejstříku zveřejněn dlužníkův 
návrh na povolení reorganizace z 24. března 2014 (25. března 2014, B-93) a 
předtím, než insolvenční soud reorganizaci povolil (8. dubna 2014). V intencích 
závěrů plynoucích z R 63/2018 (srov. odstavce [52], [53], [55] a [56] výše) tak 
započtení bylo možné či přípustné (insolvenční zákon je nevylučoval) při 
současném dodržení podmínek uvedených v § 111 insolvenčního zákona.
[60] Z dovolací argumentace (jak byla reprodukována výše v odstavcích [16] a 
[17]) se rovněž podává, že dovolatel pokládá započtení za způsob (s)plnění 
dluhu. Judikatura Nejvyššího soudu však stojí na závěru jiném; totiž na tom, že 
započtení není nějakým „jiným“ způsobem či formou splnění dluhu (R 92/2018, jak 
citováno v odstavci [50] a [51] výše). To ovšem činí nesprávným dovolatelův 
názor, že dohoda o započtení má být při konfrontaci s úpravou obsaženou v § 111 
insolvenčního zákona poměřována pouze pravidlem vyjádřeným v odstavci 1 větě 
druhé tohoto ustanovení. Ve skutečnosti je tomu právě naopak. Započtení není 
způsobem či formou (s)plnění dluhu, takže pro účely posouzení, zda nejde o 
neúčinný právní úkon ve smyslu § 111 insolvenčního zákona, započtení nemůže 
(objektivně vzato) odporovat pravidlu vyjádřenému v odstavci 1 větě druhé 
tohoto ustanovení. Dovolání proto není ani potud opodstatněné. 
[61] Započtení, k němuž došlo poté, co nastaly účinky spojené se zahájením 
insolvenčního řízení na majetek dlužníka, není ani úkonem vedoucím k „nikoli 
zanedbatelnému zmenšení majetku náležejícího do majetkové podstaty dlužníka“; z 
jeho povahy totiž plyne, že jde vždy o úkon ekvivalentní (R 92/2018, jak 
citováno v odstavci [51] výše). Takové započtení však může vést „k podstatné 
změně ve skladbě, využití nebo určení majetku náležejícího do majetkové 
podstaty dlužníka“. V dané věci nebyla otázka změny ve využití nebo určení 
majetku ani nastolena (že by dohoda o započtení směřovala k porušení těchto 
pravidel, nebylo ani tvrzeno); s otázkou, zda uzavřením dohody o započtení v 
dané věci nedošlo k podstatné změně ve skladbě majetku náležejícího do 
majetkové podstaty dlužníka, se pak odvolací soud přiléhavě vypořádal (srov. 
odstavce [12] a [13] výše). 
[62] Ve vztahu k jiným částem ustanovení § 111 insolvenčního zákona (než k 
odstavci 1 větě druhé tohoto ustanovení) dovolatel zpochybňuje výklad podaný 
odvolacím soudem jen potud, že závěr, že dohoda o započtení byla úkonem 
uskutečněným za podmínek obvyklých v obchodním styku, neplyne z provedených 
důkazů (srov. odstavec [17] výše). Dovolatel nicméně přehlédl, že ustanovení § 
111 odst. 2 insolvenčního zákona se coby výjimka ze zákazu formulovaného v § 
111 odst. 1 insolvenčního zákona může prosadit (a je důvod je zkoumat) za 
předpokladu, že právní úkon dlužníka vybočil z rámce vytyčeného mu pro 
nakládání s majetkovou podstatou a s majetkem, který do ní může náležet, právě 
ustanovením § 111 odst. 1 insolvenčního zákona. Jinak řečeno, jestliže právní 
úkon, jímž dlužník poté, kdy nastaly účinky spojené se zahájením insolvenčního 
řízení, započetl svou pohledávku proti pohledávce věřitele, nevedl k podstatné 
změně ve skladbě, využití nebo určení majetku, který může náležet do jeho 
majetkové podstaty, pak nejde o neúčinný právní úkon bez zřetele k tomu, že 
současně nešlo o právní úkon ve smyslu § 111 odst. 2 insolvenčního zákona. 
Zkoumání, zda dohoda o započtení byla úkonem uskutečněným za podmínek obvyklých 
v obchodním styku, tak nemělo (a nemá) žádný vliv na výsledek řízení. 
[63] Ke vztahu základních zásad insolvenčního řízení k institutu započtení v 
průběhu insolvenčního řízení se Nejvyšší soud již vyjádřil v R 63/2018 (srov. 
opět odstavec [52] výše), přičemž k dovolatelově námitce v uvedeném směru lze 
jen dodat, že pouze z toho, že dohoda o započtení se týkala pouze jednoho z 
dlužníkových věřitelů, žádný rozpor se zásadami insolvenčního řízení neplyne a 
plynout nemůže. Zjevně nezákonné by naopak byly postupy, jimiž by insolvenční 
soud započtení jen proto zakazoval.
[64] Tento závěr s sebou nese konečné posouzení podaného dovolání jako 
nedůvodného; Nejvyšší soud proto, aniž nařizoval jednání (§ 243a odst. 1 věta 
první o. s. ř.), dovolání ve zbývající části zamítl (§ 243d písm. a/ o. s. ř.).
[65] Výrok o nákladech dovolacího řízení se opírá o ustanovení § 243c odst. 3, 
§ 224 odst. 1, § 142 odst. 1 a § 146 odst. 3 o. s. ř., když dovolání bylo 
zčásti odmítnuto a zčásti zamítnuto, čímž žalovanému vzniklo právo na náhradu 
účelně vynaložených nákladů dovolacího řízení.  
[66] Náklady žalovaného v dovolacím řízení sestávají z odměny advokáta za jeden 
úkon právní služby (vyjádření k dovolání z 2. června 2017), určené podle 
vyhlášky Ministerstva spravedlnosti č. 177/1996 Sb., o odměnách advokátů a 
náhradách advokátů za poskytování právních služeb (advokátní tarif), ve znění 
účinném do 30. června 2018.
[67] Incidenční spor o odpůrčí žalobě je ve smyslu ustanovení § 9 odst. 4 písm. 
c/ advokátního tarifu sporem ve věcech rozhodovaných v insolvenčním nebo 
obdobném řízení, u kterého se považuje za tarifní hodnotu částka 50.000 Kč 
(srov. dále § 7 bod 5. advokátního tarifu). Tomu odpovídá mimosmluvní odměna za 
1 úkon právní služby ve výši 3.100 Kč (srov. § 11 odst. 1 písm. k/ advokátního 
tarifu). Spolu s náhradou hotových výdajů dle § 13 odst. 3 advokátního tarifu 
ve výši 300 Kč a částkou odpovídající 21% dani z přidané hodnoty (714 Kč) tak 
dovolací soud přiznal žalovanému k tíži žalobce celkem částku 4.114 Kč. 
[68] V tom, že jde o odpůrčí žalobu a že žalobcem je insolvenční správce, v 
žádném případě netkví (jak pro případ, že s dovoláním neuspěje, tvrdil 
dovolatel) důvod hodný zvláštního zřetele pro nepřiznání náhrady nákladů 
dovolacího řízení úspěšnému žalovanému (§ 150 o. s. ř.).
Poučení: Toto rozhodnutí se považuje za doručené okamžikem zveřejnění v 
insolvenčním rejstříku; účastníkům incidenčního sporu se však doručuje i 
zvláštním způsobem. 
Proti tomuto rozhodnutí není přípustný opravný prostředek.
Nesplní-li povinný, co mu ukládá vykonatelné rozhodnutí, může se oprávněný 
domáhat exekuce (výkonu rozhodnutí).   


V Brně dne 28. listopadu 2018


	JUDr. Zdeněk Krčmář
	předseda senátu


