Soud: Nejvyšší soud

Spisová značka: 4 Tz 46/2011

Datum rozhodnutí: 27.07.2011

Typ rozhodnutí: ROZSUDEK


Heslo: Přijímání úplatku

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 46/2011-18

ČESKÁ REPUBLIKA 
ROZSUDEK
JMÉNEM REPUBLIKY





Nejvyšší soud České republiky projednal ve veřejném zasedání konaném dne  27. 
července 2011 v senátu složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného Bc. 
M.  H., proti usnesení Městského soudu v Praze ze dne 13. 10. 2010 sp. zn. 6 To 
393/2010, vydaného v trestní věci vedené u Obvodního soudu pro Prahu 1 pod sp. 
zn. 10 T 32/2009, a podle § 268 odst. 2, § 269 odst. 2 a § 270 odst. 1 tr. ř. 
rozhodl    t a k t o :

Usnesením Městského soudu v Praze ze dne 13. 10. 2010 sp. zn. 6 To 393/2010   b 
y l   p o r u š e n   z á k o n   v ustanoveních § 254 odst. 1 a § 256 tr. ř. a 
v řízení předcházejícím v ustanovení § 2 odst. 9 a § 314a odst. 1 tr. ř. a v 
ustanovení § 35 odst. 1, 2 zák. č. 6/2002 Sb.,  o soudech a soudcích, 
přísedících a státní správě soudů a o změně některých zákonů, ve znění 
pozdějších předpisů, v neprospěch obviněného Bc. M. H.

Z r u š u j í   s e   napadené usnesení Městského soudu v Praze, rozsudek 
Obvodního soudu pro Prahu 1 ze dne 23. 8. 2010 sp. zn. 10 T 32/2009, jakož i 
veškeré řízení, které se konalo před soudem prvního stupně od podání obžaloby v 
této věci.

Zrušují se i všechna další rozhodnutí, na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1   s e   p ř i k a z u j e , aby věc v potřebném 
rozsahu znovu projednal a rozhodl.


O d ů v o d n ě n í :


	Rozsudkem Obvodního soudu pro Prahu 1 ze dne 23. 8. 2010 sp. zn. 10 T 
32/2009 byl obviněný Bc. M. H. uznán vinným v bodě 1 trestnými činy zneužívání 
pravomoci veřejného činitele podle § 158 odst. 1 písm. a) tr. zák. a  přijímání 
úplatku podle § 160 odst. 2, 3 písm. b) tr. zák. a v bodě 2 trestným činy 
zneužívání pravomoci veřejného činitele podle  § 158 odst. 1 písm. a) tr. zák. 
a příjímání úplatku podle § 160 odst. 2, 3 písm. b) tr. zák. ( V daném případě 
jde o trestní zákon č. 140/1961 Sb., účinný do 31. 12. 2009, dále jen  tr. 
zák.).

	Uvedených trestných činů se obviněný dopustil podle výše citovaného 
rozsudku tím, že

1.	v blíže nezjištěné době, nejpozději v červnu 2006, jako vrchní 
komisař SKPV-OHK Policie ČR, v postavení veřejného činitele, kontaktoval 
telefonicky a posléze i osobně M. B., s úmyslem získat od něho částku ve výši 
200.000,- Kč za to, že z titulu svého služebního zařazení zajistí zrušení 
údajného odposlechu jeho mobilního telefonu, přičemž M. B. mu vyplatil částku 
pouze ve výši 30.000,- Kč a dále částku ve výši 10.000,- Kč, která byla 
deklarována jako půjčka, na níž byl vystaven příjmový doklad s datem 26. 6. 
2006;

2.	dne 8. 12. 2008 telefonicky a dne 17. 12. 2008 osobně kontaktoval M. 
B., který byl ve zkušební době podmíněného odložení výkonu trestu odnětí 
svobody,  a požadoval na něm finanční částku ve výši 100.000,- Kč s podmínkou 
splatnosti do 15. 1. 2009 za to, že jeho dosud neustanovený kolega zařídí 
oddálení zahájení trestního stíhání, k předání a převzetí částky 100.000,- Kč 
došlo dne 15. 1. 2009 v restauraci hotelu J. B. R., P., J.,

čímž porušil základní povinnosti policisty podle § 28 odst. 1 písm. a) zák. č. 
186/1992 Sb., o služebním poměru příslušníků Policie ČR, platného do 31. 12. 
2006, povinnosti policisty podle § 6 odst. 1 zák. č. 283/1991 Sb., o Policii 
ČR, platného do 31. 12. 2008, základní povinnosti příslušníka podle § 45 odst. 
1 písm. a) a služební kázeň podle § 46 odst. 1 zák. č. 361/2003 Sb., účinného 
od 1. 1. 2007, a § 2 zák. č. 273/2008 Sb., o Policii ČR, účinného od 1. 1. 2009.

	Za tyto trestné činy mu byl podle § 160 odst. 3 tr. zák. a  § 35 odst. 
1 tr. zák. uložen úhrnný trest odnětí svobody v trvání 1 roku, jehož výkon byl 
podmíněně odložen na zkušební dobu v trvání 3 let. Současně mu byl uložen i 
peněžitý trest ve výši 80.000,- Kč, s náhradním trestem odnětí svobody v trvání 
1 měsíce. Podle § 49 odst. 1 tr. zák. mu byl uložen také trest zákazu činnosti, 
a to zaměstnání či služebního poměru u Policie ČR, vojenské policie a obecní 
policie v trvání 5 let.


Podle § 229 odst. 1 tr. ř. byl poškozený M. B. odkázán se svým nárokem na 
náhradu škody na řízení ve věcech občanskoprávních.

	Proti tomuto rozsudku podali v zákonem stanovené lhůtě odvolání 
obviněný  a poškozený M. B. Odvolání obviněného směřovalo do výroku o vině i 
trestu. Odvolání poškozeného směřovalo proti výroku o náhradě škody.

	Na základě podaných odvolání Městský soud v Praze věc projednal ve 
veřejném zasedání, přičemž svým usnesením ze dne 13. 10. 2010 sp. zn. 6 To 
393/2010 obě tato odvolání jako nedůvodná podle § 256 tr. ř. zamítl.

	Podle § 266 odst. 1 tr. ř. podal ministr spravedlnosti ve prospěch 
obviněného  Bc. M. H. stížnost pro porušení zákona, a to proti výše uvedenému 
usnesení Městského soudu v Praze ze dne 13. 10. 2010 sp. zn. 6 To 393/2010.

	V odůvodnění stížnosti pro porušení zákona nejprve stěžovatel citoval z 
odůvodnění napadeného usnesení odvolacího soudu, přičemž poukázal na závěrečné 
konstatování, kde odvolací soud zmiňuje, že s ohledem na trestní sazbu, kterou 
byl obviněný ohrožen, pokud se týká jednání popsaného pod bodem 2 rozsudku 
nalézacího soudu, měl Obvodní soud pro Prahu 1 ve věci rozhodovat v senátě, 
nikoli samosoudcem. Tato  skutečnost nebyla žádným z odvolatelů ani 
intervenujícím státním zástupcem namítána, přičemž ani opakování hlavního 
líčení by podle názoru odvolacího soudu nemohlo vést ke zhoršení pozice 
obviněného H., pokud jde o výrok o vině a trestu, a z tohoto důvodu pak Městský 
soud v Praze rozhodl tak, jak je ve výroku jeho rozhodnutí uvedeno.

      Dovolání ani ústavní stížnost v předmětné trestní věci podány nebyly.

	Stěžovatel následně poukázal na znění článku 38 odst. 1 Listiny 
základních práv  a svobod, § 35 zák. č. 6/2002 Sb., o soudech a soudcích, 
přísedících a státní správě soudů a o změně některých zákonů, ve znění 
pozdějších předpisů, (dále jen o soudech  a soudcích), § 2 odst. 9 a § 314a 
odst. 1 tr. ř., § 160 odst. 1, 2, 3 písm. b) tr. zák., ve znění novely účinné 
od  1. 7. 2008, a § 254 odst. 1 a § 256 tr. ř. 

	Z jejich obsahu stěžovatel dovozuje, že jak nalézací tak odvolací soud 
se těmito ustanoveními důsledně neřídily, čímž došlo k porušení zákona v 
neprospěch obviněného Bc. H., přičemž se jedná o takové porušení právních 
předpisů, které je namístě napravit cestou podání stížnosti pro porušení 
zákona. 

	Stěžovatel uvádí, že v řízení před samosoudcem jsou projednávány 
trestné činy obecně menší typové závažnosti dané příslušnou trestní sazbou 
uvedenou u jednotlivých ustanovení zvláštní části trestního zákona. 
Předpokládaná nižší skutková i právní složitost takových věcí odůvodňuje méně 
formalizovaný průběh řízení před soudem, a navíc svěřuje pravomoc k rozhodování 
jediné osobě – samosoudci, který je soudcem z povolání. Rozlišujícím kritériem 
mezi příslušností senátu a samosoudce je tedy trestní sazba stíhaného trestného 
činu uvedená ve zvláštní části trestního zákona.	

V posuzovaném případě byl obviněný stíhán od dubna roku 2009 Obvodním soudem 
pro Prahu 1 pod sp. zn. 10 T 32/2009 na základě obžaloby podané státním 
zástupcem Městského státního zastupitelství v Praze ze dne 22. 4. 2009 sp. zn. 
2 KZV 1/2009, a to v bodě 1) pro trestné činy zneužívání pravomoci veřejného 
činitele podle § 158 odst. 1 písm. a) tr. zák. a přijímání úplatku podle § 160 
odst. 2, 3 písm. b) tr. zák., kterých se měl podle obžaloby dopustit v červnu 
roku 2006, přičemž za nejzávažnější trestný čin je třeba považovat trestný čin 
přijímání úplatku podle § 160 odst. 2, 3 písm. b) tr. zák., podle kterého byl 
obviněný v době spáchání ohrožen sazbou trestu odnětí svobody od jednoho roku 
do pěti let nebo peněžitým trestem; v bodě 2) pak pro trestné činy zneužívání 
pravomoci veřejného činitele podle § 158 odst. 1 písm. a) tr. zák., přijímání 
úplatku podle § 160 odst. 2, 3 písm. b) tr. zák. a vydírání podle § 235 odst. 1 
tr. zák., kterých se dopustil v období od 8. 12. 2008 do 15. 1. 2009. Přitom za 
nejzávažnější trestný čin je nutno považovat trestný čin přijímání úplatku 
podle § 160 odst. 2, 3 písm. b) tr. zák., když  v mezidobí došlo u tohoto 
trestného činu novelou trestního zákona, účinnou od 1. 7. 2008, k zpřísnění 
jeho postihu trestem odnětí svobody na 2 roky až 8 let.

	Vzhledem k uvedenému je tedy podle stěžovatele zřejmé, že řízení o 
těchto trestných činech samosoudce podle zákona konat nemohl, a pokud tomu tak 
v dané věci bylo, došlo k zásadnímu porušení zákona v neprospěch obviněného, 
neboť dva přísedící mohli dojít k odlišnému výroku o vině. Toto porušení zákona 
nemůže být podle názoru stěžovatele vykompenzováno současně zjištěným a 
konstatovaným porušením zákona ve prospěch obviněného, pokud se jedná o výrok o 
uloženém trestu odnětí svobody, jak v odůvodnění svého rozhodnutí rozvedl 
odvolací soud, který při důsledném přezkoumání věci z podnětu obviněného měl 
napadený rozsudek nalézacího soudu v celém rozsahu zrušit a obvodnímu soudu 
přikázat, aby věc znovu projednal v hlavním líčení a rozhodl, což se nestalo. 
Řízení, jenž předcházelo vydání rozsudku nalézacího soudu, jakož i rozsudek sám 
jsou zatíženy podstatnou procesní vadou, pro kterou toto rozhodnutí nemůže 
obstát.

	V dané věci bylo přitom podle zákona možné napadnout rozhodnutí 
odvolacího soudu dovoláním (viz ust. § 265b odst. 1 písm. a) tr. ř.), neboť za 
případy, kdy nebyl soud náležitě obsazen, se považují jen odůvodněné případy 
libovolného odejmutí věci zákonnému soudci, což představuje zásah do zásady 
vyjádřené v čl. 38 odst. 1 Listiny základních práv a svobod, podle níž nikdo 
nesmí být odňat svému zákonnému soudci.   O takové porušení uvedené zásady jde 
tehdy, když obsazení soudu neodpovídalo ustanovením § 27, § 31 a § 35 zákona č. 
6/2002 Sb., o soudech a soudcích, ve znění pozdějších předpisů. Podle jeho § 35 
okresní soud  /obvodní soud/ rozhoduje v případech stanovených zákony o řízení 
před soudy v senátech; v ostatních případech rozhoduje samosoudcem. Senáty 
okresního soudu se skládají z předsedy senátu a dvou přísedících (viz také 
judikát Nejvyššího soudu sp. zn. 8 Tdo 270/2010). K podání takového mimořádného 
opravného prostředku však nedošlo.

	V závěru stížnosti pro porušení zákona ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že rozsudkem Obvodního 
soudu pro Prahu 1 ze dne 23. 8. 2010 sp. zn. 10 T 32/2009 byl porušen zákon v 
čl. 38 odst. 1 Listiny základních práv   a  svobod, v ustanoveních § 2 odst. 9 
a § 314a odst. 1 tr. ř. a § 35 zákona č. 6/2002 Sb.,            o soudech a 
soudcích, ve znění pozdějších předpisů, a usnesením Městského soudu v Praze ze 
dne 13. 10. 2010 sp. zn. 6 To 393/2010 v ustanoveních § 254 odst. 1 a § 
256           tr. ř., a to  v neprospěch obviněného Bc. M. H. Podle § 269 odst. 
2 tr. ř. aby napadené usnesení Městského soudu v Praze, jakož i předcházející 
rozsudek Obvodního soudu pro Prahu 1 zrušil, případně zrušil též i další 
rozhodnutí na zrušená rozhodnutí obsahově navazující, pokud s ohledem na důvod 
zrušení pozbyla podkladu. Dále pak aby postupoval podle § 270 odst. 1 tr. ř. a 
přikázal Obvodnímu soudu pro Prahu 1, aby věc v potřebném rozsahu znovu 
projednal a rozhodl.

	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu                 a z důvodů v ní uvedených, jakož i 
řízení napadené části rozhodnutí předcházející a dospěl k závěru, že zákon byl 
porušen z důvodů vytýkaných ministrem spravedlnosti.

	Podle článku 38 odst. 1 Listiny základních práv a svobod (viz č. 2/1993 
Sb.; dále jen Listina) nikdo nesmí být odňat svému zákonnému soudci. 
Příslušnost soudu i soudce stanoví zákon.

	Podle § 35 odst. 1 zák. č. 6/2002 Sb., o soudech a soudcích, ve znění 
pozdějších předpisů, okresní soud rozhoduje v případech stanovených zákony o 
řízení před soudy v senátech; v ostatních případech rozhoduje samosoudcem.

	Podle odst. 2 téhož zákonného ustanovení senáty okresního soudu se 
skládají z předsedy senátu a dvou přísedících.

	Podle § 2 odst. 9 tr. ř. v trestním řízení před soudem rozhoduje senát 
nebo samosoudce; předseda senátu nebo samosoudce rozhodují sami jen tam, kde to 
zákon výslovně stanoví. Rozhoduje-li v přípravném řízení soud v prvním stupni, 
rozhodnutí činí soudce.

	Podle § 314a odst. 1 tr. ř. samosoudce koná řízení o trestných činech, 
na které zákon stanoví trest odnětí svobody, jehož hranice nepřevyšuje pět let.

	Z obsahu předloženého spisu Obvodního soudu pro Prahu 1 sp. zn. 10 T 
32/2009 je patrné, že na obviněného byla u tohoto soudu podána dne 27. 4. 2009 
obžaloba pro shora uvedené samostatné skutky spáchané v červnu 2006 a posléze v 
prosinci 2008 až lednu 2009, v nichž byly spatřovány dvojnásobné trestné činy 
zneužívání pravomoci veřejného činitele podle § 158 odst. 1 písm. a) tr. zák. a 
přijímání úplatku podle § 160 odst. 2, 3 písm. b) tr. zák., v případě druhého 
skutku i trestný čin vydírání podle § 235 odst. 1  tr. zák.

	Trestného činu přijímání úplatku podle § 160 odst. 2, odst. 3 písm. b) 
tr. zák., ve znění účinném od 1. 7. 2008, se dopustil ten, kdo v souvislosti s 
obstaráním věcí obecného zájmu úplatek žádá, a takový čin spáchá jako veřejný 
činitel, přičemž bude potrestán odnětím svobody na dvě léta až osm let nebo 
peněžitým trestem.

	Z konstatované trestní sazby trestného činu přijímání úplatku podle § 
160 odst. 2,  odst. 3 písm. b) tr. zák., ve znění účinném od 1. 7. 2008, pro 
který byla na obviněného rovněž podána obžaloba, je nanejvýš zřejmé, že od 
samého počátku řízení před Obvodním soudem pro Prahu 1 měla být tato věc 
projednávána a rozhodována příslušným senátem tohoto soudu, a nikoli 
samosoudcem, jak se ve skutečnosti stalo. 

      Z obsahu trestního spisu vyplývá, že věc byla samosoudcem jmenovaného 
soudu nejprve rozhodnuta trestním příkazem ze dne 11. 5. 2009 sp. zn. 10 T 
32/2009, který byl v důsledku odporu podaného obviněným i státním zástupcem 
zrušen. Rovněž další řízení u soudu prvního stupně probíhalo v řízení před 
samosoudcem, což vyplývá z protokolů o hlavním líčení z 13. 7. 2009, 7. 9. 
2009, 12. 10. 2009, 30. 11. 2009, 21. 12. 2009, 11. 1. 2010, 25. 1. 2010 a 8. 
2. 2010, kdy byl vyhlášen v pořadí první odsuzující rozsudek. V řízení před 
samosoudcem bylo pokračováno i v hlavním líčení dne 23. 8. 2010, tedy poté co 
odvolací soud k odvolání obviněného a státního zástupce zrušil rozsudek 
obvodního soudu ze dne 8. 2. 2010 sp. zn. 10 T 32/2009. Samosoudcem pak byl 
vyhlášen  i v pořadí druhý odsuzující rozsudek ze dne 23. 8. 2010 sp. zn. 10 T 
32/2009. 

      Lze tudíž konstatovat, že takto vadné soudní řízení nelze rozhodně 
označit za souladné s výše citovanými ustanoveními zákona o soudech a soudcích 
a  trestního řádu, jimiž je do rozhodovací praxe trestního soudnictví 
aplikována zásada, že nikdo nesmí být odňat svému zákonnému soudci, vyplývající 
z Listiny. Zákonným soudcem je třeba bezpochyby rozumět i takové obsazení 
soudu, které je zákonem určeno pro projednání a rozhodování té které trestní 
věci. Pokud soud věc neprojedná v takovém obsazení (složení), které zákon 
určuje, jedná se o vadu, která je vždy důvodem ke zrušení rozhodnutí, jenž z 
takto vadného řízení vzejde. Jedinou výjimkou je situace, kdy věc měl 
projednávat a rozhodovat samosoudce a ve skutečnosti tak učinil senát. V 
takovém případě se nejedná o vadu, která by sama o sobě byla důvodem ke zrušení 
vydaného rozhodnutí. Rozhodnutí senátu je totiž nutné obecně pokládat za vyšší 
formu soudního rozhodování, a není tudíž důvodu takto vzniklou vadu napravovat 
tím, že by věc bylo třeba znovu rozhodovat v řízení před samosoudcem.

	Jestliže ale v přezkoumávaném případě obviněného Bc. M. H. se celé 
řízení před soudem prvního stupně konalo v procesní situaci, kdy tento soud 
nebyl náležitě obsazen, tedy nejednal a nerozhodoval v senátě složeném z 
předsedy senátu a dvou přísedících, ale pouze samosoudcem, nelze než označit 
takové řízení za zatížené podstatnou vadou, která činí provedené dokazování a z 
něho vzešlé závěry za zcela nepoužitelné. V důsledku toho je pak i meritorní 
rozhodnutí soudu prvního stupně vadné, a to bez ohledu na jeho obsah nebo 
dokonce jeho případnou věcnou správnost. Takto zatížené rozhodnutí nemůže 
zhojit ani jiná vada, jíž se nalézací soud dopustil, totiž že obviněnému uložil 
trest odnětí svobody v trvání jednoho roku, tedy pod dolní hranicí příslušné 
trestní sazby, která v dané věci činila dva roky.

	Byť si Městský soud v Praze při v pořadí druhém odvolacím řízení byl 
vědom, že soud prvního stupně věc kompletně projednal a opakovaně rozhodl v 
řízení před samosoudcem, namísto v senátě, nepřistoupil ke zrušení napadeného 
rozsudku podle § 258 odst. 1  písm. a) tr.  ř. a věc podle § 259 odst. 1 tr. ř. 
nevrátil obvodnímu soudu k novému projednání  a rozhodnutí. Odvolací soud 
naopak zamítl podaná odvolání podle § 256 tr. ř. s tím, že předmětná vada 
řízení nebyla nikým namítána a opakování hlavního líčení by nemohlo vést ke 
zhoršení pozice obviněného, a to pokud jde o výroky o vině i trestu.
	
To však rozhodně nejsou důvody, které mohly konvalidovat podstatnou vadu 
řízení, která předcházela vydanému meritornímu rozhodnutí soudu prvního stupně, 
spočívající v jeho nesprávném obsazení, byť ke zhoršení postavení obviněného v 
novém řízení skutečně dojít nemohlo, jelikož státní zástupce odvolání v 
neprospěch obviněného proti rozsudku nalézacího soudu nepodal.

	Pokud tedy odvolací soud svým postupem nenapravil pochybení soudu 
prvního stupně a rozhodl výše uvedeným způsobem, porušil ustanovení § 254 odst. 
1 tr. ř., které mu ukládá mj. povinnost přezkoumat správnost postupu řízení, 
které předcházelo odvoláním napadených oddělitelných výroků rozsudku, přičemž k 
nevytýkaným vadám musí přihlížet pokud mají vliv na správnost výroků, proti 
nimž bylo odvolání podáno. Jak bylo shora uvedeno, vada spočívající v 
nesprávném obsazení soudu (rozhodoval samosoudce namísto senátu) je vždy vadou, 
která způsobuje nepoužitelnost výsledků provedeného dokazování a tudíž je 
neakceptovatelný i výsledek takto vadného procesu, kterým je i meritorní 
rozhodnutí, proti němuž bylo odvolání obviněného podáno. Odvolací soud pak 
porušil  i ustanovení § 256 tr. ř., které jej opravňuje odvolání zamítnout, 
shledá-li, že není důvodné, což ale nebylo v případě obviněného Bc. H. 
opodstatněné.

	Nejvyšší soud proto podle § 268 odst. 2 tr. ř. vyslovil, že napadeným 
usnesením Městského soudu v Praze ze dne 13. 10. 2010 sp. zn. 6 To 393/2010 byl 
porušen zákon v ustanoveních § 254 odst. 1 a § 256 tr. ř. a v řízení, které mu 
předcházelo, v ustanoveních § 2 odst. 9 a § 314a odst. 1 tr. ř. a v 
ustanoveních § 35 odst. 1, 2 zák. č. 6/2002 Sb.,           o soudech a 
soudcích, ve znění pozdějších předpisů, v neprospěch obviněného Bc. M. H. Podle 
§ 269 odst. 2 tr. ř. pak Nejvyšší soud napadené usnesení Městského soudu v 
Praze i  jemu předcházející rozsudek Obvodního soudu pro Prahu 1 ze dne 23. 8. 
2010 sp. zn. 10 T 32/2009, jakož i celé řízení, které bylo vedeno před soudem 
prvního stupně od dne podání obžaloby v této věci, zrušil. Dále zrušil i 
všechna obsahově navazující rozhodnutí, která vzhledem k této změně, pozbyla 
svého podkladu. Podle § 270 odst. 1 tr. ř. věc přikázal Obvodnímu soudu pro 
Prahu 1, aby ji v potřebném rozsahu znovu projednal a rozhodl, což v konkrétním 
případě znamená, že bude provedeno před řádně obsazeným soudem (senátem) 
kompletně nové hlavní líčení včetně dokazování  a vyhlášeno nové rozhodnutí.

	Tento soud musí mít na paměti, že pokud Nejvyšší soud podle § 273 tr. 
ř. vyslovil, že zákon byl porušen v neprospěch obviněného, nemůže v novém 
řízení dojít ke změně rozhodnutí v jeho neprospěch. Zároveň je podle § 270 
odst. 4 tr. ř. vázán právním názorem Nejvyššího soudu a je povinen provést jím 
nařízené procesní úkony.

	Ministr spravedlnosti ve stížnosti pro porušení zákona důvodně poukázal 
na skutečnost, že vytýkaná vada mohla být zhojena, pokud by rozhodnutí 
odvolacího soudu bylo napadeno dovoláním (viz dovolací důvod podle § 265b odst. 
1 písm. a) tr. ř.), což ale nebylo učiněno ani ze strany nejvyššího státního 
zástupce (v konkrétní situaci pouze ve prospěch obviněného). Nejvyšší soud 
následně podanou stížnost pro porušení zákona sice akceptoval, ale pouze a 
jedině z důvodu zásadního a vážného procesního pochybení, k němuž v předchozím 
řízení došlo, které mělo za následek i vadnost a nepoužitelnost vydaného 
rozsudku prvostupňového soudu, který nabyl právní moci. Nelze ale vyloučit, že 
v jiných nikoli takto zásadních případech, Nejvyšší soud nebude prostřednictvím 
řízení o stížnosti pro porušení zákona, která byla již tolikrát označena za 
relikt minulosti, napravovat pochybení soudů nižších stupňů, jestliže bylo 
možné docílit patřičné nápravy využitím jiného mimořádného opravného prostředku 
zavedeného do trestního řádu, a to podáním dovolání.


      Poučení: Proti tomuto rozhodnutí není opravný prostředek přípustný.


V Brně dne 27. července 2011

Předseda senátu:
 JUDr. František H r a b e c




	

	




 

	
	








 


	
	



