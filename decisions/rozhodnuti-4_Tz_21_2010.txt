Soud: Nejvyšší soud

Důvod dovolání: § 45a odst. 4 tr. řák., § 2 odst. 5,6 tr. ř., § 340b tr. ř. 

Spisová značka: 4 Tz 21/2010

Datum rozhodnutí: 25.05.2010

Typ rozhodnutí: ROZSUDEK


Dotčené předpisy: § 45a odst. 4 tr. zák., § 2 odst. 5,6 tr. ř., § 340b tr. ř.

Kategorie rozhodnutí: D




4 Tz 21/2010
ČESKÁ   REPUBLIKA

R O Z S U D E K 
J M É N E M   R E P U B L I K Y








Nejvyšší soud České republiky projednal ve veřejném zasedání dne 25. května 
2010 v senátě složeném z předsedkyně JUDr. Danuše Novotné a soudců JUDr. 
Františka Hrabce            a JUDr. Petra Šabaty stížnost pro porušení zákona, 
kterou podala ministryně spravedlnosti ve prospěch obviněné J.  P., proti  
usnesení Městského soudu v Brně ze dne 8. 2. 2010, sp. zn. 3 T 122/2009, a 
podle § 268 odst. 2 a § 269 odst. 2   tr. řádu rozhodl   t a k t o :

Pravomocným usnesením  Městského soudu v Brně ze dne 8. 2. 2010, sp. zn.  3 T 
122/2009, a v řízení předcházejícím,  b y l    p o r u š e n    z á k o n   v 
ustanoveních      § 45a odst. 4 tr. zákona č. 140/1961 Sb. ve znění účinném do 
31. 12. 2009, § 2 odst. 5, 6   a   § 340b odst. 1 tr. řádu v neprospěch 
obviněné J. P.

Napadené usnesení   s e    z r u š u j e .

Současně se zrušují všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.




						                                                   
O d ů v o d n ě n í : 


Samosoudce Městského soudu v Brně vydal dne 3. 5. 2009 trestní příkaz  sp. zn.  
3 T 122/2009, jímž uznal J. P. vinnou trestnými činy krádeže podle § 247 odst. 
1 písm. a), d), e) tr. zákona č. 140/1961 Sb. a neoprávněného držení platební 
karty podle  § 249b tr. zákona č. 140/1961 Sb., za což jí byl v sazbě § 249b 
tr. zákona za použití § 35  odst. 1 a § 45 odst. 1, 2 a § 45a odst. 1 tr. 
zákona uložen úhrnný trest obecně prospěšných prací ve výměře 250 hodin.

Uvedeného protiprávního jednání se dle trestního příkazu obviněná dopustila 
tím, že dne 1. 5. 2009 v době kolem 18.30 hod. v B., prodejně K. v B. ul. 
využila nepozornosti nakupující poškozené J. K., a odcizila jí z nákupního 
vozíku, od kterého se poškozená na okamžik otočila k nákupnímu regálu, zde 
umístěnou dámskou koženkovou kabelku v hodnotě asi 100,- Kč s koženkovou 
peněženkou černé barvy s finanční hotovostí 6.200,- Kč, s osobními doklady – 
občanským průkazem, řidičským průkazem, oprávněním k řízení motorového vozidla 
Toyota Corolla, kartou emisí a pojištění k vozidlu, platební kartou MasterCard 
k bankovnímu účtu u České spořitelny, a.s., klíči k vozidlu, mobilním telefonem 
zn. Nokia černostříbrné barvy v hodnotě nejméně 3.000,- Kč, vše v celkové 
hodnotě nejméně 9.000,- Kč, tím způsobem, že si kabelku dala přes rameno a 
snažila se prodejnu rychle nepozorovaně opustit  přes pokladnu č. 17, kde byla 
zadržena pracovníky ostrahy obchodu, kteří obviněnou při jejím jednání 
pozorovali, na jejich výzvu kabelku vydala a tato byla i s vyjmenovaným obsahem 
poškozené J. K. vrácena,  a tohoto jednání se obviněná dopustila přesto, že 
byla rozsudkem Městského soudu v Brně ze dne 11. 12. 2008, sp. zn. 95 T 
251/2008, který nabyl právní moci dne 22. 1. 2009, odsouzena pro trestný čin 
krádeže podle § 247 odst. 1 písm. a), b) tr. zákona k trestu odnětí svobody v 
trvání pěti měsíců, jehož výkon byl podmíněně odložen na zkušební dobu v trvání 
patnácti měsíců.

Trestní příkaz nabyl právní moci dne 3. 5. 2009.

Usnesením ze dne 8. 2. 2010, sp. zn. 3 T 122/2009, rozhodl Městský soud v Brně 
podle § 340b odst. 1 tr. řádu a § 45a odst. 4 tr. zákona č. 140/1961 Sb., 
účinného do 31. 12. 2009, tak, že nevykonaný trest obecně prospěšných prací ve 
výměře 250 hodin obviněné J. P. přeměnil v nepodmíněný trest odnětí svobody v 
trvání 125 dnů. Obviněnou pro výkon trestu zařadil  podle § 39a odst. 2 písm. 
b) tr. zákona účinného do 31. 12. 2009 do věznice s dozorem. Obviněná se po 
vyhlášení usnesení vzdala stížnosti. Opravný prostředek, který poté podala její 
obhájkyně Krajský soud v Brně usnesením ze dne 25. 2. 2010, sp. zn.  4 To 
101/2010, zamítl podle § 148 odst. 1 písm. b) tr. řádu, neboť byla podána 
osobou, která se stížnosti výslovně vzdala.

Ministryně spravedlnosti podala podle § 266 odst. 1 tr. řádu proti usnesení 
Městského soudu v Brně ze dne 8. 2. 2010, sp. zn. 3 T 122/2009, stížnost pro 
porušení zákona ve prospěch obviněné J. P. Podle stěžovatelky byl tímto 
usnesením porušen zákon v ustanoveních § 45a odst. 4 tr. zákona účinného do 31. 
12. 2009 a v řízení předcházejícím  v ustanoveních § 2 odst. 5, 6 tr. řádu a § 
340b tr. řádu v neprospěch obviněné.

Ministryně spravedlnosti ve svém  mimořádném opravném prostředku poukázala na 
skutečnost, že k přeměně nevykonaného trestu obecně prospěšných prací 
přistoupil Městský soud v Brně v situaci, kdy již podklad pro takovýto druh 
rozhodnutí neexistoval. Přehlédl, že výrok o trestu z trestního příkazu ze dne 
3. 5. 2009, sp. zn. 3 T 122/2009, byl v mezidobí zrušen trestním příkazem 
Městského soudu v Brně ze dne 10. 7. 2009, sp. zn. 99 T 96/2009, jímž byl 
obviněné pro trestný čin krádeže podle § 247 odst. 1 písm. d), e) tr. zákona 
účinného do 31. 12. 2009, uložen úhrnný společný trest obecně prospěšných prací 
ve výměře 400 hodin. Toto rozhodnutí nabylo právní moci dne 29. 7. 2009. Je tak 
zřejmé, že usnesení, jež je napadeno stížností pro porušení zákona, nemělo být 
vydáno, přičemž pochybení Městského soudu v Brně je spatřováno také v 
nedostatečně provedených skutkových zjištěních, jimiž měl tento soud objasnit 
všechny skutečnosti z hlediska rozhodování v intencích § 340b tr. řádu rozhodné.

Závěrem svého mimořádného opravného prostředku stěžovatelka navrhla, aby 
Nejvyšší soud České republiky vyslovil podle § 268 odst. 2 tr. řádu, že 
napadeným usnesením byl zákon  porušen v namítaném rozsahu v neprospěch 
obviněné J. P. a aby podle   § 269 odst. 2 tr. řádu toto rozhodnutí zrušil 
včetně všech na něj obsahově navazujících rozhodnutí.

Nejvyšší soud České republiky (dále jen Nejvyšší soud) přezkoumal podle § 267   
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a dospěl k závěru, že 
zákon byl porušen.

Podle § 45a odst. 4 tr. zákona č. 140/1961 Sb., ve znění účinném do 31. 12. 
2009, jestliže pachatel v době od odsouzení do výkonu trestu obecně prospěšných 
prací nevedl řádný život, nebo zaviněně nevykonal ve stanovené době uložený 
trest, přemění soud trest obecně prospěšných prací nebo jeho zbytek v trest 
odnětí svobody a rozhodne zároveň o způsobu jeho výkonu; přitom  každé i jen 
započaté dvě hodiny nevykonaného trestu obecně prospěšných prací se počítají za 
jeden den odnětí svobody.

Podle § 340b tr. řádu o přeměně trestu obecně prospěšných prací nebo jeho 
zbytku rozhodne předseda senátu na návrh obecního úřadu nebo instituce, u nichž 
mají být obecně prospěšné práce vykonány, probačního úředníka nebo i bez 
takového návrhu ve veřejném zasedání.

Z obsahu přezkoumávaného trestního spisu je patrno, že podnětem pro soud 
prvního stupně  pro nařízení veřejného zasedání o přeměně trestu obecně 
prospěšných prací bylo zjištění, že obviněná byla v době, kdy měla tento trest 
řádně vykonávat, spáchala dne  8. 6. 2009 znovu majetkovou trestnou činnost 
kvalifikovanou jako pokus trestného činu krádeže podle § 8 odst. 1 a § 247 
odst. 1 písm. a), d), e)  a trestný čin neoprávněného držení platební karty 
podle   § 249b tr. zákona č. 140/1961 Sb. ve znění platném do 31. 12. 2009, za 
což byla odsouzena rozsudkem Městského soudu v Brně dne 13. 10. 2009, sp. zn. 1 
T 159/2009, k nepodmíněnému trestu odnětí svobody v trvání dvanácti měsíců, pro 
jehož výkon byla podle § 39a odst. 2 písm. b) tr. zákona zařazena do věznice s 
dozorem. Odvolání obviněné proti tomuto rozsudku bylo usnesením Krajského soudu 
v Brně ze dne 2. 12. 2009, sp. zn.              5 To 555/2009, zamítnuto podle 
§ 256 tr. řádu jako nedůvodné. Opisy těchto rozhodnutí jsou založeny ve spise 
na čl. 34 – 39.

         Aniž soud prvního stupně činil jakákoli jiná zjištění a opatřil si 
důkazy, nařídil ve věci dne 8. 2. 2010 veřejné zasedání, v němž k důkazu 
přečetl opisy výše citovaných rozhodnutí Městského a Krajského soudu v Brně a 
rozhodl o přeměně trestu obecně prospěšných prací ve výměře 250 hodin na trest 
odnětí svobody v trvání 125 dnů. 

         Ustanovení § 2 odst. 5 tr. řádu přikazuje orgánům činným v trestním 
řízení, aby postupovaly v souladu se svými právy a povinnostmi, jež jsou 
uvedeny v tomto zákoně a za součinnosti stran tak, aby byl zjištěn skutkový 
stav věci, o němž nejsou důvodné pochybnosti, a to v rozsahu, který je nezbytný 
pro jejich rozhodnutí. 

          Pod pojem „zjištěného skutkového stavu“ nutno v případě rozhodování o 
přeměně nevykonaného trestu obecně prospěšných prací či jeho zbytku podřadit i 
zjištění, zda výrok         o trestu v rozsudku či trestním příkazu, jenž má 
být podkladem pro rozhodnutí o přeměně trestu, nadále existuje, či zda nebyl 
jiným rozhodnutím zrušen v rámci rozhodování   o souhrnném či společném trestu 
(§ 35 odst. 2 a § 37a tr. zákona účinného do 31. 12. 2009). Proto je nezbytné 
učinit skutková zjištění i o této skutečnosti, např. vyžádáním aktuálního opisu 
rejstříku trestů, což se v daném případě nestalo. Pokud by soud prvního stupně 
takovýto důkaz provedl, zjistil by, že již nemá podklad pro rozhodování v 
intencích § 45a    odst.  4   tr.zákona účinného do  31. 12. 2009 a § 340b tr. 
řádu.

            Pro tento závěr svědčí zjištění, že Městský soud v Brně vydal dne 
10. 7. 2009 pod   sp. zn. 99 T 96/2009, trestní příkaz, jímž byla obviněná J, 
P, uznána vinnou trestným činem krádeže podle § 247 odst. 1 písm. a), d), e) 
tr. zákona č. 140/1961 Sb. ve znění účinném do 31. 12. 2009, jehož se dopustila 
dvěma útoky dne 4. 3. 2009 a 27. 4. 2009. Městský soud v Brně užil ustanovení o 
společném trestu podle § 37a tr. zákona, zrušil výrok  o vině o pokračujícím 
trestném činu a výrok o trestu z pravomocného trestního příkazu Městského soudu 
v Brně ze dne 3. 5. 2009, sp. zn. 3 T 122/2009, jakož i všechny další výroky, 
které měly v citovaném výroku o vině a trestu svůj podklad. Nově pak vyslovil 
výrok o vině  a obviněné uložil úhrnný společný trest obecně prospěšných prací 
ve výměře  400 hodin. Tento trestní příkaz nabyl právní moci dne 29. 7. 2009.

          Městský soud v Brně tuto okolnost nezjistil a vyhodnotil nedostatečně 
provedené důkazy způsobem, který nemá oporu v ustanovení § 2 odst. 6 tr. řádu. 
Rozhodnutí o přeměně trestu obecně prospěšných prací tak vzhledem ke všem 
konstatovaným skutečnostem bylo nezákonné.

            Vzhledem k argumentaci, jež je výše podrobně rozvedena, Nejvyšší 
soud podle § 268 odst. 2 tr. řádu vyslovil, že pravomocným usnesením Městského 
soudu v Brně ze dne 8. 2. 2010, sp. zn. 3 T 122/2009, a v řízení, které jeho 
vydání předcházelo, byl porušen zákon v ustanoveních § 45a odst. 4 tr. zákona 
č. 140/1961 Sb. účinného do 31. 12. 2009 a § 2 odst. 5, 6 a § 340b odst. 1 tr. 
řádu v neprospěch obviněné J. P. Podle § 269 odst. 2 tr. řádu napadené usnesení 
zrušil, současně pak zrušil i všechna další rozhodnutí, která na  zrušené 
usnesení obsahově navazovala, pokud vzhledem ke změně, k níž došlo zrušením, 
pozbyla  podkladu. Další opatření Nejvyšší soud nečinil, neboť již výše 
citovaným výrokem došlo k nápravě nezákonného stavu.


P o u č e n í : Proti tomuto rozhodnutí není opravný prostředek přípustný.


						                                                      
V Brně dne 25. května 2010 




										                                                                      
                                  Předsedkyně senátu:
										                                                                      
                           JUDr. Danuše   N o v o t n á  









 
