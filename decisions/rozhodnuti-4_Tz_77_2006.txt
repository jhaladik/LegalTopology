Soud: Nejvyšší soud

Spisová značka: 4 Tz 77/2006

Datum rozhodnutí: 12.07.2006

Typ rozhodnutí: Rozsudek




4 Tz 77/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             12. července 2006 v senátě složeném z předsedy JUDr. J. P. a 
soudců JUDr. F. H. a JUDr. D. N. stížnost pro porušení zákona, kterou podal 
ministr spravedlnosti České republiky ve prospěch obviněného J.  N., proti 
pravomocnému rozsudku Okresního soudu ve Frýdku - Místku ze dne 19. 10. 2005, 
sp. zn. 6 T 258/2004,  a podle § 268 odst. 2, § 269 odst. 2 a § 270 odst. 1 tr. 
ř. rozhodl  t a k t o :

Pravomocným rozsudkem Okresního soudu ve Frýdku - Místku ze dne 19. 10. 2005, 
sp. zn. 6 T 258/2004,  b y l   p o r u š e n   z á k o n  v ustanoveních § 35 
odst. 2 tr. zák. a v řízení předcházejícím v ustanovení § 2 odst. 5, odst. 6 
tr. ř. v neprospěch obviněného J. N.

Napadený rozsudek  s e  z r u š u j e  ve výroku o trestu.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu ve Frýdku - Místku s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu ve Frýdku - Místku ze dne 15. 12. 2004, sp. 
zn. 5 T 205/2004, byl obviněný J. N. uznán vinným trestným činem neoprávněného 
užívání cizí věci podle § 249 odst. 1 tr. zák., kterého se dopustil jednáním ze 
dne 14. 1. 2004, za což byl odsouzen podle § 249 odst. 1 tr. zák. s 
přihlédnutím k § 314e odst. 2 tr. ř. k trestu odnětí svobody v trvání 5 měsíců. 
Podle § 58 odst. 1 tr. zák. a § 59 odst. 1 tr. zák. byl výkon tohoto trestu 
podmíněně odložen na zkušební dobu v trvání 20 měsíců. Dále byl obviněnému J. 
N. podle § 49 odst. 1 a § 50 odst. 1 tr. zák. uložen trest zákazu činnosti 
spočívající v zákazu řízení motorových vozidel na dobu 20 měsíců. Trestní 
příkaz byl obviněnému J. N. doručen dne 27. 12. 2004 a právní moci nabyl dne 5. 
1. 2005.

Trestním příkazem Okresního soudu ve Frýdku - Místku ze dne 1. 9. 2005, sp. zn. 
7 T 8/2005, byl obviněný J. N. uznán vinným trestným činem výtržnictví podle § 
202 odst. 1 tr. zák., kterého se dopustil jednáním ze dne 22. 12. 2004, za což 
byl odsouzen podle § 202 odst. 1 tr. zák. za použití § 35 odst. 2 tr. zák. k 
souhrnnému trestu odnětí svobody v trvání 7 měsíců. Podle § 58 odst. 1 tr. zák. 
a § 59 odst. 1 tr. zák. byl výkon tohoto trestu podmíněně odložen na zkušební 
dobu v trvání 24 měsíců. Dále byl obviněnému J. N. podle § 49 odst. 1 a § 50 
odst. 1 tr. zák. uložen trest zákazu činnosti spočívající v zákazu řízení 
motorových vozidel na dobu 20 měsíců. Současně byl podle § 35 odst. 2  tr. zák. 
zrušen výrok o trestu z trestního příkazu Okresního soudu ve Frýdku - Místku ze 
dne 15. 12. 2004, sp. zn. 5 T 205/2004, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. Trestní příkaz byl obviněnému J. N. doručen dne 29. 9. 2005 a 
právní moci nabyl dne  8. 10. 2005.

Rozsudkem Okresního soudu ve Frýdku - Místku ze dne 19. 10. 2005, sp. zn. 6 T 
258/2004, byl obviněný J. N. uznán vinným jednak pokusem trestného činu 
ublížení na zdraví podle § 8 odst. 1 k § 222 odst. 1 tr. zák. a jednak trestným 
činem výtržnictví podle § 202 odst. 1 tr. zák., kterých se dopustil jednáním ze 
dne 2. 7. 2004. Za výše uvedené jednání byl obviněnému J. N. uložen podle § 222 
odst. 1 tr. zák. za použití  § 35 odst. 2 tr. zák. souhrnný  trest odnětí 
svobody v trvání 2 roků. Podle § 58 odst. 1 tr. zák.  a § 59 odst. 1 tr. zák. 
byl výkon tohoto trestu podmíněně odložen na zkušební dobu v trvání 3 roků. 
Dále byl obviněnému J. N. podle § 49 odst. 1 a § 50 odst. 1 tr. zák. uložen 
trest zákazu činnosti spočívající v zákazu řízení motorových vozidel na dobu  
20 měsíců. Současně byl podle § 35 odst. 2 tr. zák. zrušen výrok o trestu z 
trestního příkazu Okresního soudu ve Frýdku - Místku ze dne 15. 12. 2004, sp. 
zn. 5 T 205/2004, jakož  i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Rozsudek nabyl právní moci dne 19. 10. 2005.

Proti rozsudku Okresního soudu ve Frýdku - Místku ze dne 19. 10. 2005, sp. zn. 
6 T 258/2004, podal ministr spravedlnosti České republiky stížnost pro porušení 
zákona ve prospěch obviněného J. N. Vytkl v ní, že zákon byl porušen v 
ustanoveních       § 35 odst. 1, odst. 2 tr. zák. a v řízení předcházejícím i v 
ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud ve Frýdku - Místku se neřídil ustanovením § 35 odst. 2 tr. zák., 
neboť při vyhlášení napadeného rozsudku již existoval pravomocný trestní příkaz 
Okresního soudu ve Frýdku - Místku ze dne 1. 9. 2005, sp. zn. 7 T 8/2005, který 
byl obviněnému doručen dne 29. 9. 2005 a kterým byl uložen souhrnný podmíněný 
trest odnětí svobody v trvání 7 měsíců s odkladem na zkušební dobu 24 měsíců za 
současného zrušení výroku o trestu z trestního příkazu Okresního soudu ve 
Frýdku - Místku ze dne 15. 12. 2004, sp. zn. 5 T 205/2004, a dále byl 
obviněnému uložen zákaz řízení motorových vozidel na dobu 20 měsíců. Pokud 
Okresní soud ve Frýdku – Místku obviněnému v napadeném rozsudku opět uložil 
souhrnný trest k trestnímu příkazu Okresního soudu ve Frýdku - Místku ze dne 
15. 12. 2004, sp. zn. 5 T 205/2004, ačkoli souhrnný trest k témuž trestnímu 
příkazu byl obviněnému uložen již trestním příkazem Okresního soudu ve Frýdku - 
Místku ze dne 1. 9. 2005, sp. zn. 7 T 8/2005, porušil tento soud zákon v 
ustanovení § 35 odst. 2 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Okresního soudu 
ve Frýdku - Místku ze dne 19. 10. 2005, sp. zn. 6 T 258/2004, byl porušen zákon 
v neprospěch obviněného J. N. ve vytýkaném směru, aby podle § 269 odst. 2 tr. 
ř. zrušil napadený rozsudek a dále postupoval podle § 270 odst. 1 tr. ř. nebo § 
271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
rozsudkem Okresního soudu ve Frýdku - Místku ze dne 19. 10. 2005, sp. zn. 6 T 
258/2004, měl být uložen souhrnný trest ve vztahu k trestnímu příkazu Okresního 
soudu ve Frýdku - Místku ze dne 1. 9. 2005, sp. zn. 7 T 8/2005.

Obviněný J. N. byl trestním příkazem Okresního soudu ve Frýdku - Místku ze dne 
15. 12. 2004, sp. zn. 5 T 205/2004, doručeným obviněnému dne 27. 12. 2004, 
uznán vinným trestným činem neoprávněného užívání cizí věci podle § 249 odst. 1 
tr. zák., kterého se dopustil jednáním ze dne 14. 1. 2004, dále byl trestním 
příkazem Okresního soudu ve Frýdku - Místku ze dne 1. 9. 2005, sp. zn. 7 T 
8/2005, doručeným obviněnému dne 29. 9. 2005, uznán vinným trestným činem 
výtržnictví podle § 202 odst. 1 tr. zák., kterého se dopustil jednáním ze dne 
22. 12. 2004. Tímto trestním příkazem byl současně podle § 35  odst. 2 tr. zák. 
zrušen výrok o trestu z trestního příkazu Okresního soudu ve Frýdku - Místku ze 
dne 15. 12. 2004, sp. zn. 5 T 205/2004, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. Dále byl rozsudkem Okresního soudu ve Frýdku - Místku ze dne 
19. 10. 2005, sp. zn. 6 T 258/2004, obviněný J. N. uznán vinným jednak pokusem 
trestného činu ublížení na zdraví podle § 8 odst. 1 k § 222 odst. 1 tr. zák. a 
jednak trestným činem výtržnictví podle § 202 odst. 1 tr. zák., kterých se 
dopustil jednáním ze dne 2. 7. 2004. Z uvedeného je zřejmé, že všechny uvedené 
trestné činy byly obviněným J. N. spáchány dříve, než byl soudem prvního stupně 
vyhlášen odsuzující rozsudek či doručen trestní příkaz za jiný jeho trestný 
čin, a proto jsou tyto trestné činy ve vztahu souběhu.

Za této situace měl být obviněnému J. N. rozhodnutím Okresního soudu ve Frýdku 
- Místku, sp. zn. 6 T 258/2004, správně uložen souhrnný trest za všechny 
uvedené trestné činy,  při současném zrušení výroku o souhrnném trestu uloženém 
trestním příkazem Okresního soudu ve Frýdku - Místku ze dne 1. 9. 2005, sp. zn. 
7 T 8/2005. 

Z obsahu trestního spisu vedeného u Okresního soudu ve Frýdku - Místku pod sp. 
zn. 6 T 258/2004 dále vyplývá, že Okresní soud ve Frýdku - Místku měl k 
dispozici opis z rejstříku trestů obviněného ze dne 3. 8. 2005 (č. l. 91), v 
němž ještě nebyl uveden záznam o odsouzení obviněného trestním příkazem 
Okresního soudu ve Frýdku - Místku ze dne 1. 9. 2005, sp. zn. 7 T 8/2005. Podle 
§ 153 odst. 2 Instrukce ministerstva spravedlnosti ze dne 3. 1. 2001, č.j. 
505/2001-Org., ve znění pozdějších předpisů, kterou byl vydán vnitřní a 
kancelářský řád pro okresní, krajské a vrchní soudy, je povinností vedoucího 
soudní kanceláře u věcí zapisovaných do rejstříku T a Nt zjistit, zda je nebo 
bylo proti téže osobě vedeno trestní stíhání. Výsledek lustrace se vyznačí na 
obžalobě nebo návrhu na potrestání. Vyznačení se provede otiskem razítka, datem 
a podpisem vedoucího soudní kanceláře. Podle zjištění Nejvyššího soudu vedoucí 
soudní kanceláře Okresního soudu ve Frýdku - Místku v případě lustrace v 
trestní věci, sp. zn. 6 T 258/2004, podle výše citovaného ustanovení 
nepostupoval  a uložené povinnosti nedostál. Jinak by musel na obžalobě 
vyznačit také skutečnost, že u téhož soudu bylo proti témuž obviněnému vedeno 
další trestní řízení v trestní věci vedené pod sp. zn. 7 T 8/2005. V důsledku 
toho Okresní soud ve Frýdku - Místku nezjistil skutkový stav věci v rozsahu, 
který byl nezbytný pro jeho rozhodnutí, důkazy chybně zhodnotil, v důsledku 
čehož byl napadeným rozsudkem porušen zákon i v ustanovení § 2  odst. 5, odst. 
6 tr. ř. v neprospěch obviněného J. N.

Je nepochybné, že všechna porušení zákona, která Nejvyšší soud zjistil na 
základě důvodů uvedených v podané stížnosti pro porušení zákona, se týkají 
výhradně výroku o trestu napadeného rozsudku. Podle § 266 odst. 2 tr. ř. však 
lze proti výroku o trestu podat stížnost pro porušení zákona jen tehdy, 
jestliže trest je ve zřejmém nepoměru k stupni nebezpečnosti činu pro 
společnost nebo k poměrům pachatele nebo jestliže uložený druh trestu je v 
zřejmém rozporu s účelem trestu.

V posuzovaném případě byly při chybné aplikaci § 35 odst. 2 tr. zák. uloženy 
obviněnému J. N. dva tresty, a to podmíněný trest odnětí svobody v trvání  7 
měsíců se zkušební dobou 24 měsíců spolu s trestem zákazu činnosti na dobu 20 
měsíců  a dále podmíněný trest odnětí svobody v trvání 2 roků se zkušební dobou 
v trvání 3 roků spolu s trestem zákazu činnosti na dobu 20 měsíců. Při správné 
aplikaci § 35 odst. 2 tr. zák. měl být obviněnému uložen pouze jeden souhrnný 
trest ve vztahu k trestnímu příkazu Okresního soudu ve Frýdku - Místku ze dne 
1. 9. 2005, sp. zn. 7 T 8/2005. Je zřejmé, že v souladu s § 266 odst. 2 tr. ř. 
jsou uložené tresty ve zřejmém nepoměru k stupni nebezpečnosti činu pro 
společnost. 

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným rozsudkem Okresního soudu ve Frýdku - Místku ze dne 
19. 10. 2005, sp. zn. 6 T 258/2004, byl porušen zákon v ustanovení § 35 odst. 2 
tr. zák. a v řízení předcházejícím též v ustanovení § 2 odst. 5, odst. 6 tr. ř. 
v neprospěch obviněného J. N., napadený rozsudek zrušil ve výroku o trestu, 
jakož i všechna další rozhodnutí na zrušený výrok obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu ve Frýdku - Místku, 
aby věc v potřebném rozsahu znovu projednal a rozhodl, tedy aby postupoval 
podle § 35 odst. 2 tr. zák. a uložil obviněnému rozsudkem souhrnný trest ve 
vztahu k trestnímu příkazu Okresního soudu ve Frýdku - Místku ze dne 1. 9. 
2005, sp. zn. 7 T 8/2005 a k trestnímu příkazu téhož soudu ze dne 15. 12. 2004, 
sp. zn. 5 T 205/2004, za trestné činy neoprávněné užívání cizí věci, 
výtržnictví, pokus trestného činu ublížení na zdraví  a výtržnictví spáchané 
dne 14. 1. 2004, dne 22. 12. 2004 a dne 2. 7. 2004. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného J. N., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 12. července 2006

Předseda senátu:

JUDr. J. P.

	

	
