Soud: Nejvyšší soud

Důvod dovolání: § 2 odst. 3 tr.ř. z. 87/1950 Sb., § 6 písm. e) tr.ř. § 270 odst. 1b tr. zák.  zák. č. 86/1950

Spisová značka: 4 Tz 5/2010

Datum rozhodnutí: 30.03.2010

Typ rozhodnutí: ROZSUDEK


Dotčené předpisy: § § 11 odst. 1 písm. f) tr. ř.

Kategorie rozhodnutí: D




4 Tz 5/2010
ČESKÁ   REPUBLIKA

R O Z S U D E K 
J M É N E M   R E P U B L I K Y





Nejvyšší soud České republiky  projednal ve veřejném zasedání  konaném dne 30. 
března 2010  v senátu složeném z  předsedy  JUDr. Petra Šabaty a soudců  JUDr. 
Jiřího Pácala a JUDr. Františka Hrabce stížnost pro porušení zákona, kterou 
podala ministryně spravedlnosti České republiky ve prospěch obviněného  J.  M., 
proti rozsudku bývalého Vojenského obvodového soudu v Brně ze dne 4. 12. 1957, 
sp. zn. 2 T 385/1957, a rozhodl podle § 268 odst. 2,  § 269 odst. 2 a § 271 
odst. 1 tr. ř.  t a k t o : 

Pravomocným rozsudkem bývalého Vojenského obvodového soudu v Brně ze dne 4. 12. 
1957, sp. zn. 2 T 385/1957 a v řízení, které mu předcházelo, b y l  p o r u š e 
n  z á k o n  v ustanovení § 2 odst. 7, 8 zák. č. 64/1956 Sb., o trestním 
řízení soudním (trestní řád) a v ustanovení § 270 odst. 1 písm. b) zák. č. 
86/1950 Sb., trestní zákon, ve znění zák. č. 63/1956 Sb. v neprospěch 
obviněného J. M.

Napadený rozsudek   s e    z r u š u j e .

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 11 odst. 1 písm. f) tr. ř.  s e   z a s t a v u j e   trestní stíhání 
obviněného J. M. pro skutek, že dne 4. 12. 1957 po svém nástupu vojenské 
základní služby u vojenského útvaru R. odmítl přes přesvědčování velitelů 
obléci vojenský stejnokroj a vykonávat vojenskou službu s tím, že mu to 
zakazuje jako J. jeho náboženské přesvědčení, čímž měl spáchat trestný čin 
vyhýbání se služební povinnosti podle  § 270 odst. 1 písm. b) zák. č. 86/1950 
Sb., trestní zákon, ve znění zák. č. 63/1956 Sb. 



Odůvodnění:

Rozsudkem bývalého Vojenského obvodového soudu v Brně ze dne 4. 12. 1957, sp. 
zn. 2 T 385/1957 byl obviněný J. M. uznán vinným trestným činem vyhýbání se 
služební povinnosti podle § 270 odst. 1 písm. b) zák. č. 86/1950 Sb., trestní 
zákon, ve znění zák. č. 63/1956 Sb., za což mu byl uložen nepodmíněný trest 
odnětí svobody v trvání čtyř roků. Dále byla vyslovena ztráta čestných práv 
občanských uvedených v § 44 odst. 1 písm. a), b) téhož trestního zákona na dobu 
tří let. Tento rozsudek nabyl právní moci dne 13. 12. 1957.

Trestného činu se obviněný J. M. dopustil tím, že dne 4. 11. 1957 po svém 
nástupu vojenské základní služby u vojenského útvaru  R. odmítl přes 
přesvědčování velitelů obléci vojenský stejnokroj a vykonávat vojenskou službu 
s tím, že mu v tom brání jeho náboženské přesvědčení S. J.

Rozsudkem Nižšího vojenského soudu v Plzni ze dne 19. 11. 1952, sp. zn. Vt 
37/52, byl J. M. uznán vinným trestným činem vyhýbání se služební povinnosti 
podle § 270 odst. 1 písm. b) zák. č. 86/1950 Sb., trestní zákon, ve znění zák. 
č. 63/1956 Sb., za což mu byl uložen nepodmíněný trest odnětí svobody v trvání 
dvaceti šesti měsíců. Dále byla vyslovena ztráta čestných práv občanských 
uvedených v § 43 a § 44 téhož trestního zákona na dobu tří let. Tento rozsudek 
nabyl právní moci dne 19. 11. 1952. Trestnost činu byla spatřována v tom, že 
dne 31. 8. 1952 v M. při nástupu základní vojenské služby odmítl obléci 
vojenský stejnokroj a vykonávat vojenskou službu s tím, že mu v tom brání jeho 
náboženské přesvědčení S. J.

Proti výše uvedenému rozsudku bývalého Vojenského obvodového soudu v Brně 
podala ministryně spravedlnosti podle § 266 odst. 1 tr. ř. stížnost pro 
porušení zákona ve prospěch obviněného J. M. Podle jejího názoru byl tímto 
rozsudkem  porušen zákon v neprospěch obviněného, a to v ustanoveních  § 2 
odst. 3 tr. ř. č. 64/1956                        a v ustanovení § 270 odst. 1 
písm. b) tr. zák. č. 86/1950 Sb. a v ustanovení § 6 písm. e) tr. ř.  č. 87/1950 
Sb., v tehdy platném znění.

V odůvodnění svého podání stěžovatelka poukázala, že rozsudkem bývalého 
Vojenského obvodového soudu v Brně ze dne 4. 12. 1957, sp. zn. 2 T 385/57 byl 
obviněný J. M. uznán vinným trestným činem vyhýbání se služební povinnosti 
podle § 270 odst. 1 písm. b) tr. zák. z roku 1950, protože po nastoupení 
vojenské základní služby  4. 11. 1957 u v.ú. R. odmítl přes přesvědčování 
velitelů obléci vojenský stejnokroj a vykonávat vojenskou službu s tím, že mu 
to zakazuje jako J. jeho náboženské přesvědčení. Za uvedený trestný čin mu byl 
uložen nepodmíněný trest odnětí svobody ve výměře čtyř roků. Dále byla 
vyslovena ztráta čestných práv občanských na dobu tří let. Ještě před tímto 
odsouzením byl J. M. odsouzen rozsudkem bývalého Nižšího vojenského soudu v 
Plzni ze dne 19. 11. 1952, sp. zn. Vt 37/52, uznán vinným trestným činem 
vyhýbání se služební povinnosti  podle § 270 odst. 1 písm. b) zák. č. 86/1950 
Sb. a byl mu uložen trest odnětí svobody v trvání 26 měsíců a podle § 43 a § 44 
tr. zák. vyslovena ztráta čestných práv občanských na dobu tří let. Trestnost 
činu byla spatřována v tom, že dne 31. 8. 1952 v M. při nástupu základní 
vojenské služby odmítl obléci vojenský stejnokroj a vykonávat vojenskou službu 
s tím, že mu v tom brání jeho náboženské přesvědčení S. J. Tento rozsudek nabyl 
právní moci dne 19. 11. 1952. 


Stěžovatelka uvedla, že i když tedy Listina základních práv a svobod nebyla v 
době vydání napadeného rozsudku součástí našeho právního řádu, je nezbytné ve 
světle záruk, které obsahuje, vykládat i trestněprávní normy platné v době 
rozhodování bývalého vojenského obvodového soudu. Obviněný tedy svým jednáním 
pouze uplatňoval právo na svobodu svědomí a svobodu náboženského vyznání ve 
smyslu čl. 15 odst. 1 Listiny základních práv                a svobod, které mu 
v inkriminované době byly navíc garantovány ústavním zákonem č. 150/1948 Sb., 
přičemž jejichž uplatnění jako práv absolutních nebylo možné zákonem omezit. V 
době rozhodování bývalého Vojenského obvodového soudu v Brně nebylo přihlíženo 
k tomu, že pro stejné jednání byl obviněný J. M. odsouzen rozsudkem bývalého 
Nižšího vojenského soudu v Plzni ze dne 19. 11. 1952, sp. zn. Vt 37/52, tj. že 
odmítá vykonávat vojenskou službu se zbraní, protože mu v tom brání jeho 
náboženské přesvědčení.

S ohledem na uvedené ministryně spravedlnosti v závěru stížnosti pro porušení 
zákona navrhla, aby Nejvyšší soud podle § 268 odst. 2 tr. ř. vyslovil, že 
napadeným rozsudkem bývalého Vojenského obvodového soudu v Brně byl v 
neprospěch obviněného J. M. porušen zákon v ustanoveních § 2 odst. 3 tr. ř. č. 
87/1950 Sb., v tehdy platném znění a § 270 odst. 1 písm. b) tr. zák. č. 86/1950 
Sb., v tehdy platném znění a § 6 písm. e) tr. ř. č. 87/1950 Sb., v tehdy 
platném znění. Podle § 269 odst. 2 tr. ř. aby napadený rozsudek zrušil včetně 
rozhodnutí obsahově navazujících, která touto změnou pozbyla svého podkladu a 
poté aby postupoval podle § 270 odst. 1 tr. ř., popř. podle § 271 odst. 1 tr. ř.

Především je třeba uvést, že Nejvyšší soud měl k dispozici pouze ověřené kopie 
rozsudků bývalého Vojenského obvodového soudu v Brně ze dne 4. 12. 1957,  sp. 
zn. 2 T 385/57 a bývalého Nižšího vojenského soudu v Plzni ze dne 19. 11. 
1952,  sp. zn. Vt 37/52. Vlastní trestní spisy se podle sdělení ředitele 
Vojenského ústředního archivu v Praze ze dne 25. 11. 2009 nedochovaly, neboť 
byly v 70. letech skartovány. Současně je třeba konstatovat, že ve věci nebylo 
konáno řízení podle zák. č. 119/1990 Sb., o soudní rehabilitaci, ve znění 
pozdějších předpisů.

Nejvyšší soud proto přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, přičemž řízení napadené 
části rozhodnutí předcházející přezkoumal pouze v rozsahu, který mu byl 
zachovaným spisovým materiálem umožněn. Přitom shledal, že zákon byl porušen.

Podle § 270 odst. 1 písm. b) zák. č. 86/1950 Sb., trestní zákon, ve znění zák. 
č. 63/1956 Sb., kdo se úmyslně vyhne plnění služební povinnosti nebo služebního 
úkonu tím, že padělá listinu, předstírá nemoc, použije jiného úskoku nebo se 
odvolává na náboženské nebo jiné přesvědčení, bude potrestán odnětím svobody až 
na pět let.

Předně je třeba konstatovat, že z obsahu doložených písemností vyplývá, že 
skutečnosti uvedené ministryní spravedlnosti v mimořádném opravném prostředku 
jsou popsány přesně a v původním trestním řízení byly orgánům tehdejší vojenské 
prokuratury i vojenského soudu dobře známy a není je třeba znovu opakovat.

Je z nich rovněž zřejmé, že obviněný J. M. po celou dobu setrvával na svém 
neměnném stanovisku, že odmítá vykonávat vojenskou službu se zbraní, protože mu 
v tom brání jeho náboženské přesvědčení, vyplývající z jeho příslušnosti ke S. 
J. V případě jednání obviněného se tak bezpochyby jednalo o čin směřující k 
uplatnění základního práva občana na svobodu svědomí zaručeného mu ustanovením 
§ 15 odst. 1 Ústavy (publ. pod č. 150/1948 Sb.). V souladu s touto skutečností, 
jakož i nálezem pléna Ústavního soudu ze dne 26. 3. 2003, sp. zn. Pl. ÚS 
42/2002, a rozsudkem Nejvyššího soudu ze dne 22. 5. 2003, sp. zn. 15 Tz 
67/2003, je nutné pohlížet na předmětnou problematiku tak, že obviněný J. M., 
pokud odmítal výkon vojenské služby z náboženských důvodů, se trestného činu 
vyhýbání se služební povinnosti nedopustil.  

Bývalý Vojenský obvodový soud v Brně proto pochybil, pokud nepřihlédl především 
ke skutečnosti, zda je posuzovaný skutek vzhledem k motivaci jednání obviněného 
J. M. vůbec trestným činem, když jím obviněný pouze realizoval svá základní 
práva a svobody. Tomuto aspektu soud nevěnoval náležitou pozornost, byť z 
provedeného dokazování zjevně vyplynulo, že v dané věci je třeba důvody, které 
obviněného k odmítnutí výkonu vojenské služby vedly, pečlivě zjišťovat a 
objektivizovat.

Na tomto místě je však třeba uvést, že napadený rozsudek je zatížen ještě vadou 
další. Z jeho odůvodnění vyplývá, že bývalý Vojenský obvodový soud v Brně 
přihlížel při posouzení trestného činu obviněného J. M. rovněž k jeho odsouzení 
rozsudkem bývalého Nižšího vojenského soudu v Plzni ze dne 19. 11. 1952,  sp. 
zn. Vt 37/52, jímž byl uznán vinným trestným činem vyhýbání se služební 
povinnosti podle § 270 odst. 1 písm. b) zák. č. 86/1950 Sb., trestní zákon, ve 
znění zák. č. 63/1956 Sb. Tohoto dřívějšího trestného činu se obviněný dopustil 
tím, že dne 31. 8. 1952 v M. při nástupu základní vojenské služby odmítl obléci 
vojenský stejnokroj a vykonávat vojenskou službu s tím, že mu v tom brání jeho 
náboženské přesvědčení S. J.

Za to byl odsouzen k nepodmíněnému trestu odnětí svobody na dvacet šest 
měsíců.  Je proto nutno konstatovat, že v dané situaci s ohledem na opakovaně 
vyslovený názor Ústavního soudu na otázku totožnosti skutku v případě obdobných 
jednání ( viz nálezy ze dne 18. 9. 1995, sp. zn. IV. ÚS 81/95 a ze dne 20. 3. 
1997, sp. zn. I. ÚS 184/96), je třeba pohlížet na jednání obviněného ze  srpna 
1952 a z listopadu 1957 ve vztahu k výkonu vojenské služby jako na jeden 
skutek, o kterém již bylo pravomocně rozhodnuto a nebyla povolena obnova 
řízení. Další odsouzení obviněného za jednání z listopadu 1957 je proto nutno 
považovat za porušení zásady „ne bis in idem“, která implicitně vyplývala z 
ustanovení § 6 písm. e) tr. ř. z r. 1956. Bývalý vojenský obvodový soud měl 
tudíž mimo hlavní líčení v neveřejném zasedání podle § 248 odst. 1 písm. a) tr. 
ř. z r. 1956, případně v hlavním líčení podle § 245 odst. 1 tr. ř. z  r. 1956 
trestní stíhání obviněného pro tento skutek zastavit pro jeho nepřípustnost. 

Pokud tak bývalý Vojenský obvodový soud v Brně neučinil, je třeba jeho rozsudek 
ze dne 4. 12. 1957, sp. zn. 2 T 385/57, označit za rozhodnutí, jímž byl porušen 
zákon v neprospěch obviněného J. M. v ustanoveních § 2 odst. 7, 8 tr. ř. z r. 
1956, upravujících povinnost orgánů činných v trestním řízení řádně zjišťovat 
skutkový stav věci           a zákonným způsobem hodnotit provedené důkazy a v 
ustanovení § 270 odst. 1 písm. b) zák. č. 86/1950 Sb., trestní zákon, ve znění 
zák. č. 63/1956 Sb.

Vzhledem k výše uvedeným zjištěním a závěrům Nejvyšší soud podle § 268 odst. 2 
tr. ř. výše citované porušení zákona vyslovil, podle § 269 odst. 2 tr. ř. 
napadený rozsudek zrušil, a to včetně všech dalších obsahově navazujících 
rozhodnutí, pokud vzhledem ke změně, k níž došlo zrušením, pozbyla svého 
podkladu. Protože byly splněny procesní podmínky uvedené v ustanovení § 271 
odst. 1 tr. ř., mohl Nejvyšší soud ve věci rozhodnout sám. Podle § 11 odst. 1 
písm. f) tr. ř. pak zastavil trestní stíhání obviněného J. M. pro skutek 
podrobně popsaný ve výroku tohoto rozsudku, protože trestní stíhání nelze 
zahájit, a bylo-li již zahájeno, nelze v něm pokračovat a musí být zastaveno 
proti tomu, proti němuž dřívější stíhání pro týž skutek skončilo pravomocným 
rozsudkem soudu, jestliže rozhodnutí nebylo v předepsaném řízení zrušeno.

Poučení:  Proti tomuto rozhodnutí není opravný prostředek přípustný.

V Brně dne 30. března 2010

Předseda senátu:
JUDr. Petr Šabata 
