Právní věta: 
Zjistí-li orgány činné v trestním řízení skutečnou totožnost osoby, proti které se dosud vedlo  trestní stíhání pod jejím smyšleným (nebo cizím) jménem, není to důvodem k zastavení trestního  stíhání podle § 172 odst. 1 tr. ř. a poté k jeho opětovnému zahájení podle § 160 odst. 1 tr. ř.,  ale po provedení změny v označení osoby obviněného záznamem ve spise je možno pokračovat v tomto  trestním stíhání. Rozhodující je fyzická identita osoby, vůči níž bylo zahájeno a je vedeno trestní  stíhání pro konkrétní skutek. Vyjde-li v řízení před soudem najevo skutečná totožnost osoby ve stadiu před vyhlášením rozsudku  soudu prvního stupně, lze v řízení pokračovat na podkladě dosud provedených úkonů s tím, že pravá  totožnost obviněného se ve spise neformálně vyjádří pouhým záznamem. Jen z tohoto důvodu nelze věc  vrátit státnímu zástupci k došetření. Výjimkou odůvodňující případné vrácení věci státnímu zástupci  k došetření by mohla být pouze situace, kdyby záměnou totožnosti osoby obviněného došlo k závažnému  porušení určitých zákonných ustanovení významných z hlediska dodržení procesních práv obviněného  nebo jeho postavení (např. zjistí-li se až dodatečně, že obviněný je mladistvý). Je-li obviněný označen nepravým jménem v rozsudku, který dosud nenabyl právní moci, lze proti němu  podat odvolání, byť pouze za účelem odstranění takové vady. Nedošlo-li v důsledku záměny totožnosti  obviněného k závažnému porušení určitých zákonných ustanovení významných z hlediska dodržení  procesních práv obviněného nebo jeho postavení (např. uložením trestu, který nelze uložit některým  osobám), anebo neshledá-li odvolací soud při plnění své přezkumné povinnosti podle § 254 tr. ř.  jiné vady, může rozhodnout jen tak, že zruší napadený rozsudek a v nově vydaném rozsudku označí  obviněného pravým jménem. V takovém případě odvolací soud není oprávněn rozhodnout, že se má konat  celé předcházející řízení znovu.

Soud: Nejvyšší soud

Spisová značka: 7 Tz 5/2017

Datum rozhodnutí: 11.04.2017

Typ rozhodnutí: ROZSUDEK


Heslo: Subjekt, Trestní stíhání, Vrácení věci státnímu zástupci k došetření

Dotčené předpisy: § 160 tr. ř., § 188 odst. 1 písm. e) tr. ř., § 260 tr. ř.

Kategorie rozhodnutí: A


Publikováno ve sbírce pod číslem: 13 / 2018



7 Tz 5/2017-15


ČESKÁ REPUBLIKA 
ROZSUDEK
JMÉNEM REPUBLIKY


 
	Nejvyšší soud v senátě složeném z předsedy JUDr. Petra Hrachovce a 
soudců JUDr. Michala Mikláše a JUDr. Josefa Mazáka projednal ve veřejném 
zasedání dne 11. 4. 2017 stížnost pro porušení zákona podanou ministrem 
spravedlnosti v neprospěch obviněného M. I. G., proti usnesení Městského soudu 
v Praze ze dne 28. 4. 2015, sp. zn. 7 To 156/2015, v trestní věci vedené u 
Obvodního soudu pro Prahu 2 pod sp. zn. 9 T 33/2015 a podle § 268 odst. 2 tr. 
ř. rozhodl takto:


	Usnesením Městského soudu v Praze ze dne 28. 4. 2015, sp. zn. 7 To 
156/2015,

byl porušen zákon

v ustanovení § 148 odst. 1 písm. c) tr. ř. a v řízení, jež mu předcházelo, v 
ustanovení § 188 odst. 1 písm. e) tr. ř. ve prospěch obviněného M. I. G.


O d ů v o d n ě n í

	Státní zástupkyně Obvodního státního zastupitelství pro Prahu 2 podala 
dne 16. 2. 2015 u Obvodního soudu pro Prahu 2 obžalobu na obviněného M. I. G., 
pro zločin loupeže podle § 173 odst. 1 tr. zákoníku. Obviněný se měl tohoto 
trestného činu dopustit skutkem, který spočíval v přepadení pobočky GE Money 
Bank, a.s. v P., T. n., provedeném dne 3. 5. 2011, a v odcizení částky 58 200 
Kč.

	Obžaloba byla podána za situace, kdy
- obviněný byl pro uvedený skutek odsouzen rozsudkem Obvodního soudu pro Prahu 
2 ze dne 7. 9. 2011, sp. zn. 8 T 205/2011, v řízení, ve kterém s použitím 
falešného dokladu totožnosti vystupoval jako R. Č.
- tento rozsudek byl podle § 284 odst. 1 tr. ř. zrušen usnesením Obvodního 
soudu pro Prahu 2 ze dne 8. 6. 2012, sp. zn. 8 T 205/2011, jímž byla podle § 
278 odst. 1 tr. ř. povolena obnova řízení a jímž byla věc podle § 284 odst. 2 
tr. ř. vrácena státnímu zástupci k došetření.

Na obžalobu podanou dne 16. 2. 2015 reagoval Obvodní soud pro Prahu 2 usnesením 
ze dne 26. 2. 2015, sp. zn. 9 T 33/2015, jímž podle § 188 odst. 1 písm. e) tr. 
ř. vrátil věc státnímu zástupci k došetření. Toto rozhodnutí odůvodnil Obvodní 
soud pro Prahu 2 v podstatě tím, že obžaloba je v řízení před soudem 
neprojednatelná, neboť byla podána na jinou osobu, než proti které bylo 
zahájeno trestní stíhání. Obvodní soud pro Prahu 2 poukázal na to, že usnesením 
policejního orgánu bylo zahájeno trestní stíhání obviněného R. Č., zatímco 
obžaloba byla podána na obviněného M. I. G. Obvodní soud pro Prahu 2 vyjádřil 
názor, že tuto nesrovnalost je třeba odstranit buď zastavením trestního stíhání 
obviněného R. Č. a zahájením trestního stíhání obviněného M. I. G., anebo 
alespoň vydáním opravného usnesení, na podkladě kterého bude ve stávajícím 
usnesení o zahájení trestního stíhání jako obviněný správně uveden M. I. G., 
místo nesprávně uvedeného R. Č.

Proti tomuto usnesení podala státní zástupkyně stížnost, kterou Městský soud v 
Praze usnesením ze dne 28. 4. 2015, sp. zn. 7 To 156/2015, podle § 148 odst. 1 
písm. c) tr. ř. zamítl jako nedůvodnou. V odůvodnění svého usnesení Městský 
soud v Praze zdůraznil, že poté, co byla povolena obnova řízení a co věc byla v 
této souvislosti vrácena státnímu zástupci k došetření, bylo úkolem orgánů 
činných v přípravném řízení nejprve zahájit trestní stíhání M. I. G., jako 
obviněného.

Ministr spravedlnosti podal u Nejvyššího soudu dne 1. 3. 2017 v neprospěch 
obviněného M. I. G., stížnost pro porušení zákona proti usnesení Městského 
soudu v Praze. Namítl, že vrácení věci státnímu zástupci k došetření bylo 
neopodstatněné a že stížnost státní zástupkyně byla zamítnuta nesprávně. 
Poukázal na to, že obžaloba byla na obviněného podána poté, co veškeré úkony 
přípravného řízení včetně zahájení trestního stíhání usnesením policejního 
orgánu podle § 160 odst. 1 tr. ř., tak jak byly provedeny před povolením obnovy 
řízení, byly učiněny vůči osobě M. I. G., ve smyslu jeho fyzické identity. 
Vyjádřil názor, že na relevanci těchto úkonů včetně zahájení trestního stíhání 
nemůže mít vliv okolnost, že obviněný vystupoval pod falešnou identitou. Uvedl, 
že za tohoto stavu postačovalo, že do spisu byl založen záznam o opravě 
osobních údajů obviněného a že v obžalobě, nově podané po povolení obnovy 
řízení, byly osobní údaje obviněného uvedeny v souladu se skutečností. Ministr 
spravedlnosti proto navrhl, aby Nejvyšší soud vyslovil, že napadeným usnesením 
Městského soudu v Praze byl porušen zákon v ustanovení § 148 odst. 1 písm. c) 
tr. ř. a v předcházejícím řízení v ustanovení § 188 odst. 1 písm. e) tr. ř. ve 
prospěch obviněného.

Nejvyšší soud přezkoumal podle § 267 odst. 3 tr. ř. napadené usnesení i 
předcházející řízení a shledal, že zákon byl porušen.

Z hlediska vztahu napadeného usnesení a stížnosti pro porušení zákona je - 
obecně vzato - spornou otázkou, jaký význam a jaké důsledky má okolnost, že 
obviněný v řízení vystupuje pod falešnou identitou, takže v rozhodnutích a 
jiných aktech orgánů činných v trestním řízení není uvedeno jeho skutečné 
jméno, ale jiné jméno, tj. jméno jiné osoby nebo jméno neexistující osoby.

	Touto otázkou se Nejvyšší soud zabýval v usnesení ze dne 28. 3. 2001, 
sp. zn. 7 Tz 40/2001, v němž vyslovil právní názor, že pokud byla zachována 
fyzická identita konkrétní osoby s tím, o jehož právech a povinnostech bylo v 
trestním řízení jednáno, nemá okolnost, že tato osoba vystupovala pod nepravým 
jménem, žádný význam. Z toho Nejvyšší soud v citovaném usnesení dovodil, že 
uvedená okolnost samotná neznamená porušení žádného ustanovení, a to ani 
ustanovení § 120 odst. 2 tr. ř., které stanoví, jak má být obviněný označen v 
rozsudku. Proto Nejvyšší soud uvedeným usnesením zamítl stížnost pro porušení 
zákona podanou proti pravomocnému rozsudku, v němž byl obviněný označen 
nepravým jménem.

	Od tohoto názoru se Nejvyšší soud odchýlil v usnesení ze dne 24. 10. 
2001, sp. zn. 5 Tz 239/2001, a to ve vztahu k ustanovení § 120 odst. 2 tr. ř. 
Tímto usnesením byla věc postoupena velkému senátu trestního kolegia Nejvyššího 
soudu, neboť senát s odkazem na význam rozsudku vyslovil v usnesení o 
postoupení věci právní názor, že záměna identity obviněného v rozsudku je 
relevantní, a že pokud rozsudek nabyl právní moci, je dodatečné zjištění 
skutečné identity obviněného důvodem pro povolení obnovy řízení (ve zmíněné 
věci byla povolena obnova řízení rozhodnutím, proti kterému byla podána 
stížnost pro porušení zákona). Velký senát trestního kolegia Nejvyššího soudu 
však spornou otázku nakonec neřešil, protože ministr spravedlnosti mezitím vzal 
zpět stížnost pro porušení zákona.

	Trestní kolegium Nejvyššího soudu pak přijalo stanovisko ze dne 7. 8. 
2002, sp. zn. Tpjn 309/2001(č. 57/2002 Sb. rozh. tr.), podle něhož dodatečné 
zjištění skutečné identity obviněného, který byl v pravomocném rozsudku označen 
nepravým jménem, zakládá důvod pro povolení obnovy řízení. Ve stanovisku bylo 
konstatováno, že označení obviněného nepravým jménem je vadou rozsudku, kterou 
je třeba napravit cestou opravného prostředku. Stanovisko lze interpretovat 
tak, že jen ve vztahu k ustanovení § 120 odst. 2 tr. ř. představuje korekci 
právního názoru, který byl vysloven v usnesení Nejvyššího soudu ze dne 28. 3. 
2001, sp. zn. 7 Tz 40/2001, a že v ostatních směrech se ho nedotýká.

	Pro úplnost je třeba zmínit také rozsudek Nejvyššího soudu ze dne 20. 
12. 2001, sp. zn. 4 Tz 259/2001, v němž byl vysloven právní názor, že je-li 
stíhána konkrétní osoba pro určitý skutek a zjistí-li se, že tato osoba 
vystupuje pod jiným jménem, lze po zjištění její skutečné totožnosti v řízení 
pokračovat poté, co bude v příslušném záznamu změněno jméno v souladu s tímto 
novým zjištěním, aniž by bylo namístě zastavit předcházející trestní stíhání a 
zahájit trestní stíhání pro týž skutek znovu proti téže osobě označené jejím 
pravým jménem. V rozsudku bylo zdůrazněno, že vždy rozhoduje fyzická identita 
osoby, vůči které se řízení vede, a že vyšetřovací úkony jsou relevantní, pokud 
byly provedeny vůči této fyzicky totožné osobě bez ohledu na to, že vystupovala 
pod jiným jménem.
	
Se zřetelem k tomu dospěl Nejvyšší soud v nyní projednávané věci k následujícím 
závěrům.

	Trestní stíhání se vede proti osobě, která nabývá postavení obviněného 
tím, že jí je doručeno usnesení o zahájení trestního stíhání podle § 160 odst. 
1 tr. ř. V tomto usnesení musí být obviněný označen stejnými údaji, jaké musí 
být uvedeny v rozsudku podle § 120 odst. 2 tr. ř., tj. jménem a příjmením, dnem 
a místem narození, zaměstnáním a bydlištěm, popřípadě jinými údaji potřebnými k 
tomu, aby nemohl být zaměněn s jinou osobou. Údaje týkající se totožnosti 
obviněného především určují osobu, které se přiznávají práva a ukládají 
povinnosti vyplývající z tohoto jejího procesního postavení. Dále tyto údaje 
zajišťují podklad pro komunikaci mezi orgány činnými v trestním řízení a 
obviněným v tom smyslu, že jednak umožňují orgánům činným v trestním řízení 
doručovat obviněnému rozhodnutí, předvolání k úkonům trestního řízení, 
vyrozumění o úkonech trestního řízení a jiné písemnosti a jednak umožňují 
obviněnému vystupovat v řízení, zúčastňovat se úkonů trestního řízení, činit 
žádosti, návrhy a jiná podání, přijímat písemnosti atd. Konečně tyto údaje 
slouží k tomu, aby se předešlo záměně osoby obviněného s jinou osobou, zejména 
v tom smyslu, aby úkony trestního řízení byly činěny vůči osobě, kterou 
příslušný orgán činný v trestním řízení skutečně chce stíhat, a nikoli vůči 
jiné osobě, kterou stíhat nechce.

	Podstatné je, že trestní stíhání se vede proti osobě ve fyzickém 
smyslu, tj. proti určitému konkrétnímu člověku, a nikoli proti údajům o jeho 
totožnosti. Trestní stíhání se nevede proti údajům o jeho jménu a příjmení, 
proti údajům o datu a místu jeho narození, proti údajům o jeho zaměstnání a 
bydlišti atd. Vystupuje-li osoba, proti které se vede trestní stíhání, pod 
falešnou identitou a je-li její falešná identita uvedena v usnesení o zahájení 
trestního stíhání, nic to nemění na skutečnosti, že se tato osoba stává 
obviněným tím, že je jí usnesení doručeno a že orgán činný v trestním řízení 
tak projevuje vůli stíhat právě tuto osobu ve smyslu její fyzické totožnosti.

	Vyjde-li pravá totožnost osoby, proti které se vede trestní stíhání, 
najevo ve stádiu před vyhlášením rozsudku, není třeba opakovat předcházející 
řízení ani nově zahajovat trestní stíhání jen proto, aby bylo dosaženo shody 
osobních údajů obviněného v usnesení o zahájení trestního stíhání se 
skutečností. V řízení lze pokračovat na podkladě dosud provedených úkonů s tím, 
že pravá totožnost obviněného se ve spise neformálně vyjádří pouhým záznamem. 
Jestliže je obviněný falešnými údaji o své totožnosti označen v rozsudku, jde o 
důvod k podání opravného prostředku, avšak jeho účelem je pouze to, aby falešné 
údaje byly nahrazeny údaji o pravé totožnosti obviněného, a nikoli to, aby se 
celé předcházející řízení - počínaje zahájením trestního stíhání - konalo znovu.

	Obviněnému, který vystupoval pod jménem R. Č., bylo usnesení o zahájení 
trestního stíhání doručeno, byť skutečné jméno osoby obviněného je M. I. G. 
Také další úkony trestního řízení byly učiněny vůči této osobě ve fyzickém 
smyslu. Tato osoba byla po činu zadržena, obviněna, vzata do vazby, 
vyslechnuta, byl jí ustanoven obhájce, bylo jí při skončení vyšetřování 
umožněno prostudovat spis a navrhnout doplnění vyšetřování atd. Celkově lze 
konstatovat, že veškeré úkony přípravného řízení byly ve skutečnosti učiněny 
vůči osobě, jejíž skutečné jméno je M. I. G., a že tato osoba vykonávala práva 
obviněného a podrobovala se povinnostem a omezením vyplývajícím pro ni z 
postavení obviněného. Žádný z úkonů přípravného řízení ve skutečnosti 
nesměřoval a nebyl učiněn vůči osobě R. Č. ve smyslu jeho fyzické identity. 
Falešná totožnost obviněného vyšla najevo poté, co byl v hlavním líčení po 
vyhlášení rozsudku dne 7. 9. 2011 propuštěn z vazby na svobodu a co byl opis 
rozsudku doručen skutečnému R. Č. na jeho adresu. Propuštěním obviněného z 
vazby na svobodu pominul stav, který orgánům činným v trestním řízení umožňoval 
provádět úkony trestního řízení vůči obviněnému v jeho fyzické totožnosti bez 
ohledu na okolnost, že navenek vystupoval pod falešným jménem.

	Za tohoto stavu nenalezl Nejvyšší soud žádný důvod k tomu, aby byly 
jakkoli zpochybněny účinky zahájení trestního stíhání obviněného M. I. G., bez 
ohledu na to, že se v době zahájení trestního stíhání vydával za R. Č., že 
tímto nepravým jménem byl označen v usnesení o zahájení trestního stíhání a že 
pod tímto jménem vystupoval i v dalším průběhu přípravného řízení a následně až 
do vyhlášení rozsudku ze dne 7. 9. 2001 i v řízení před soudem.

	Požadavek Obvodního soudu pro Prahu 2, aby bylo zastaveno trestní 
stíhání obviněného R. Č. a nově zahájeno trestní stíhání obviněného M. I. G., 
resp. aby opravným usnesením bylo změněno jméno obviněného ve stávajícím 
usnesení o zahájení trestního stíhání, není důvodný. Naopak jsou důvodné 
námitky uvedené ve stížnosti pro porušení zákona v tom smyslu, že trestní 
stíhání obviněného bylo relevantně zahájeno původním usnesením policejního 
orgánu podle § 160 odst. 1 tr. ř. a že obžaloba, nově podaná dne 16. 2. 2015, 
byla podána na téhož obviněného. Rozhodné je, že v poměru mezi usnesením o 
zahájení trestního stíhání a obžalobou tu je totožnost osoby obviněného ve 
smyslu jeho fyzické identity, a naopak bez významu je okolnost, že fyzicky 
tentýž obviněný byl v obžalobě označen jinými osobními údaji než v usnesení o 
zahájení trestního stíhání. Za popsané situace postačovalo, že změna v osobních 
údajích obviněného vyjadřující jeho pravou identitu byla ve spise zachycena 
neformálním záznamem státní zástupkyně. Pokud Obvodní soud pro Prahu 2 vrátil 
věc státnímu zástupci k došetření kvůli zahájení trestního stíhání, rozhodl tak 
v rozporu s ustanovením § 188 odst. 1 písm. e) tr. ř. Městský soud v Praze, 
který zamítl důvodnou stížnost státní zástupkyně, rozhodl v rozporu s 
ustanovením § 148 odst. 1 písm. c) tr. ř.
	
	Nejvyšší soud proto výrokem podle § 268 odst. 2 tr. ř. vyslovil, že 
napadeným usnesením Městského soudu v Praze byl porušen zákon v ustanovení § 
148 odst. 1 písm. c) tr. ř. a v řízení, jež mu předcházelo, v ustanovení § 188 
odst. 1 písm. e) tr. ř. ve prospěch obviněného. Tento výrok se nedotýká právní 
moci napadeného usnesení (§ 269 odst. 1 tr. ř.) a neznamená jeho zrušení.

	O porušení zákona „ve prospěch obviněného“ se jedná proto, že při jinak 
nezměněných okolnostech skutkové a hmotně právní stránky věci bylo rozhodnutími 
soudů postavení obviněného, na kterého již byla podána obžaloba, změněno v 
postavení osoby, která ještě ani nebyla obviněna (vzhledem k požadavku soudů na 
nové zahájení trestního stíhání), resp. v postavení osoby, jejíž trestní 
stíhání se ocitlo ve vzdálenějším stádiu od meritorního rozhodnutí věci 
rozsudkem (vzhledem k alternativnímu požadavku soudů na vydání opravného 
usnesení ve vztahu k stávajícímu usnesení o zahájení trestního stíhání). 
Ministr spravedlnosti tudíž stížnost pro porušení zákona důvodně podal „v 
neprospěch obviněného“.

P o u č e n í: Proti tomuto rozsudku není opravný prostředek přípustný.

V Brně dne 11. dubna 2017

	JUDr. Petr Hrachovec	předseda senátu


