Soud: Nejvyšší soud

Spisová značka: 4 Tz 84/2005

Datum rozhodnutí: 26.07.2005

Typ rozhodnutí: Rozsudek




4 Tz 84/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 26. 
července        2005  v senátě složeném z předsedkyně JUDr. Danuše Novotné a 
soudců JUDr. Jiřího Pácala  a JUDr. Františka Hrabce stížnost pro porušení 
zákona, kterou podal ministr spravedlnosti České republiky ve prospěch 
obviněného S. J., proti usnesení Krajského soudu v Ústí nad Labem, pobočka v 
Liberci, ze dne 28. 1. 2005, sp. zn. 31 To 34/2005, a podle § 268 odst. 2, § 
269 odst. 2 a § 270 odst. 1  tr. ř. rozhodl       t a k t o :

Usnesením Krajského soudu v Ústí nad Labem, pobočka v Liberci, ze dne 28. 1. 
2005, sp. zn. 31 To 34/2005,   b y l   p o r u š e n   z á k o n   v 
ustanoveních § 147 odst. 1  a  § 148 odst. 1 písm. c) tr. ř., a v řízení, které 
mu předcházelo, v ustanoveních § 278 odst. 1  a  § 283 písm. d)   tr. ř. v 
neprospěch obviněného S. J.

Napadené usnesení  s e   z r u š u j e .

Zrušuje se také usnesení Okresního soudu v Liberci ze dne 16. 12. 2004, sp. zn. 
1 Nt 1806/2004.

Zrušují se též všechna další rozhodnutí na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Liberci  s e  p ř i k a z u j e ,  aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Českém Krumlově ze dne 11. 12. 2003, sp. 
zn. 10 T 150/2003, byl obviněný S. J. uznán vinným trestným činem porušování 
práv  a chráněných zájmů vojáků podle § 279a odst. 1, odst. 2 písm. a) tr. 
zák., kterého se dopustil jednáním ze dne 26. 8. 2003, za což mu byl v sazbě § 
279a odst. 2 tr. zák. za použití § 45  odst. 1,  § 45a odst. 1 tr. zák. s 
přihlédnutím k § 314e odst. 2 tr. ř. uložen trest obecně prospěšných prací ve 
výměře 250 hodin. Tento trestní příkaz byl obviněnému doručen dne  2. 1. 2004, 
právní moci nabyl dne 13. 1. 2004.

Trestním příkazem Okresního soudu v Liberci ze dne 17. 2. 2004, sp. zn. 3 T 
24/2004, byl obviněný S. J. uznán vinným trestným činem krádeže podle § 247 
odst. 1   písm. b) tr. zák., kterého se dopustil tím, že v G., okres L.  dne 
22. 11. 2002 kolem 21.00 hod. společně s dalším pachatelem po předchozí dohodě 
vnikli za použití neoprávněně získaného klíče do skříně v šatně 1. roty u VÚ  
G., odkud odcizili součástky vojenské výstroje v hodnotě 4.896,- Kč ke škodě 
Armády České republiky.  Za to mu byl s sazbě   § 247 odst. 1 tr. zák. s 
přihlédnutím k § 314e odst. 2 tr. ř., a užití § 45 odst. 1, odst. 2 a § 45a 
odst. 1 tr. zák. uložen trest obecně prospěšných prací ve výměře 250 hodin. 
Dále mu byla stanovena povinnost podle § 228 odst. 1 tr. ř., společně s dalším 
pachatelem  uhradit poškozenému - Armádě České republiky, VÚ  G., škodu ve výši 
4.896,- Kč. Trestní příkaz byl obviněnému S. J. doručen dne 23. 2. 2004,  
právní moci ve vztahu k jeho osobě nabyl dne 3. 3. 2004.

Dne 20. 7. 2004 podala podle § 280 odst. 1 tr. ř.  státní zástupkyně Okresního 
státního zastupitelství  v Liberci   u Okresního soudu v Liberci návrh na 
povolení obnovy řízení, které bylo pravomocně skončeno trestním příkazem 
Okresního soudu v Liberci ze dne 17. 2. 2004, sp. zn.  3 T 24/2004, a to ve 
prospěch obviněného S. J. Novou okolností, která ji k podání návrhu na povolení 
obnovy řízení vedla, bylo zjištění, že k trestnímu příkazu Okresního soudu v 
Českém Krumlově ze dne 11. 12. 2003, sp. zn. 10 T 150/2003, který  nabyl právní 
moci dne  13. 1. 2004, měl Okresní soud v Liberci ukládat souhrnný trest ve 
věci sp. zn. 3 T 24/2004. V době, kdy však tento trestní příkaz byl vydán, 
Okresní soud v Liberci o uložení předchozího trestu nevěděl a ani vědět nemohl, 
neboť tento údaj nebyl dosud uveden v rejstříku trestů. 

Okresní soud v Liberci po provedeném veřejném zasedání usnesením ze 
dne             16. 12. 2004 pod sp. zn. 1 Nt 1806/2004 podle § 283 písm. d) 
tr. ř. návrh na povolení obnovy řízení zamítl, neboť neshledal důvody pro 
obnovu řízení podle § 278 tr. ř. 

Proti tomuto usnesení podala státní zástupkyně Okresního státního 
zastupitelství v Liberci  dne 20. 12. 2004 stížnost, která byla usnesením 
Krajského soudu v Ústí nad Labem, pobočka v Liberci, ze dne 28. 1. 2005, sp. 
zn. 31 To 34/2005 zamítnuta jako nedůvodná podle § 148 odst. 1 písm. c) tr. ř.

Proti usnesení Krajského soudu v Ústí nad Labem, pobočka v Liberci, ze dne 28. 
1. 2005, sp. zn. 31 To 34/2005, podal ministr spravedlnosti stížnost pro 
porušení zákona ve prospěch obviněného S. J. Podle názoru stěžovatele byl 
napadeným usnesením porušen zákon v ustanovení § 148 odst. 1 písm. c) tr. ř. ve 
vztahu k ustanovení § 278 odst. 1 tr. ř. v neprospěch obviněného.

V odůvodnění  mimořádného opravného prostředku ministr spravedlnosti poukázal 
na skutečnost, že vzhledem ke krátkému časovému odstupu nebylo předchozí 
odsouzení obviněného S. J. trestním příkazem Okresního soudu v Českém Krumlově 
ze dne 11. 12. 2003, sp. zn. 10 T 150/2005, Okresnímu soudu v Liberci známo v 
době, kdy rozhodoval ve věci téhož obviněného  pod sp. zn. 3 T 24/2004. V 
důsledku toho došlo k porušení zákona v ustanoveních § 36 a § 45a odst. 1 tr. 
zák. překročením maximální výměry pro trest obecně prospěšných prací a dále 
obviněnému nebyl uložen souhrnný trest podle § 35 odst. 2 tr. zák., ač pro jeho 
uložení byly dány zákonné předpoklady. Podle názoru ministra spravedlnosti v 
tomto případě byly nepochybně splněny podmínky pro obnovu řízení, neboť vyšla 
najevo nová skutečnost soudu dříve neznámá ve smyslu ustanovení § 278 odst. 1 
tr. ř. Touto novou skutečností je nepochybně pravomocný trestní příkaz 
Okresního soudu v Českém Krumlově ze dne 11. 12. 2003, sp. zn. 10 T 150/2003.

Tím, že Okresní soud v Liberci návrh na obnovu řízení zamítl a Krajský soud v 
Ústí nad Labem, pobočka v Liberci, toto pochybení nenapravil, když zamítl 
stížnost státní zástupkyně, došlo podle ministra spravedlnosti k porušení 
zákona v namítaném rozsahu v neprospěch obviněného.

Závěrem ministr spravedlnosti navrhl, aby Nejvyšší soud České republiky 
vyslovil podle § 268 odst. 2 tr. ř., že usnesením Krajského soudu v Ústí nad 
Labem, pobočka v Liberci, ze dne 28. 1. 2005, sp. zn. 31 To 34/2005, byl 
porušen zákon v neprospěch obviněného S. J. v namítaném rozsahu, aby podle § 
269 odst. 2  tr. ř. napadené usnesení zrušil včetně obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu, a 
dále aby postupoval podle § 270 odst. 1  tr. ř.

Nejvyšší soud České republiky  přezkoumal podle § 267 odst. 3 tr. ř. zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k závěru, že zákon byl porušen.

Okresní soud v Liberci v odůvodnění svého usnesení ze dne 16. 12. 2004, sp. zn. 
1 Nt 1806/2004, učinil závěr, že Okresnímu soudu v Liberci v době rozhodování 
trestní věci vedené pod sp. zn. 3 T 24/2004 nemohlo být známo předchozí 
odsouzení obviněného S. J. trestním příkazem Okresního soudu v Českém Krumlově 
ze dne 11. 12. 2003, sp. zn. 10 T 150/2003, neboť ten nabyl právní moci měsíc 
před jeho rozhodnutím           a nebyl veden v rejstříku trestů. Přestože 
Okresní soud v Liberci v tomto usnesení dále konstatuje, že se jedná o 
skutečnost soudu dříve neznámou, která vyšla najevo až po vydání rozhodnutí, 
neshledal návrh okresní státní zástupkyně na povolení obnovy řízení důvodným. 
Okresní soud v Liberci uvádí, že z důvodu neznalosti předcházejícího odsouzení 
obviněného tento soud nepostupoval v souladu s pravidly pro ukládání trestu, 
když neuložil souhrnný trest a současně došlo k překročení zákonné výměry pro 
trest obecně prospěšných prací. Tyto skutečnosti však podle názoru Okresního 
soudu v Liberci nemají žádný vliv na skutkový děj. Okresní soud v Liberci 
závěrem svého usnesení dovozuje, že namístě je uplatnění § 266  a násl. tr. ř., 
tedy že náprava rozhodnutí je možná podáním jiného mimořádného opravného 
prostředku, a to stížnosti pro porušení zákona.

Krajský soud v Ústí nad Labem, pobočka v Liberci, se v napadeném usnesení zcela 
ztotožnil se závěry soudu prvního stupně, když v odůvodnění svého rozhodnutí 
konstatoval, že skutečnosti, které mají povahu porušení zákona, kdy zákon byl 
porušen v tom, že nebyl uložen souhrnný trest, a že byla překročena maximální 
možná hranice pro uložení trestu obecně prospěšných prací, nemají povahu důvodů 
pro povolení obnovy řízení ve smyslu ustanovení  § 278 odst. 1 tr. ř. 

K tomu považuje Nejvyšší soud České republiky za potřebné uvést následující: 
Obnova řízení je mimořádným opravným prostředkem, jehož účelem je odstranit 
nedostatky ve skutkovém zjištění některých pravomocných rozhodnutí v těch 
případech, kdy příčiny zjištěných nedostatků vyšly najevo po právní moci 
původního rozhodnutí. Příčinami jsou zde nové skutečnosti nebo důkazy, které 
odůvodňují tento mimořádný průlom do nezměnitelnosti a závaznosti rozhodnutí 
daných v trestním řízení. Jsou-li dány podmínky obnovy řízení a není-li obnova 
vyloučena, je její povolení obligatorní.

Podle ustanovení § 278 odst. 1 tr. ř. se povolí obnova řízení, které skončilo 
pravomocným rozsudkem, vyjdou-li najevo nové skutečnosti nebo důkazy soudu 
dříve neznámé, které by mohly samy o sobě nebo ve spojení se skutečnostmi a 
důkazy známými už dříve odůvodnit jiné rozhodnutí o vině nebo o přiznaném 
nároku poškozeného na náhradu škody, anebo vzhledem k nimž by původně uložený 
trest byl ve zřejmém nepoměru k stupni nebezpečnosti činu pro společnost nebo k 
poměrům pachatele nebo uložený druh trestu by byl ve zřejmém rozporu s účelem 
trestu.

Za nové skutečnosti se považují takové skutečnosti, které nebyly předmětem 
dokazování nebo zjišťování před rozhodnutím, jehož se návrh na obnovu týká. 
Skutečností dříve příslušnému orgánu neznámou je objektivně existující jev, 
který v téže věci nebyl dokazován, ale může mít vliv na zjištění skutkového 
stavu v rozsahu nezbytném pro rozhodnutí. Takovou skutečností může být 
nepochybně i fakt, že obviněný byl v jiné trestní věci pravomocně odsouzen.

Z hlediska výroku o trestu je další podmínkou obnovy řízení, že v důsledku nové 
skutečnosti, ať již této skutečnosti samotné nebo ve spojení se skutečnostmi a 
důkazy známými už dříve, by původně uložený trest byl ve zřejmém nepoměru k 
stupni nebezpečnosti činu pro společnost nebo k poměrům pachatele nebo uložený 
druh trestu by byl ve zřejmém rozporu s účelem trestu. S ohledem na okolnosti 
projednávané trestní věci předchozí pravomocné odsouzení obviněného může mít 
značný vliv na hodnocení osoby obviněného jako pachatele trestného činu a tím i 
na hodnocení konkrétní společenské nebezpečnosti spáchaného trestného činu (§ 3 
odst. 4 tr. zák.), a tedy i na stanovení druhu trestu a jeho výměry (§ 31 odst. 
1 tr. zák.).

V projednávané trestní věci bylo prokázáno, že Okresnímu soudu v Liberci v době 
rozhodování ve věci vedené pod sp. zn. 3 T 24/2004,  skutečně nebylo a s 
ohledem na velmi krátký časový odstup rozhodování ani nemohlo být známo, že 
obviněný S. J. byl dříve pravomocně odsouzen trestním příkazem Okresního soudu 
v Českém Krumlově ze dne 11. 12. 2003, sp. zn. 10 T 150/2003. Tuto skutečnost 
konstatoval v řízení o povolení obnovy jak Okresní soud Liberci, tak  Krajský 
soud v Ústí nad Labem, pobočka v Liberci, který se s těmito závěry plně 
ztotožnil.

V daném případě je nepochybně předchozí odsouzení obviněného S. J. trestním 
příkazem Okresního soudu v Českém Krumlově ze dne 11. 12. 2003, sp. zn.  10 T 
150/2003, pro trestný čin porušování práv a chráněných zájmů vojáků podle § 
279a odst. 1, 2 písm. a) tr. zák. velmi významnou skutečností z hlediska 
hodnocení osoby obviněného jako pachatele dalšího trestné činu krádeže podle § 
247 tr. zák., která se musela promítnout do úvah Okresního soudu v Liberci  při 
stanovení adekvátního druhu a výměry trestu. Tento závěr je umocněn 
skutečností, že oba předmětné trestné činy jsou ve vztahu vícečinného souběhu, 
z čehož vyplývá, že obviněnému S. J. měl být ve věci vedené u Okresního soudu v 
Liberci pod sp. zn. 3 T 24/2004 správně uložen souhrnný trest za oba trestné 
činy při zrušení výroku o trestu z trestního příkazu Okresního soudu v Českém 
Krumlově ze dne 11. 12. 2003, sp. zn. 10 T 150/2003.

V důsledku skutečnosti, že Okresnímu soudu v Liberci nebylo známo předchozí 
pravomocné odsouzení obviněného S. J. trestním příkazem Okresního soudu v 
Českém Krumlově ze dne 11. 12. 2003, sp. zn. 10 T 150/2003, byl obviněnému 
trestním příkazem Okresního soudu v Liberci ze dne 17. 2. 2004, sp. zn. 3 T 
24/2004, uložen další trest obecně prospěšných prací, který společně s 
nevykonaným trestem téhož druhu z trestního příkazu Okresního soudu v Českém 
Krumlově přesáhl o 100 hodin maximální výměru stanovenou trestním zákonem pro 
tento druh trestu.

Podle názoru Nejvyššího soudu je třeba překročení hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je ve 
zřejmém rozporu s jeho účelem ve smyslu ustanovení § 278 odst. 1 tr. ř.

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše. Pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění právě směřuje 
zákonem stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem stejného druhu přesahuje horní hranici zákonné trestní 
sazby o 100 hodin, ve zřejmém rozporu s jeho účelem. Názor Okresního soudu v 
Liberci uvedený v usnesení ze dne 16. 12. 2004, sp. zn. 1 Nt 1806/2004, se 
kterým se ztotožnil také soud druhého stupně, totiž že v dané věci neshledává 
důvody pro obnovu řízení podle ustanovení § 278 odst. 1 tr. ř., proto není 
opodstatněný. 

Na tomto místě je nutno také zopakovat, že pokud jsou dány podmínky obnovy 
řízení a není-li obnova vyloučena, je její povolení obligatorní. Z uvedeného 
vyplývá, že pokud jsou splněny podmínky pro obnovu řízení, nelze zamítnout 
návrh na povolení obnovy řízení pouze s poukazem na to, že jsou splněny 
podmínky pro podání stížnosti pro porušení zákona.

Z výše uvedených skutečností vyplývá, že podmínky obnovy řízení podle § 278     
odst. 1 tr. ř. byly v projednávané věci dány. V řízení o povolení obnovy řízení 
pravomocně skončeného trestním příkazem Okresního soudu v Liberci ze dne 17. 2. 
2004, sp. zn. 3 T 24/2004, byla uplatněna nová skutečnost spočívající v 
předchozím pravomocném odsouzení obviněného S. J. trestním příkazem Okresního 
soudu v Českém Krumlově ze dne 11. 12. 2003, sp. zn. 10 T 150/2003, o kterém 
Okresní soud v Liberci při svém rozhodování nevěděl. Vzhledem k této 
skutečnosti byl uložený trest obecně prospěšných prací ve výměře 250 hodin ve 
zřejmém rozporu s účelem trestu, neboť společně s nevykonaným trestem téhož 
druhu z trestního příkazu Okresního soudu v Českém Krumlově ze dne 11. 12. 
2003, sp. zn. 10 T 150/2003, přesahoval o 100 hodin maximální výměru stanovenou 
trestním zákonem pro tento druh trestu. Za této situace je zřejmé, že byly 
splněny všechny zákonem stanovené předpoklady pro povolení obnovy řízení podle 
§ 278 odst. 1 tr. ř., a v souladu s citovaným ustanovením byl Okresní soud v 
Liberci, povinen obnovu řízení povolit. Pokud tak neučinil, postupoval v 
rozporu se zákonem, stejně jako Krajský soud v Ústí nad Labem, pobočka v 
Liberci, který byl povinen pochybení soudu prvního stupně napravit, ale své 
přezkumné povinnosti v tomto ohledu nedostál.

Ze všech těchto důvodů Nejvyšší soud podle § 268 odst. 2 tr. ř. vyslovil, že 
usnesením Krajského soudu v Ústí nad Labem, pobočka v Liberci, ze dne 28. 1. 
2005, sp. zn. 31 To 34/2005, byl porušen zákon v ustanoveních § 147 odst.1 a § 
148 odst. 1 písm. c) tr. ř. v řízení předcházejícím v ustanoveních § 278 odst. 
1 a § 283 písm. d) tr. ř. v neprospěch obviněného S. J. Podle § 269 odst. 2 tr. 
ř. pak Nejvyšší soud napadené usnesení Krajského soudu v Ústí nad Labem, 
pobočka v Liberci, ze dne 28. 1. 2005, sp. zn. 31 To 34/2005, stejně jako jemu 
předcházející usnesení Okresního soudu v Liberci ze dne   16. 12. 2004, sp. zn. 
1 Nt 1806/2004, zrušil. Zrušena byla též všechna další rozhodnutí na zrušená 
usnesení obsahově navazující, pokud vzhledem ke změně, k níž došlo zrušením 
pozbyla podkladu. Podle § 270 odst. 1 tr. ř. bylo přikázáno Okresnímu soudu v 
Liberci, aby věc v potřebném rozsahu znovu projednal a rozhodl.

V novém řízení nemůže dojít ke změně rozhodnutí v neprospěch obviněného S. J., 
neboť Nejvyšší soud vyslovil, že zákon byl porušen v neprospěch obviněného (§ 
273 tr. ř.).

Orgán, jemuž byla věc přikázána, je vázán právním názorem, který Nejvyšší soud 
vyslovil a je povinen provést procesní úkony, jejichž provedení Nejvyšší soud 
nařídil (§ 270 odst. 4 tr. ř. ).

P o u č e n í : Proti tomuto rozhodnutí není opravný prostředek přípustný.

V Brně dne 26. července  2005 

                                                                                
     Předsedkyně senátu:

                                                                                
     JUDr. Danuše   N o v o t n á  
