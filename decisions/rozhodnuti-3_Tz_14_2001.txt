Soud: Nejvyšší soud

Spisová značka: 3 Tz 14/2001

Datum rozhodnutí: 05.04.2001

Typ rozhodnutí: Rozsudek




3 Tz 14/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání dne 5. dubna 2001 
v senátě složeném z předsedy Mgr. Josefa Hendrycha a soudců JUDr. Jindřicha 
Fastnera a JUDr. Eduarda Teschlera stížnost pro porušení zákona podanou 
ministrem spravedlnosti České republiky ve prospěch ml. M. L., proti rozsudku 
Krajského soudu v Ostravě ze dne 25. 2. 1999, sp. zn. 4 To 66/99 a rozhodl 
podle § 268 odst. 2, § 269 odst. 2 a § 271 odst. 1 tr. řádu

t a k t o :

Rozsudkem Krajského soudu v Ostravě ze dne 25. 2. 1999, sp. zn. 4 To 66/99 byl 
v části, týkající se obviněného ml. M. L. porušen zákon v ustanovení § 258 
odst. 1 písm. d) a § 259 odst. 3 tr. řádu v neprospěch obviněného.

Citovaný rozsudek, jakož i rozsudek Okresního soudu v Karviné ze dne 2. 12. 
1998, sp. zn. 8 T 30/98 se v částech, týkajících se ml. M. L. zrušují. Zrušují 
se též všechna další rozhodnutí na zrušenou část obou rozsudků obsahově 
navazující, pokud vzhledem ke změně, k níž došlo zrušením, pozbyla podkladu. 

Podle § 11 odst. 1 písm. a) tr. řádu se zastavuje trestní stíhání obviněného M. 
L. pro skutek obsažený v obžalobě Okresní státní zástupkyně v Karviné, sp. zn. 
5 Zt 1686/97 ze dne 17. 4. 1998 pod body 2) a 3) spočívající v tom, že

- obviněný ml. M. L. společně s obviněným ml. M. S. a J. R. dne 5. 10. 1997 v 
době od 11.00 hodin do 12.30 hodin v B., okr. K., na ul. ČSA po předchozí 
společné domluvě z chodby domu odcizili jízdní kolo zn. FAVORIT v hodnotě 8 
050,- Kč a způsobili tak Mgr. M. T. škodu ve výši 8 050,- Kč,

- obviněný ml. M. L. společně s obviněným ml. M. S. dne 5. 10. 1997 v době od 
20.00 hodin do 06.00 hodin dne 6. 10. 1997 v B., ve Š. ul. po předchozí 
vzájemné domluvě, po vypáčení vstupních dveří měli vniknout do kolovny, odkud 
měli odcizit jízdní kolo zn. ESKA v hodnotě 3 500,- Kč, jízdní kolo zn. FAVORIT 
v hodnotě 3 600,- Kč a jízdní kolo zn. ESKA v hodnotě 3 500, - Kč a měli tak 
způsobit E. Š. celkovou škodu ve výši 10 600,- Kč,

 čímž měl spáchat trestný čin krádeže podle § 247 odst. 1 písm. a), b) , e), 
odst. 2 tr. zákona, protože to nařídil prezident republiky v čl. I. písm. a) 
rozhodnutí prezidenta republiky o amnestii ze dne 3. 2. 1998.

Odůvodnění:

	Rozsudkem Okresního soudu v Karviné ze dne 2. 12. 1998, sp. zn. 8 T 
30/98 byl obviněný tehdy mladistvý M. L. uznán vinným trestným činem krádeže 
podle § 247 odst. 1 písm. b), e), odst. 2 tr. zák., protože v bodě 2) obžaloby 
obviněný společně s obv. ml. M. S. a J. R. dne 5. 10. 1997 v době od 11.00 hod. 
do 12.30 hod. v B. na ulici ČSA, po předchozí společné domluvě z chodby domu 
odcizili jízdní kolo zn. FAVORIT v hodnotě 8 050,- Kč ke škodě Mgr. M. T., a 
dále pod bodem 3) obžaloby obv. ml. M. L. společně s obv. ml. M. S. dne 5. 10. 
1997 v době od 20.00 hodin do 6.00 hodin dne 6. 10. 1997 v B., ve Š. ul., po 
předchozí vzájemné domluvě, po vypáčení vstupních dveří vnikli do kolovny, 
odkud odcizili jízdní kolo zn. ESKA v hodnotě 3 500,- Kč, jízdní kolo zn. 
FAVORIT v hodnotě 3 600,- Kč a jízdní kolo zn. ESKA v hodnotě 3 500,- Kč a 
způsobili tak E. Š. celkovou škodu ve výši 10 600,- Kč.

	Za to byl obv. ml. L. odsouzen k trestu odnětí svobody v trvání 4 
měsíců nepodmíněně, přičemž k jeho výkonu byl zařazen do věznice s dozorem. 
Současně bylo rozhodnuto o náhradě škody. 

Uvedené rozhodnutí nenabylo právní moci, neboť obviněný ml. L. proti němu podal 
odvolání, které projednal Krajský soud v Ostravě. Ten rozsudkem ze dne 25. 2. 
1999, sp. zn. 4 To 66/99 rozhodl tak, že podle § 258 odst. 1 písm. d) tr. řádu 
rozsudek soudu prvního stupně ve vztahu k obv. ml. L. v celém rozsahu zrušil a 
sám podle § 259 odst. 3 tr. řádu rozhodl tak, že tohoto obviněného uznal vinným 
trestným činem krádeže podle § 247 odst. 1 písm. a), b), e) tr. zákona, kterého 
se měl dopustit jednáním uvedeným pod bodem 3) obžaloby přesto, že byl 
rozsudkem Okresního soudu v Karviné ze dne 7. 7. 1997, sp. zn. 8 T 72/96 
odsouzen mj. pro trestný čin krádeže podle § 247 odst. 1 písm. a), b) tr. 
zákona a pro trestný čin porušování domovní svobody podle § 238 odst. 1, 2 tr. 
zákona k úhrnnému trestu odnětí svobody v trvání 7 měsíců, jehož výkon byl 
podmíněně odložen na zkušební dobu 18 měsíců. Za to mu uložil trest odnětí 
svobody v trvání 2 měsíců se zařazením do věznice s dozorem a současně rozhodl 
o náhradě škody. 

Odvolací soud tedy z rozsudku vypustil skutek uvedený pod bodem 2) rozsudku 
soudu I. stupně, neboť dospěl k závěru, že vina ml. L. e na spáchání tohoto 
skutku nebyla prokázána. V důsledku toho jednání obv. ml. L. e právně 
kvalifikoval pouze podle § 247 odst. 1 písm. a), b), e) tr. zákona. 

Proti rozhodnutí odvolacího soudu podal ministr spravedlnosti České republiky 
stížnost pro porušení zákona, a to ve prospěch obviněného. V jejím písemném 
vyhotovení namítá, že pokud krajský soud dospěl k závěru, že se obviněný ml. M. 
L. dopustil pouze trestného činu podle § 247 odst. 1 tr. zákona, měl vážit a 
aplikovat rozhodnutí prezidenta republiky o amnestii ze dne 3. 2. 1998. Ministr 
spravedlnosti má zato, že obviněný není podle čl. IV. vyloučen z uvedené 
amnestie, neboť byl odsouzen pouze rozsudkem Okresního soudu v Karviné ze dne 
7. 7. 1997, sp. zn. 8 T 72/96 k podmíněnému trestu odnětí svobody ve výši 7 
měsíců do 22. 1. 1999, přičemž podle § 60 odst. 3 tr. zákona se osvědčil. V 
závěru podané stížnosti pro porušení zákona proto ministr spravedlnosti České 
republiky navrhl, aby Nejvyšší soud České republiky podle § 268 odst. 2 tr. 
řádu vyslovil, že rozsudkem Krajského soudu v Ostravě ze dne 25. 2. 1999, sp. 
zn. 4 To 66/99 byl porušen zákon v neprospěch obviněného ml. M. L. v ustanovení 
§ 2 odst. 5, § 11 odst. 1 písm. a) tr. řádu a v ustanovení čl. I. písm. a) 
rozhodnutí prezidenta republiky o amnestii ze dne 3. 2. 1998, podle § 269 odst. 
2 tr. řádu, aby napadený rozsudek zrušil, včetně dalších rozhodnutí na něj 
obsahově navazujících, pokud vzhledem ke změně, k níž došlo zrušením, pozbyla 
podkladu a dále aby postupoval podle § 270 odst. 1 tr. řádu. 

Nejvyšší soud České republiky přezkoumal ve smyslu ustanovení § 267 odst. 1 tr. 
řádu na podkladě podané stížnosti pro porušení zákona správnost všech výroků 
napadeného rozhodnutí, jakož i správnost řízení, které mu předcházelo, a 
shledal, že zákon ve stížnosti pro porušení zákona v naznačeném směru porušen 
byl. 

Předně si Nejvyšší soud ověřil správnost řízení předcházejícího napadenému 
rozhodnutí odvolacího soudu. Zjistil, že právo obviněného na obhajobu bylo plně 
zachováno, byl zjištěn skutkový stav věci o němž nejsou důvodné pochybnosti, a 
to v rozsahu, který je nezbytný pro rozhodnutí soudu. I s právními závěry, k 
nímž dospěl odvolací soud v otázce viny obviněného ml. M. L., lze souhlasit. 
Jak je správně poukazováno v podané stížnosti pro porušení zákona, pokud však 
odvolací soud dospěl k závěru, že zažalované jednání obviněného vykazuje 
zákonné znaky trestného činu krádeže podle § 247 odst. 1 tr. zákona, měl vážit, 
zda se v tomto případě na obviněného ml. M. L. nevztahuje některá z 
amnestijních rozhodnutí prezidenta republiky a postupovat podle § 257 písm. b) 
tr. řádu.

Podle čl. I. písm. a) rozhodnutí prezidenta republiky o amnestii ze dne 3. 
února 1998 prezident republiky nařídil, aby nebylo zahajováno, a pokud bylo 
zahájeno, aby bylo zastaveno trestní stíhání pro trestné činy spáchané úmyslně 
přede dnem tohoto rozhodnutí, pokud na ně zákon stanoví trest odnětí svobody 
nepřevyšující dva roky. 

Podle čl. IV tohoto rozhodnutí se rozhodnutí v čl. I. nevztahuje na osoby, 
které kromě trestné činnosti, o níž se rozhoduje podle tohoto rozhodnutí, byly 
v posledních deseti letech přede dnem tohoto rozhodnutí odsouzeny k 
nepodmíněnému trestu odnětí svobody pro úmyslný trestný čin nebo které byly v 
posledních deseti letech propuštěny z výkonu trestu odnětí svobody za takový 
trestný čin, pokud se na ně nehledí, jako by odsouzeny nebyly. 

Ze spisového materiálu se podává, že obviněný ml. M. L. byl před uvedeným 
rozhodnutím prezidenta republiky o amnestii odsouzen rozsudkem Okresního soudu 
v Karviné ze dne 7. 7. 1997, sp. zn. 8 T 72/96 pro úmyslnou trestnou činnost 
pouze k trestu odnětí svobody v trvání 7 měsíců, jehož výkon mu byl podmíněně 
odložen do 22. 1. 1999. Do této doby ani poté nebylo soudem rozhodováno, zda se 
obviněný ve lhůtě podmíněného odsouzení osvědčil, či nikoliv nebo zda trest 
vykoná. Lze tedy přijmout závěr, že obviněný L. nebyl vyloučen z uvedeného 
rozhodnutí prezidenta republiky o amnestii. 

Za této situace proto měl Krajský soud v Ostravě ve veřejném zasedání podle § 
257 písm. b) tr. řádu s odkazem na čl. I. písm. a) rozhodnutí prezidenta 
republiky o amnestii ze dne 3. 2. 1998 trestní stíhání obviněného pro skutek, 
kvalifikovaný jako trestný čin krádeže podle § 247 odst. 1 písm. a), b), e) tr. 
zákona zastavit. Pokud tak neučinil a ve věci sám podle § 258 odst. 1 písm. d) 
a § 259 odst. 3 tr. řádu rozhodl tak jak je výše uvedeno, porušil zákon v 
naznačeném směru v neprospěch obviněného. 

Nejvyšší soud České republiky proto podle § 268 odst. 2 tr. řádu vyslovil, že 
napadeným rozsudkem Krajského soudu v Ostravě ze dne 25. 2. 1999, sp. zn. 4 To 
66/99, byl v části, týkající se obviněného ml. M. L. porušen zákon v uvedených 
ustanoveních v neprospěch obviněného tehdy mladistvého M. L. a toto rozhodnutí 
zrušil, včetně rozsudku Okresního soudu v Karviné ze dne 2. 12. 1998, sp. zn. 8 
T 30/98 v částech, týkajících se obviněného ml. M. L. Současně zrušil i všechna 
další rozhodnutí na zrušenou část obou rozsudků obsahově navazujících, pokud 
vzhledem ke změně, k níž došlo zrušením, pozbyla podkladu. 

Vzhledem ke shora uvedeným zjištěním, že postup krajského soudu jak ve směru 
skutkových zjištění, tak i právní kvalifikace jednání obviněného je správný a 
odpovídající zákonu, Nejvyšší soud měl dostatek podkladů pro další postup podle 
§ 271 odst. 1 tr. řádu. Sám proto poté, co zčásti zrušil napadený rozsudek i 
část rozsudku soudu prvního stupně a dospěl ke stejným závěrům skutkovým a 
právním, aplikoval ve věci čl. I. písm. a) rozhodnutí prezidenta republiky o 
amnestii ze dne 3. 2. 1998 a trestní stíhání obviněného tehdy mladistvého M. L. 
podle § 11 odst. 1 písm. a) tr. řádu zastavil. 

	

Poučení: Proti tomuto rozhodnutí není stížnost pro porušení zákona přípustná. V 
trestním stíhání se však pokračuje, prohlásí-li obviněný do tří dnů od doby, 
kdy mu bylo rozhodnutí o zastavení trestního stíhání oznámeno, že na projednání 
věci trvá.

		 

V Brně dne 5. dubna 2001

	

Předseda senátu:

Mgr. Josef Hendrych 
