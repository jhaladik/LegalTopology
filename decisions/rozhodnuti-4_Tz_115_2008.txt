Soud: Nejvyšší soud

Spisová značka: 4 Tz 115/2008

Datum rozhodnutí: 14.01.2009

Typ rozhodnutí: ROZSUDEK


Dotčené předpisy: § 45a odst. 4 tr. zák.



4 Tz 115/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 14. ledna 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného P. V., proti usnesení Okresního 
soudu v Jihlavě ze dne 25. 7. 2007 sp. zn. 13 T 2/2004,  a podle § 268 odst. 2, 
§ 269 odst. 2 a 270 odst. 1 tr. řádu rozhodl   t a k t o :

Pravomocným usnesením Okresního soudu v Jihlavě ze dne 25. 7. 2007 sp. zn. 13 T 
2/2004,  a v řízení, které mu předcházelo,  b y l    p o r u š e n    z á k o 
n   v ustanoveních  § 45a odst. 4 tr. zákona a  § 2 odst. 5, 6 tr. řádu v 
neprospěch obviněného P. V.

Napadené usnesení  s e    z r u š u j e .

Současně se zrušují všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu v Jihlavě  s e    p ř i k a z u j e , aby  věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Jihlavě ze dne 29. 9. 2004 sp. zn. 13 T 2/2004, byl 
obviněný P. V. uznán vinným trestným činem maření výkonu úředního rozhodnutí 
podle § 171 odst. 1 písm. c) tr. zákona, jehož se dopustil tím, že dne 21. 
července 2001 kolem 22.00 hodin v T., ačkoli mu byl rozsudkem Okresního soudu v 
Jihlavě ze dne 9. 10. 1997 sp. zn. 1 T 147/97, uložen mimo jiné i trest zákazu 
činnosti spočívající v zákazu řízení motorových vozidel na dobu tří roků, jehož 
výkon končil dne 26. října 2001, řídil osobní automobil tovární zn. Subaru,  
přičemž byl na ulici R. zastaven  a kontrolován hlídkou Policie ČR.

Za tento trestný čin byl podle § 171 odst. 1, § 45 odst. 1, 2 a § 45a odst. 1 
tr. zákona odsouzen k trestu obecně prospěšných prací ve výměře 250 hodin. 
Podle § 49 odst. 1 a § 50 odst. 1 tr. zákona mu byl uložen i trest zákazu 
činnosti spočívající v zákazu řízení motorových vozidel na dobu tří roků. 

Obviněný podal v zákonné lhůtě proti rozsudku odvolání, které Krajský soud v 
Brně usnesením ze dne 10. 8. 2005 sp. zn. 5 To 296/2005, podle § 256 tr. řádu 
zamítl jako nedůvodné.

Okresní soud v Jihlavě  usnesením ze dne 24. 3. 2006 sp. zn. 13 T 2/2004, 
nařídil podle § 336 odst. 2 tr. řádu  výkon uloženého trestu obecně prospěšných 
prací a stanovil místem výkonu pomocných a údržbářských prací obec V.

 Vzhledem ke zprávám o způsobu a rozsahu výkonu trestu obecně prospěšných prací 
rozhodl  Okresní soud v Jihlavě usnesením ze dne 25. 7. 2007 sp. zn. 13 T 
2/2004,   podle § 45a odst. 4 tr. zákona a přeměnil nevykonaný zbytek  trestu 
obecně prospěšných prací v rozsahu 150 hodin v nepodmíněný trest odnětí svobody 
v trvání 75 dnů. Podle  § 39a odst. 2 písm. c) tr. zákona byl obviněný pro 
výkon tohoto trestu zařazen do věznice s ostrahou. Usnesení nabylo právní moci 
dne 14. 8. 2007.

Proti posledně citovanému usnesení Okresního soudu v Jihlavě  podal ministr 
spravedlnosti ve prospěch obviněného P. V. podle § 266 odst. 1 tr. řádu 
stížnost pro porušení zákona. Podle názoru stěžovatele byl tímto usnesením 
porušen zákon v ustanoveních § 2 odst. 5 a 6 tr. řádu a § 45a odst. 4 tr. 
zákona v neprospěch obviněného.

Okresní soud v Jihlavě ve veřejném zasedání dne 25. 7. 2007 provedl skutková 
zjištění v nedostatečném rozsahu a nesjednal si jasno o tom, kolik hodin z 
uložené 250 hodinové výměry trestu obecně prospěšných prací vlastně obviněný ve 
skutečnosti odpracoval a kolik neodpracovaných hodin bude soud přeměňovat v 
nepodmíněný trest odnětí svobody. V tomto směru ministr spravedlnosti poukázal 
na odlišné údaje, které o počtu obviněným odpracovaných hodin poskytl pracovník 
Probační a mediační služby, a starosta obce V. Samosoudce se těmito rozpory 
nikterak nezabýval a  důkazy poté vyhodnotil v rozporu s ustanovením § 2 odst. 
6 tr. řádu.

Ministr spravedlnosti ve svém mimořádném opravném prostředku navrhl, aby 
Nejvyšší soud  podle § 268 odst. 2 tr. řádu vyslovil, že napadeným usnesením a 
jemu předcházejícím řízením byl porušen zákon v ustanoveních § 45a odst. 4 tr. 
zákona a § 2 odst. 5, 6 tr. řádu v neprospěch obviněného. Dále navrhl, aby 
Nejvyšší soud podle § 269 odst. 2 tr. řádu zrušil napadené usnesení, jakož i 
všechna další rozhodnutí, která na něj obsahově navazují, pokud vzhledem ke 
změně, k níž došlo zrušením, pozbyla podkladu, a poté aby podle § 270 odst. 1 
tr. řádu věc vrátil Okresnímu soudu v Jihlavě, aby ji v potřebném rozsahu znovu 
projednal a rozhodl.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 2 odst. 5 tr. řádu orgány činné v trestním řízení postupují v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věcí, o němž nejsou důvodné pochybnosti, a 
to v rozsahu, který je nezbytný pro jejich rozhodnutí, přičemž v řízení před 
soudem mohou státní zástupce a obviněný na podporu svých stanovisek navrhovat a 
provádět důkazy.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 45a odst. 4 tr. zákona jestliže pachatel v době od odsouzení do 
skončení výkonu trestu obecně prospěšných prací nevedl řádný život, nebo 
zaviněně nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Nejvyšší soud konstatuje, že se uvedenými zákonnými ustanoveními  Okresní soud 
v Jihlavě při veřejném zasedání konaném dne 25. 7. 2007 důsledně neřídil.

Obviněný P. V. fakticky započal s výkonem uloženého trestu obecně prospěšných 
prací dne 14. 5. 2006,  zákonem určená roční lhůta pro jeho výkon končila dne 
24. 3. 2007. Okresní soud v Jihlavě měl k dispozici zprávu Probační a mediační 
služby České republiky, středisko J. ze dne 16. 4. 2007, která osvědčuje, že 
obviněný z uloženého trestu vykonal 70 hodin, zpráva z 18. 5. 2007 zmiňuje 
odpracovaných 100 hodin, stejný počet hodin potvrzuje i zpráva tohoto orgánu ze 
dne 23. 7. 2007. Starosta obce potvrdil přípisem doručeným Probační a mediační 
službě dne 16. 5. 2007, že obviněný odpracoval 100 hodin, přičemž z rozpisu 
prací na č. l. 219 spisu je patrno, že obviněný  v době od 10. 4. 2006  do  30. 
11. 2006 odpracoval  80 hodin z uloženého trestu, poté je přičiněna poznámka o 
odpracování dalších 20 hodin, avšak bez uvedení data, kdy tyto práce byly 
vykonány.

Z těchto údajů je zřejmé, že nebylo přesně zjištěno, kolik hodin obviněný v 
rámci výkonu uloženého trestu skutečně odpracoval, přičemž jako pochybný se 
jeví i údaj o zahájení prací obviněným dne 10. 4. 2006, když k faktickému 
výkonu trestu mělo dojít až ode dne  14. 5. 2006 (č. l. 210 spisu).

Přes existenci těchto rozporů  okresní soud  konal veřejné zasedání, v jehož 
průběhu nevyslechl obviněného, neboť bylo jednáno v jeho nepřítomnosti, 
nevyslechl pracovnici Probační a mediační služby, a jako svědek nebyl 
předvolán  ani starosta obce Ing. V. D. Pouze výslechem těchto svědků si mohl 
okresní soud opatřit potřebné důkazy ke svému rozhodování, a zcela přesně 
stanovit kolik hodin uloženého trestu obecně prospěšných prací obviněný 
odpracoval, kolik nikoli a kolik hodin bude přeměňováno v nepodmíněný trest 
odnětí svobody. Bylo rovněž třeba odstranit nejasnost ohledně dne, kdy obviněný 
skutečně začal uložený trest vykonávat, neboť mezi oficiálním sdělením 
pracovnice Probační a mediační služby o této okolnosti a sdělením starosty obce 
existuje diskrepance, přičemž okresní soud na jedné straně nepochybuje o 
začátku prací obviněným dne 14. 5. 2006, jak argumentuje v písemném vyhotovení 
napadeného usnesení, na druhé straně nepochybuje ani  o správnosti údajů, které 
poskytl starosta obce. Takovéto hodnocení důkazů je v rozporu se stěžejní 
zásadou formální logiky, a to zásadou sporu (principium contradictionis), která 
stanoví, že dva sporné soudy nemohou být oba pravdivé.

Výsledkem neúplných skutkových zjištění a vadného hodnocení důkazů jakožto 
důsledku porušení zákona v ustanovení § 2 odst. 5, 6 tr. řádu byla posléze i 
vadná aplikace ustanovení § 45a odst. 4 tr. zákona.

	

Nejvyšší soud vzhledem k výše uvedeným závěrům vyslovil podle § 268 odst. 
2         tr. řádu, že pravomocným usnesením Okresního soudu v Jihlavě dne 25. 
7. 2007 sp. zn. 13 T 2/2004, a v řízení předcházejícím byl  porušen zákon v 
ustanoveních § 45a odst. 4 tr. zákona a § 2 odst. 5, 6 tr. řádu v neprospěch 
obviněného P. V. Podle § 269 odst. 2 tr. řádu toto usnesení zrušil, přičemž 
současně zrušil i všechna další rozhodnutí na toto usnesení obsahově 
navazující, pokud vzhledem ke změně, k níž došlo zrušením, pozbyla podkladu. 
Věc podle  § 270 odst. 1 tr. řádu  přikázal Okresnímu soudu v Jihlavě, aby ji v 
potřebném rozsahu znovu projednal a rozhodl.

Okresní soud v Jihlavě v nově provedeném řízení vyslechne ke všem sporným 
skutečnostem obviněného, opatří si podklady pracovnice Probační a mediační 
služby České republiky, středisko J. k počátku faktického výkonu trestu obecně 
prospěšných prací, k témuž vyslechne jako svědka Ing. D., odstraní shora 
podrobně zmiňované rozpory vztahující se k této otázce, případně vyslechne 
další svědky, kteří pomohou objasnit dobu a objem obviněným vykonaných prací. 
Teprve po takto provedeném dokazování bude moci dospět k jednoznačným závěrům o 
dalším postupu ve věci. 

Podle § 270 odst. 4 tr. řádu je Okresní soud v Jihlavě vázán výše uvedeným 
právním názorem vysloveným Nejvyšším soudem a je povinen provést  procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 14. ledna 2009

Předsedkyně senátu:

JUDr. Danuše  N o v o t n á   

	

	

