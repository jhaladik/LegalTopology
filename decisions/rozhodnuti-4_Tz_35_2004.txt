Soud: Nejvyšší soud

Spisová značka: 4 Tz 35/2004

Datum rozhodnutí: 18.03.2004

Typ rozhodnutí: Rozsudek




4 Tz 35/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            18. března 2004 v senátě složeném z předsedy JUDr. Jiřího Pácala 
a soudců JUDr. Františka Hrabce a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
obviněného M. Š., proti pravomocnému trestnímu příkazu Okresního soudu v 
Karviné ze dne 1. 9. 2003, sp. zn. 1 T 162/2003, a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Pravomocným trestním příkazem Okresního soudu v Karviné ze dne 1. 9. 2003, sp. 
zn. 1 T 162/2003, b y l   p o r u š e n   z á k o n  v ustanoveních § 36, § 45a 
odst. 1 tr. zák.  a v řízení předcházejícím též v ustanovení § 2 odst. 5, odst. 
6  tr. ř. v neprospěch obviněného M. Š.

Napadený trestní příkaz  s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Karviné  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Příbrami ze dne 21. 5. 2003, sp. zn. 4 T 
67/2003, byl obviněný M. Š. uznán vinným trestným činem zanedbání povinné 
výživy podle § 213 odst. 2 tr. zák., kterého se dopustil jednáním v době od 
měsíce března 1999 do 25. 4. 2003, za což byl podle § 213 odst. 2, § 45 odst. 1 
a § 45a odst. 1 tr. zák. s přihlédnutím k § 314e odst. 2 tr. ř. odsouzen k 
trestu obecně prospěšných prací ve výměře 400 hodin. Trestní příkaz byl 
obviněnému M. Š. doručen dne 11. 7. 2003 a právní moci nabyl dne 22. 7. 2003.

Trestním příkazem Okresního soudu v Karviné ze dne 1. 9. 2003, sp. zn. 1 T 
162/2003, byl obviněný M. Š. uznán vinným trestným činem zanedbání povinné 
výživy podle § 213 odst. 2 tr. zák., kterého se dopustil jednáním v době od 1. 
7. 2002 do 12. 8. 2003, za což byl podle § 213 odst. 2, § 45 odst. 1, odst. 2 a 
§ 45a odst. 1 tr. zák. s přihlédnutím k § 314e odst. 2 tr. ř. odsouzen k trestu 
obecně prospěšných prací ve výměře 280 hodin. Trestní příkaz byl obviněnému M. 
Š. doručen dne 15. 9. 2003 a právní moci nabyl dne 24. 9. 2003.

Proti pravomocnému trestnímu příkazu Okresního soudu v Karviné ze dne 1. 9. 
2003, sp. zn. 1 T 162/2003, podal ministr spravedlnosti České republiky 
stížnost pro porušení zákona ve prospěch obviněného M. Š. Vytkl v ní, že zákon 
byl porušen v ustanovení § 36 a § 45a odst. 1 tr. zák. a v ustanovení § 2 odst. 
5, odst. 6 a § 314e odst. 1 tr. ř.

V odůvodnění stížnosti pro porušení zákona ministr spravedlnosti namítl, že 
Okresnímu soudu v Karviné před vydáním napadeného trestního příkazu nic 
nebránilo, pokud by náležitě prověřil osobní poměry obviněného M. Š., zjistit 
jeho předchozí odsouzení trestním příkazem Okresního soudu v Příbrami ze dne 
21. 5. 2003, sp. zn.  4 T 67/2003, k trestu obecně prospěšných prací ve výměře 
400 hodin, jakož i skutečnost, že obviněný uloženou sankci ani z části 
nevykonal.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Karviné ze dne  1. 9. 2003, sp. zn. 1 T 162/2003, byl porušen 
zákon v neprospěch obviněného M. Š. ve vytýkaném směru, aby podle § 269 odst. 2 
tr. ř. napadený trestní příkaz zrušil a dále postupoval podle § 270 odst. 1 tr. 
ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 tr. zák. může soud 
uložit trest obecně prospěšných prací ve výměře od 50 do 400 hodin.

V případě projednávané trestní věci byl obviněný M. Š. nejprve odsouzen 
trestním příkazem Okresního soudu v Příbrami ze dne 21. 5. 2003, sp. zn. 4 T 
67/2003, k trestu obecně prospěšných prací ve výměře 400 hodin a poté byl 
odsouzen trestním příkazem Okresního soudu v Karviné ze dne 1. 9. 2003, sp. zn. 
1 T 162/2003, k dalšímu trestu obecně prospěšných prací, tentokrát ve výměře 
280 hodin.

Jak vyplývá z vyjádření Probační a mediační služby, střediska Havířov, ze dne 
20. 10. 2003, v době, kdy byl vydán napadený trestní příkaz, tj. ke dni 1. 9. 
2002, obviněný M. Š. ještě nezačal s výkonem trestu obecně prospěšných prací, 
který mu byl uložen trestním příkazem Okresního soudu v Příbrami ze dne 21. 5. 
2003, sp. zn. 4 T 67/2003.

Za této situace je zřejmé, že trest obecně prospěšných prací uložený obviněnému 
M. Š. trestním příkazem Okresního soudu v Karviné ze dne 1. 9. 2003, sp. 
zn.          1 T 162/2003, ve výměře 280 hodin spolu s dosud nevykonanou částí 
dříve uloženého trestu obecně prospěšných prací z trestního příkazu Okresního 
soudu v Příbrami ze dne 21. 5. 2003, sp. zn. 4 T 67/2003, přesahoval právě o 
280 hodin nejvyšší výměru dovolenou trestním zákonem pro trest obecně 
prospěšných prací, která je stanovena na 400 hodin.

Z uvedeného vyplývá, že Okresní soud v Karviné trestním příkazem ze dne 1. 9. 
2003, sp. zn. 1 T 162/2003, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému M. Š.

Z obsahu trestního spisu vedeného u Okresního soudu v Karviné pod sp. zn. 1 T 
162/2003, dále vyplývá, že Okresní soud v Karviné v této trestní věci 
neshromáždil všechny podklady potřebné pro rozhodnutí ve věci, a to zejména 
trestní spis Okresního soudu v Příbrami týkající se předchozí trestné činnosti 
obviněného M. Š. Okresní soud v Karviné tak nezjistil skutkový stav věci v 
rozsahu, který byl nezbytný pro jeho rozhodnutí, důkazy chybně zhodnotil, v 
důsledku čehož byl napadeným trestním příkazem porušen zákon i v ustanovení § 2 
odst. 5, odst. 6  tr. ř. v neprospěch obviněného M. Š.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 280 hodin, v zřejmém rozporu s jeho účelem.

Nejvyšší soud proto  podle § 268 odst. 2 tr. ř. vyslovil, že pravomocným 
trestním příkazem Okresního soudu v Karviné ze dne 1. 9. 2003, sp. zn. 1 T 
162/2003, byl porušen zákon v ustanoveních § 36, § 45a odst. 1 tr. zák., a v 
řízení předcházejícím též  v ustanovení § 2 odst. 5, odst. 6  tr. ř. v 
neprospěch obviněného M. Š., podle § 269 odst. 2 tr. ř. napadený trestní příkaz 
zrušil v celém rozsahu, neboť výrok o vině v trestním příkazu nemůže sám o sobě 
zůstat pravomocný se zřetelem na důsledky případně podaného odporu proti výroku 
o trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud dále zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Karviné, aby věc v 
potřebném rozsahu znovu projednal a rozhodl, přičemž při rozhodování o trestu 
obviněného M. Š. aby respektoval zákonná ustanovení pro ukládání trestu, včetně 
ustanovení  § 36 a § 45a odst. 1 tr. zák. Nejvyšší soud v této souvislosti 
zdůrazňuje, že v novém řízení nemůže dojít ke změně rozhodnutí v neprospěch 
obviněného M. Š., a tedy ani k uložení přísnějšího trestu, neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 18. března 2004

Předseda senátu:

JUDr. Jiří Pácal  
