Soud: Nejvyšší soud

Spisová značka: 3 Tz 1/2012

Datum rozhodnutí: 23.02.2012

Typ rozhodnutí: ROZSUDEK


Dotčené předpisy: § 146a odst. 2 tr. ř.

Kategorie rozhodnutí: D




3 Tz 1/2012-32

ČESKÁ REPUBLIKA 
ROZSUDEK
JMÉNEM REPUBLIKY



	Nejvyšší soud České republiky projednal ve veřejném zasedání konaném 
dne 23. února 2012 v senátě složeném z předsedy JUDr. Petra Šabaty a soudců 
JUDr. Vladimíra Jurky a JUDr. Eduarda Teschlera stížnost pro porušení zákona, 
kterou podal ministr spravedlnosti České republiky ve prospěch obviněného Mgr. 
D. D., proti usnesení státního zástupce Okresního státního zastupitelství v 
Prostějově ze dne 10. 3. 2011, sp. zn. 1 ZT 244/2010, a podle § 268 odst. 2,  § 
269 odst. 2 a § 270 odst. 1 tr. ř. rozhodl  takto:

Pravomocným usnesením státního zástupce Okresního státního zastupitelství v 
Prostějově ze dne 10. 3. 2011, sp. zn. 1 ZT 244/2010, byl porušen zákon v 
ustanovení § 146a odst. 2 tr. ř. v neprospěch obviněného Mgr. D. D.

Napadené usnesení  se zrušuje.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Prostějově  se přikazuje, aby věc v potřebném rozsahu znovu 
projednal a rozhodl.

Odůvodnění:

Usnesením státního zástupce Okresního státního zastupitelství v Prostějově ze 
dne 10. 3. 2011, sp. zn. 1 ZT 244/2010, byla podle § 148 odst. 1 písm. c) tr. 
ř. zamítnuta jako nedůvodná stížnost obviněného Mgr. D. D. ze dne 8. 2. 2011 
proti usnesení policejního orgánu Policie České republiky, KPŘ Olomouckého 
kraje, ÚO Prostějov, Obecné kriminality SKPV v Prostějově ze dne 29. 1. 2011,  
sp. zn. KPRM-10197/TČ-2010-141271, jímž byla obviněnému podle § 66 odst. 1 tr. 
ř. uložena pořádková pokuta ve výši 10.000,- Kč. Předmětné usnesení nabylo 
právní moci dnem vydání, tj. 10. 3. 2011.

Proti citovanému pravomocnému usnesení státního zástupce Okresního státního 
zastupitelství v Prostějově ze dne 10. 3. 2011, sp. zn. 1 ZT 244/2010, podal 
ministr spravedlnosti stížnost pro porušení zákona ve prospěch obviněného Mgr. 
D. D. Vytkl v ní, že zákon byl porušen v ustanovení § 146a odst. 2, § 147 odst. 
1 a § 148 odst. 1 písm. c) tr. ř. 

V odůvodnění stížnosti pro porušení zákona stěžovatel zdůraznil, že dozorující 
státní zástupce Okresního státního zastupitelství v Prostějově porušil zákon, 
když v rozporu s ustanovením § 146a odst. 2 tr. ř. rozhodl sám o stížnosti 
obviněného směřující proti usnesení policejního orgánu o uložení pořádkové 
pokuty podle § 66 odst. 1 tr. ř., místo aby tuto stížnost předložil podle 
citovaného zákonného ustanovení k rozhodnutí příslušnému soudu.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že předmětným usnesením 
státního zástupce Okresního státního zastupitelství v Prostějově byl porušen 
zákon v neprospěch obviněného Mgr. D. D. ve vytýkaném směru, aby podle § 269 
odst. 2 tr. ř. napadené usnesení zrušil včetně dalších navazujících rozhodnutí, 
která touto změnou pozbudou svého podkladu a dále postupoval podle § 270 odst. 
1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Z předloženého spisového materiálu Nejvyšší soud zjistil, že trestní stíhání 
obviněného Mgr. D. D. bylo podle § 160 odst. 1 tr. ř. zahájeno usnesením 
policejního orgánu Policie České republiky, KPŘ Olomouckého kraje, ÚO 
Prostějov, Obecné kriminality SKPV v Prostějově ze dne 29. 1. 2011, sp. zn. 
KPRM-10197/TČ-2010-141271, a to pro zločin nedovolené výroby a jiného nakládání 
s omamnými a psychotropními látkami a s jedy podle § 283 odst. 1, odst. 2 písm. 
c) zákona č. 40/2009 Sb., trestního zákoníku (dále jen „tr. zákoník“), pro 
jednání blíže popsané v tomto usnesení. Proti usnesení o zahájení trestního 
stíhání si obviněný podal stížnost, o které rozhodl státní zástupce Okresního 
státního zástupitelství v Prostějově usnesením ze dne 14. 12. 2010, sp. zn. 1 
ZT 244/2010, tak, že podle § § 148 odst. 1 písm. c) tr. ř., stížnost jako 
nedůvodnou zamítl.

Následně bylo v průběhu přípravného řízení usnesením policejního orgánu Policie 
České republiky, KPŘ Olomouckého kraje, ÚO Prostějov, Obecné kriminality SKPV v 
Prostějově ze dne 29. 1. 2011, sp. zn. KPRM-10197/TČ-2010-141271, rozhodnuto 
podle ustanovení § 66 odst. 1 tr. ř. o uložení pořádkové pokuty obviněnému Mgr. 
D. D. ve výši 10.000,- Kč s odůvodněním, že dne 21. 1. 2011 v 9.30 hodin se měl 
dostavit k výslechu obviněného na Policii ČR Prostějov neuposlechl příkazu 
vydanému v souladu s ust. § 90 tr. ř., aby se dostavil dne 21. 1. 2011 v 9.30 
hodin k výslechu obviněného na Policii ČR Prostějov, ani se dostatečně 
neomluvil, ačkoli dne 14. 1. 2011 řádně převzal předvolání obviněného, kdy byl 
upozorněn, že nedostaví-li se bez dostatečné omluvy k výslechu, může mu být 
uložena pořádková pokuta do výše 50.000, - Kč. Na výzvu policejního orgánu 
reagoval pouze tím, že zaslal dopis, ve kterém se vyjádřil k průběhu trestního 
řízení. Tím bez dostatečné omluvy neuposlechl příkazu, který mu byl dán podle 
trestního řádu. Proti citovanému usnesení podal obviněný v zákonné lhůtě 
stížnost, kterou státní zástupce Okresního státního zastupitelství v Prostějově 
ze dne 10. 3. 2011, sp. zn. 1 ZT 244/2010, podle § 148 odst. 1 písm. c) tr. ř. 
jako nedůvodnou zamítl. 

Zákonem č. 394/2005 Sb., účinným od 1. 10. 2005, byla do trestního řádu 
zavedena právní úprava zakládající pravomoc soudu rozhodovat mj. i o stížnosti 
proti usnesení policejního orgánu o uložení pořádkové pokuty podle § 66 odst. 1 
tr. ř.  Podle § 146a odst. 2 tr. ř., účinného ke dni 10. 3. 2011 (tj. ke dni 
vydání stížnosti pro porušení zákona napadeného usnesení), o stížnosti proti 
rozhodnutí policejního orgánu podle § 66 odst. 1, § 79a odst. 1 a 3, § 79b, § 
79c odst. 4, § 79d odst. 1 a 7, § 79e odst. 1 a 7 nebo § 79f tr. ř. rozhoduje 
ve lhůtě uvedené v odstavci 1 soud, v jehož obvodu je činný státní zástupce, 
který ve věci vykonává dozor nad zachováváním zákonnosti v přípravném řízení. 
Věc předkládá soudu k rozhodnutí státní zástupce.

V souvislosti s projednávanou věcí, jakož i závěry obsaženými v nálezu 
Ústavního soudu č. 45/2005 Sb., lze vyvodit, že v případě, kdy je napadeno 
rozhodnutí policejního orgánu stížností oprávněné osoby, není možno, aby podle 
obecných pravidel o ní rozhodoval státní zástupce, který vykonává nad 
přípravným řízením dozor, neboť ten dával k takovému rozhodnutí předchozí či 
následný souhlas a nemohl by tedy takové rozhodnutí objektivně přezkoumat. Z 
povahy věci je vyloučeno, aby stížnostním orgánem byl případně nadřízený státní 
zástupce. Proto v souladu s citovanými ustanoveními trestního řádu o takové 
stížnosti rozhoduje soud, v jehož obvodu je činný státní zástupce, který 
vykonával dozor nad zachováváním zákonnosti v přípravném řízení, stejně jako by 
rozhodoval podle § 146a odst. 1 tr. ř. v případech, kdy naznačená rozhodnutí 
vydal sám státní zástupce. Věc předkládá soudu k rozhodnutí státní zástupce 
proto, že z hlediska svého postavení v přípravném řízení má dostatečné 
informace o věci a může s ní být nakládáno stejně, jako by šlo o přezkoumávání 
jeho vlastního rozhodnutí. V závislosti na výsledku stížnostního řízení může 
státní zástupce bezprostředně reagovat a uplatnit pak některé ze svých 
oprávnění vůči policejnímu orgánu. 

Z uvedeného tedy jednoznačně vyplývá, že dozorující státní zástupce Okresního 
státního zastupitelství v Prostějově porušil zákon, když v rozporu s 
ustanovením § 146a odst. 2 tr. ř. sám rozhodl o stížnosti obviněného Mgr. D. D. 
proti usnesení policejního orgánu o uložení pořádkové pokuty podle § 66 odst. 1 
tr. ř., místo aby danou stížnost předložil k rozhodnutí příslušnému soudu.

V návaznosti na výše uvedené skutečnosti Nejvyšší soud podle § 268 odst. 2 tr. 
ř. vyslovil, že pravomocným usnesením státního Okresního státního 
zastupitelství v Prostějově ze dne 10. 3. 2011, sp. zn. 1 ZT 244/2010, byl 
porušen zákon v ustanovení § 146a odst. 2 tr. ř. v neprospěch obviněného Mgr. 
D. D. a podle § 269  odst. 2 tr. ř. napadené usnesení zrušil. Nejvyšší soud 
dále zrušil všechna další rozhodnutí na zrušené rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Prostějově, aby věc 
v potřebném rozsahu znovu projednal a rozhodl, přičemž při svém rozhodování 
bude podle § 270 odst. 4 tr. ř. vázán právním názorem, který vyslovil ve věci 
Nejvyšší soud. Okresní soud se pak při svém rozhodování bude zabývat věcnou 
správností napadeného usnesení. Nejvyšší soud v této souvislosti zdůrazňuje, že 
v novém řízení nemůže dojít ke změně rozhodnutí v neprospěch obviněného, neboť 
Nejvyšší soud vyslovil, že zákon byl porušen v jeho neprospěch (viz § 273 tr. 
ř.).

Poučení:  Proti tomuto rozhodnutí není opravný prostředek přípustný.

V Brně dne 23. února 2012

Předseda senátu:
JUDr. Petr  Šabata
