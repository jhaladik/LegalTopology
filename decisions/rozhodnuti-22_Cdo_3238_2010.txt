Soud: Nejvyšší soud

Spisová značka: 22 Cdo 3238/2010

Datum rozhodnutí: 05.03.2012

Typ rozhodnutí: ROZSUDEK


Heslo: Podílové spoluvlastnictví

Dotčené předpisy: § 142 odst. 1 obč. zák.

Kategorie rozhodnutí: C




	        22 Cdo 3238/2010


ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky rozhodl v senátě složeném z předsedy Mgr. Michala 
Králíka, Ph.D., a soudců JUDr. Jiřího Spáčila, CSc., a JUDr. Zdeňka Pulkrábka, 
Ph.D., ve věci žalobkyně Z. H., zastoupené JUDr. Zuzanou Chlupáčovou, 
advokátkou se sídlem v Praze 2, Fügnerovo náměstí 3, proti žalovaným: 1) V. H., 
a 2) Ing. J. H., oběma zastoupeným JUDr. Jiřím Hanušem, advokátem se sídlem v 
Praze 6, Břevnovská 433/12, o zrušení a vypořádání podílového spoluvlastnictví 
k nemovitostem, vedené u Obvodního soudu pro Prahu 5 pod sp. zn. 6 C 368/2007, 
o dovolání žalovaných proti rozsudku Městského soudu v Praze ze dne 7. ledna 
2010, č. j. 17 Co 420/2009-322, takto:


Rozsudek Městského soudu v Praze ze dne 7. ledna 2010, č. j. 17 Co 
420/2009-322, se ruší a věc se vrací tomuto soudu k dalšímu řízení.


O d ů v o d n ě n í : 

	Obvodní soud pro Prahu 5 (dále jen „soud prvního stupně“) rozsudkem ze 
dne 27. dubna 2009, č. j. 6 C 368/2007-270, ve spojení s opravným usnesením ze 
dne 14. října 2009, č. j. 6 C 368/2007-308 zrušil podílové spoluvlastnictví 
účastníků k „budově č. p. 1317 – objekt bydlení na pozemku parc. č. 3276, 
pozemku parc. č. 3276 – zast. plocha a nádvoří o výměře 153 m?, pozemku parc. 
č. 3277 – zast. plocha a nádvoří o výměře 53 m?, na kterém je umístěna garáž 
bez č. p., a pozemku parc. č. 3278 – zahrada o výměře 651 m?, vše zapsané v 
katastru nemovitostí vedeném Katastrálním úřadem pro hl. m. Prahu, katastrální 
pracoviště P., na LV č. 433 pro k. ú. S., obec P., okres Hlavní město Praha“ a 
tyto nemovitosti přikázal do „podílového spoluvlastnictví V. H., r. č. X, bytem 
P. 5, Š. a Ing. J. H., r. č. X, bytem P. 4, N. H. II. Č., a to každému jednou 
ideální polovinou“ (výrok I. rozsudku). Každému ze žalovaných uložil povinnost 
zaplatit žalobkyni na vypořádání jejího podílu o velikosti jedné třetiny k 
celku každý částku 1 944 304 Kč do jednoho měsíce od právní moci rozsudku 
(výrok II. rozsudku) a rozhodl o náhradě nákladů řízení (výroky III. a IV. 
rozsudku). 
	Vzal za prokázáno, že každý z účastníků je podílovým spoluvlastníkem v 
rozsahu jedné třetiny, přičemž předmětem spoluvlastnictví je mimo jiné dům, ve 
kterém je jedna bytová jednotka, a k domu náleží zahrada a dvojgaráž. Žalobkyně 
se v domě narodila a prakticky v něm celý život žila, žalovaní se z domu 
odstěhovali v 70. letech 20. století a dům nevyužívali pro účely trvalého 
bydlení, neboť svou bytovou situaci řešili jiným způsobem. Z výslechu znalce 
učinil soud prvního stupně zjištění, že „reálné rozdělení nemovitosti by bylo 
velice komplikované“. Ve vztahu k možné půdní vestavbě vyšel z rozhodnutí 
Národního památkového úřadu, ve kterém byla tato možnost připuštěna, přičemž 
následně Magistrát hl. m. Prahy vydal dne 2. března 2009 závazné stanovisko, 
podle kterého půdní vestavba a rozšíření vstupu do druhého nadzemního podlaží 
za podmínek „stanovených v rozhodnutí“ je přípustná. K názoru znalce v této 
otázce nepřihlédl z toho důvodu, že podle vlastního sdělení znalec odpovídal na 
uvedenou otázku nepřipraven. Na základě toho uzavřel, že „věc není dobře možné 
reálně rozdělit“ a přikázal nemovitosti do podílového spoluvlastnictví 
žalovaných. 
	Při tomto způsobu vypořádání přihlédl k velikosti podílů žalovaných, 
jejichž společný podíl na nemovitostech tvoří dvě třetiny vůči celku, přičemž 
účastníky navrhované účelné využití nemovitostí je v zásadě rovnocenné. 
Nemovitost dlouhodobě k trvalému bydlení využívala žalobkyně se svým manželem, 
nicméně žalovaní o užívání věci v rozsahu svých spoluvlastnických podílů 
projevili zájem nejpozději v roce 2007; s tím však žalobkyně nesouhlasila a v 
užívání věci jim bránila. Poslední významnější opravy proběhly v roce 1996, kdy 
byl osazen plynový kotel; modernizace sociálního zařízení proběhla v roce 1986. 
Střešní krytina je do roku 2007 poškozena a do budovy zatéká. Není proto 
pravdou, že se žalobkyně o dům řádně stará, opravuje jej či do něho ve významné 
míře investuje, ačkoliv dům dlouhodobě užívá „jako by byla jeho výlučným 
vlastníkem“. O dům se řádně nestarali, neopravovali jej a neinvestovali do něho 
ani ostatní spoluvlastníci, u nichž je to však pochopitelné vzhledem ke 
skutečnosti, že dům užívala k trvalému bydlení výlučně žalobkyně. 
	Bytová potřeba žalovaného č. 1 je vyřešena, žalobkyně v době 
rozhodování soudu prvního stupně neměla jinou možnost bydlení, což bylo 
zapříčiněno tím, že po podání žaloby prodala s manželem byt ve společném jmění 
manželů, přičemž disponuje dostatkem finančního prostředků k zakoupení bytu. 
Žalovaný č. 2 taktéž nemá zajištěno bydlení, protože v roce 2007 převedl 
členský podíl v bytovém družstvu v souvislosti s vypořádáním společných práv a 
povinnosti ze společného bydlení, i on však disponuje dostatkem finančních 
prostředků k vyřešené své bytové potřeby. 
	Městský soud v Praze (dále jen „odvolací soud“) k odvolání žalobkyně i 
žalovaných rozsudkem ze dne 7. ledna 2010, č. j. 17 Co 420/2009-322, změnil 
rozsudek soudu prvního stupně tak, že zrušil podílové spoluvlastnictví 
účastníků k „budově č. p. 1317 – objekt bydlení – na pozemku p. č. 3276, garáži 
bez č. p. a č. e. na pozemku p. č. 3277, pozemku p. č. 3276 – zastavěná plocha 
a nádvoří – o výměře 153 m?, pozemku p. č. 3277 – zastavěná plocha a nádvoří – 
o výměře 53 m? a pozemku p. č. 3278 – zahrada o výměře 651 m?, vše zapsané v 
katastru nemovitostí vedeném Katastrálním úřadem pro hlavní město Prahu, 
Katastrální pracoviště P., na LV č. 433 pro kat. území S., obec P., okres 
Hlavní město Praha“, tyto nemovitosti přikázal do výlučného vlastnictví 
žalobkyně, které uložil povinnost zaplatit každému z žalovaných na „vypořádání 
spoluvlastnických podílů“ částku 3 888 607 Kč do jednoho měsíce od právní moci 
rozsudku (výrok I. rozsudku). Dále rozhodl o náhradě nákladů řízení (výroky II. 
a III. rozsudku). 
	Odvolací soud výslovně zdůraznil, že skutková zjištění učiněná soudem 
prvního stupně odpovídají provedeným důkazům (ostatně žádný z účastníků je 
nezpochybňoval) a odvolací soud z nich při svém rozhodování vycházel. Shodně se 
soudem prvního stupně dospěl k závěru, že reálné rozdělení domu není možné, 
když tento závěr vyplývá ze znaleckého posudku, a zabýval se proto posouzením, 
kterému z účastníků je namístě přikázat předmětné nemovitosti do vlastnictví. 
Učinil závěr, že pokud jde o velikost spoluvlastnických podílů, tyto jsou 
stejné, neboť každý z účastníků je podílovým spoluvlastníkem v rozsahu 1/3, 
vyhověním návrhu žalovaných by však došlo k tomu, že by nemovitosti zůstaly 
dvěma z dosavadních tří podílových spoluvlastníků, což svědčí v jejich 
prospěch. Žalovaní v minulých letech dům neužívali, neboť se z něj v 70. letech 
minulého století odstěhovali. Žalobkyně v domě žila do 31. května 1986 se svými 
rodiči a do 16. března 1998 se svou matkou, je proto nepochybné, že to byli 
oni, kdo prováděl a zajišťoval údržbu nemovitostí a běžné opravy, přičemž došlo 
také k rekonstrukčním pracem v letech 1986 a 1996. Žalovaní svá spoluvlastnická 
práva nerealizovali a nepodíleli se také na žádných platbách. Ve prospěch 
žalobkyně svědčí to, že nemovitosti užívala od narození a jinou možnost bydlení 
stejně jako žalovaný č. 1 nemá. 
	Odvolací soud proto dospěl k závěru, že je třeba upřednostnit hlediska 
svědčící ve prospěch žalobkyně, tedy to, že v domě od narození bydlí, 
nemovitosti stále užívá, stará se o ně a má zájem se o ně starat i nadále. 
Zdravotní stav žalobkyně přikázání věci do jejího vlastnictví nebrání, neboť je 
„třeba vzít v úvahu, že žije s manželem a že by náročnější práce neprováděla, 
ale zadala by je příslušné firmě“. Žalovaní si mohou při finančním vypořádání 
opatřit rovnocenné bydlení.
	Odvolací soud proto nemovitosti přikázal do výlučného vlastnictví 
žalobkyně. Poukázal na skutečnost, že na pozemku parc. č. 3277 se nachází 
garáž, kterou sice žalobkyně do žaloby nezahrnula, ale zrušení spoluvlastnictví 
k ní navrhl žalovaný č. 2 ve svém podání ze dne 2. února 2009; proto odvolací 
soud zrušil a vypořádal spoluvlastnictví i k této garáži. 
Rozsudek odvolacího soudu napadli žalovaní dovoláním, jehož přípustnost 
odůvodnili s odkazem na § 237 odst. 1 písm. a) občanského soudního řádu (dále 
jen „o. s. ř.“) a uplatnili dovolací důvod podle „§ 241a odst. 2, 3 o. s. ř.“. 
Namítali, že odvolací soud neměl důvod – oproti soudu prvního stupně – odlišně 
posoudit otázku, komu z dosavadních spoluvlastníků přikáže nemovitosti do 
vlastnictví, když hledisko velikosti spoluvlastnických podílů svědčí zjevně ve 
prospěch žalovaných. Při posouzení účelného využití věci odvolací soud zcela 
pominul, že oba žalovaní mají dvě děti a potřeba bydlení žalovaných je zřetelně 
vyšší než potřeba bydlení žalobkyně. Oba žalovaní se pokusili opakovaně s 
žalobkyní dohodnout o tom, že by rodinný dům byl půdní vestavbou a jinou 
stavební úpravou přestavěn tak, aby poskytl z důvodu rodinných více bytových 
příležitostí, čemuž žalobkyně účelově bránila. Argument odvolacího soudu, že 
žalobkyně by se musela z domu přestěhovat, pokud by tento byl přikázán do 
vlastnictví žalovaných, není přesvědčivý, neboť přestěhovat se musí za 
stávající situace žalovaný č. 1. Obdobně argument, že zdravotní stav žalobkyně 
umožňuje převzetí péče o předmětné nemovitosti, přehlíží, že žalobkyně i její 
manžel jsou v invalidním důchodu a nemají žádné potomky. Ani názor odvolacího 
soudu, že žalobkyně se o nemovitosti starala, pečovala o ně či je 
rekonstruovala, neobstojí, neboť je zřejmé, že běžnou provozní údržbu logicky 
provádí ten, kdo dům užívá, a podle skutkových zjištění žalobkyně významné 
opravy neprovedla žádné, rekonstrukční práce byly provedeny „v dávné 
minulosti“, střecha domu je v dezolátním stavu a dům jako celek je zjevně 
zanedbán. Navíc je třeba přihlédnout také ke skutečnosti, že žalobkyně 
předmětné nemovitosti užívala zcela neomezeně až do roku 2007, aniž by poskytla 
žalovaným jakoukoliv kompenzaci úměrnou jejich spoluvlastnickým podílům. 
Žalovaní vyjádřili dále nesouhlas i s tím, jakým způsobem odvolací soud 
posoudil otázku dělitelnosti nemovitostí. Soudem ustanovený znalec B. byl 
„zavázán k tomu, aby určil obvyklou cenu nemovitostí, nikoliv k tomu, aby 
znalecky posoudil možnost reálného rozdělení domu na jednotky. Proto je jeho 
vyjádření učiněné při výslechu před soudem prvního stupně nutno považovat jen 
za jeho soukromý názor, jak ostatně také sám znalec výslovně uvedl, a nemůže 
být argumentem majícím základ ve znaleckém dokazování. Žalovaní zdůraznili, že 
v průběhu odvolacího řízení všichni účastníci považovali reálné rozdělení 
nemovitostí za „relevantní způsob“ vypořádání. Pokud by tedy tento způsob 
vypořádání měl být vyloučen, musel by se opírat o znalecké dokazování. 
V rovině tvrzených vad řízení dovolatelé dále namítali, že součástí žaloby 
žalobkyně  nebyla garáž bez č. p. / č. e. postavená na pozemku parc. č. 3277 v 
k. ú. S. a o tomto objektu také soud prvního stupně nerozhodoval. Odvolací soud 
nesprávně posoudil obsah přípisu žalovaného č. 2 ze dne 2. února 2009, jestliže 
uzavřel, že jeho obsahem je návrh na zrušení a vypořádání spoluvlastnictví ke 
garáži. I kdyby však bylo možné obsah tohoto přípisu vyložit jako vzájemných 
návrh žalovaného, musel by o něm nejprve rozhodnout soud prvního stupně a 
nikoliv až odvolací soud. Dovolatelé proto navrhli, aby dovolací soud zrušil 
napadený rozsudek odvolacího soudu a věc mu vrátil k dalšímu řízení. 
Žalobkyně navrhla zamítnutí dovolání, přičemž vyjádřila nesouhlas s 
jednotlivými dovolacími argumenty a zdůraznila, že žalovaným podle rozsudku 
odvolacího soudu vyplatila částky odpovídající vypořádacím podílům a žalovaní 
tyto částky přijali. Vyjádřila se k jednotlivým dovolacím námitkám a zcela se 
ztotožnila se závěry odvolacího soudu, které považovala nejenom za správné, ale 
také logické a odpovídající spravedlivému vypořádání vztahů. Při rozhodování je 
totiž nutné přihlédnout zejména k tomu, že žalovaní v minulosti několik desítek 
let nejenom nerealizovali svá vlastnická práva, ale v žádném rozsahu neplnili 
ani své vlastnické povinnosti. Odvolací soud nerozhodl nad rámec podané žaloby, 
neboť v „petitu žaloby je uvedena garáž bez č. p. / č. e. na pozemku parc. č. 
3277“. 
Nejvyšší soud České republiky, po zjištění, že dovolání je přípustné podle § 
237 odst. 1 písm. a) o. s. ř. a bylo podáno včas oprávněnými osobami, 
přezkoumal napadený rozsudek při vázanosti uplatněným dovolacím důvodem (§ 242 
odst. 3 věta první o. s. ř.) bez nařízení jednání (§ 243a odst. 1 věta první o. 
s. ř.) a dospěl k závěru, že dovolání je důvodné. 
	Podle § 242 odst. 3 o. s. ř. rozhodnutí odvolacího soudu lze přezkoumat 
jen z důvodů uplatněných v dovolání. Je-li dovolání přípustné, dovolací soud 
přihlédne též k vadám uvedeným v § 229 odst. 1, § 229 odst. 2 písm. a) a b) a § 
229 odst. 3, jakož i k jiným vadám řízení, které mohly mít za následek 
nesprávné rozhodnutí ve věci, i když nebyly v dovolání uplatněny.
Podle § 142 odst. 1 obč. zák. nedojde-li k dohodě, zruší spoluvlastnictví a 
provede vypořádání na návrh některého spoluvlastníka soud. Přihlédne přitom k 
velikosti podílů a účelnému využití věci. Není-li rozdělení věci dobře možné, 
přikáže soud věc za přiměřenou náhradu jednomu nebo více spoluvlastníkům; 
přihlédne přitom k tomu, aby věc mohla být účelně využita. Nechce-li věc žádný 
ze spoluvlastníků, nařídí soud její prodej a výtěžek rozdělí podle podílů.
Dovolatelé především napadají závěr odvolacího soudu o nedělitelnosti 
předmětných nemovitostí, a to prostřednictvím dovolacího důvodu podle § 241a 
odst. 2 písm. a), resp. odst. 3 o. s. ř. 
Odvolací soud učinil závěr o nedělitelnosti nemovitostí s odkazem na závěry 
vyplývající ze znaleckého posudku znalce Z. B., z nichž mělo vyplývat, že 
rozdělení domu není možné. 
Tento závěr odvolacího soudu nemá oporu v provedeném dokazování, neboť znalec 
se ve znaleckém posudku k otázce dělitelnosti domu žádným způsobem nevyjádřil a 
v daném ohledu mu ostatně ani znalecký úkol nebyl zadán. Z usnesení soudu 
prvního stupně ze dne  16. ledna 2008, č. j. 6 C 368/2007-87, se podává, že 
úkolem znalce bylo „stanovit cenu v místě a čase obvyklou u nemovitostí, a to 
domu č. p. 1317 na pozemku parc. č. 3276, pozemku parc. č. 3277, na kterém je 
umístěna garáž (včetně této garáže) a pozemku parc. č. 3278“. Když pak byl 
znalec nad rámec jemu zadaného znaleckého úkolu u jednání konaného u soudu 
prvního stupně dne 22. prosince 2008 v rámci výslechu bez dalšího dotázán k 
okolnosti rozdělení nemovitosti, byť ji označil (bez jakéhokoliv bližšího 
odůvodnění) za problematickou a komplikovanou, nevyloučil ji. 
Když odvolací soud v odůvodnění rozsudku výslovně uvedl, že vycházel ze 
skutkových zjištění učiněných soudem prvního stupně, nemohou jeho závěry o 
nedělitelnosti nemovitostí s odkazem na závěry podávající se ze znaleckého 
posudku obstát. Ostatně soud prvního stupně v rozsudku výslovně uvedl, že 
„výslechem znalce bylo zjištěno, že rozdělení nemovitosti by bylo velice 
komplikované“, neučinil však skutkový závěr, že by nebylo dobře možné. 
Dovolatelé dále namítali, že odvolací soud nesprávně posoudil otázku, komu z 
dosavadních spoluvlastníků přikázat nemovitosti v rámci jejich vypořádání. 
Při rozhodování o vypořádání podílového spoluvlastnictví je třeba vždy vzít do 
úvahy hlediska uvedená v §142 odst. 1 obč. zák., nejde však o hlediska 
rozhodující; to, komu bude věc přikázána, záleží vždy na úvaze soudu. Soud se v 
rozhodnutí o zrušení a vypořádání podílového spoluvlastnictví vždy musí zabývat 
výší podílů spoluvlastníků a účelným využitím věci, jeho rozhodnutí však může 
vyjít z jiných skutečností. Dovolací soud by pak úvahy soudů rozhodujících v 
nalézacím řízení mohl zpochybnit jen v případě, že by byly zjevně nepřiměřené 
(k tomu srovnej z ustálené judikatury např. usnesení Nejvyššího soudu České 
republiky ze dne 7. září 2006, sp. zn. 22 Cdo 1900/2005, uveřejněné v Soubor 
pod pořadovým č. C 4465).
Nejvyšší soud v usnesení ze dne 27. dubna 2009, sp. zn. 22 Cdo 64/2008, 
uveřejněném v časopise Právní rozhledy, 2009, č. 16, str. 595, vyložil, že v 
řízení o zrušení a vypořádání podílového spoluvlastnictví jsou často dány 
skutečnosti, umožňující s jistou mírou přesvědčivosti zdůvodnit přikázání věci 
každé ze stran sporu. Rozhodnutí ve věci je tak v zásadě na úvaze soudu, která 
však musí být řádně odůvodněna a nesmí být zjevně nepřiměřená (k tomu dále 
srovnej např. rozsudek Nejvyššího soudu České republiky ze dne 26. září 2011, 
sp. zn. 22 Cdo 3742/2009, uveřejněný na internetových stránkách Nejvyššího 
soudu České republiky – www.nsoud.cz).
Věcnému přezkumu závěrů odvolacího soudu dovolacím soudem brání skutečnost, že 
řízení před odvolacím soudem je postiženo vadou, která mohla mít za následek 
nesprávné rozhodnutí ve věci. 
Odvolací soud – souhrnně řečeno – přikázal nemovitosti do výlučného vlastnictví 
žalobkyně s poukazem na skutečnost, že žalobkyně: a) v domě od narození bydlí, 
b) nemovitosti užívá, c) stará se o ně a má zájem se o ně starat i nadále, d) 
zdravotní stav žalobkyně přikázání věci do vlastnictví žalobkyně nebrání. 
Dovolatelé zpochybňují skutkové závěry uvedené pod body c) a d) a v daném směru 
jsou dovolací námitky důvodné. 
Soud prvního stupně vyšel ze zjištění, že „není pravdou, že se žalobkyně o dům 
řádně stará, opravuje jej či do něho ve významné míře investuje“. 
Podle § 213 odst. 1 – 3 o. s. ř. odvolací soud není vázán skutkovým stavem, jak 
jej zjistil soud prvního stupně. Odvolací soud může zopakovat dokazování, na 
základě kterého soud prvního stupně zjistil skutkový stav věci; dosud provedené 
důkazy zopakuje vždy, má-li za to, že je z nich možné dospět k jinému 
skutkovému zjištění, než které učinil soud prvního stupně. K provedeným 
důkazům, z nichž soud prvního stupně neučinil žádná skutková zjištění, odvolací 
soud při zjišťování skutkového stavu věci nepřihlédne, ledaže by je zopakoval; 
tyto důkazy je povinen zopakovat, jen jestliže ke skutečnosti, jež jimi má být 
prokázána, soud prvního stupně provedl jiné důkazy, z nichž při zjišťování 
skutkového stavu vycházel.
Podle § 157 odst. 2 o. s. ř. není-li dále stanoveno jinak, soud v odůvodnění 
rozsudku uvede, čeho se žalobce (navrhovatel) domáhal a z jakých důvodů a jak 
se ve věci vyjádřil žalovaný (jiný účastník řízení), stručně a jasně vyloží, 
které skutečnosti má prokázány a které nikoliv, o které důkazy opřel svá 
skutková zjištění a jakými úvahami se při hodnocení důkazů řídil, proč 
neprovedl i další důkazy, jaký učinil závěr o skutkovém stavu a jak věc 
posoudil po právní stránce; není přípustné ze spisu opisovat skutkové přednesy 
účastníků a provedené důkazy. Soud dbá o to, aby odůvodnění rozsudku bylo 
přesvědčivé.
Odvolací soud oproti soudu prvního stupně vyšel ze zjištění, že (opětovně s 
výslovným zdůrazněním správnosti skutkových zjištění soudu prvního stupně) 
žalobkyně péči o nemovitosti zajišťuje a bude se o ně starat i v budoucím 
období. 
Z odůvodnění rozsudku odvolacího soudu není zřejmé, z jakých důkazních 
prostředků ve vztahu k uvedenému zjištění vycházel. Odvolací soud – jak vyplývá 
z protokolu o jednání konaném dne 7. ledna 2010 – žádné dokazování neopakoval 
ani nedoplňoval, přesto však dospěl k opačnému skutkovému závěru oproti soudu 
prvního stupně. Odvolací soud se navíc v daném směru žádným způsobem 
nevypořádal ani s výslovným zjištěním soudu prvního stupně, že ačkoliv 
žalobkyně dům užívá, střešní krytina je od roku 2007 poškozena a do domu 
zatéká. 
Obdobné platí o závěru odvolacího soudu, že zdravotní stav žalobkyni nebrání v 
péči o nemovitosti, neboť ani toto skutkové zjištění soud prvního stupně 
neučinil. Soud prvního stupně naopak vzal za prokázáno, že žalobkyně je v 
invalidním důchodu (byť toto zjištění výslovně schopností či neschopností 
zajišťovat péči o nemovitosti nepoměřoval). Ani zde není zřejmé, o jaké důkazní 
prostředky odvolací soud takové skutkové zjištění opřel (když soud prvního 
stupně žádný takový skutkový závěr neučinil). 
Jestliže tedy odvolací soud své skutkové závěry neopřel o doplnění či opakování 
důkazů a ani neuvedl, z jakých důkazů tyto jeho závěry vyplývají, zatížil 
řízení před odvolacím soudem vadou, která mohla mít za následek nesprávné 
rozhodnutí ve věci [§ 241a odst. 2 písm. a) o. s. ř.] a k níž je dovolací soud 
povinen přihlédnout z úřední povinnosti. 
Řízení před odvolacím soudem je ostatně postiženo vadou i pokud se týká zrušení 
spoluvlastnictví a jeho vypořádání ke garáži bez č. p. / č. e. 
Dovolací soud se s odvolacím soudem shoduje pouze potud, že zrušení a 
vypořádání podílového spoluvlastnictví ke garáži (oproti přesvědčení žalobkyně) 
nebylo obsahem žaloby ze dne 11. června 2007. To vyplývá zcela zjevně z návrhu 
rozsudku, ve kterém se žalobkyně domáhá vypořádání mimo jiné pozemku parc. č. 
3277, na kterém je umístěna garáž bez č. p. / č. e., nikoliv však samotné 
garáže, ačkoliv ve vztahu k domu č. p. 1317 na pozemku parc. č. 3276 se 
výslovně domáhá jak vypořádání tohoto domu, tak také pozemku, na kterém tento 
dům stojí. 
Dovolací soud však nesouhlasí s odvolacím soudem, že zrušení a vypořádání 
podílového spoluvlastnictví ke garáži lze bez dalšího dovodit z podání 
žalovaného č. 2 ze dne 2. února 2009, v důsledku čehož byl odvolací soud 
oprávněn zrušit a vypořádat spoluvlastnictví ke garáži, ač tak soud prvního 
stupně neučinil. 
Podle § 97 odst. 1 – 3 o. s. ř. žalovaný může za řízení uplatnit svá práva 
proti žalobci i vzájemným návrhem. Vzájemný návrh může soud vyloučit k 
samostatnému řízení, jestliže by tu nebyly podmínky pro spojení věcí. Na 
vzájemný návrh se použije přiměřeně ustanovení o návrhu na zahájení řízení, 
jeho změně a vzetí zpět.
Pokud by se skutečně žalovaný č. 2 domáhal zrušení a vypořádání podílového 
spoluvlastnictví ke garáži, jednalo by se o vzájemný návrh, jenž musí mimo jiné 
obsahovat náležitosti návrhu (§ 42 odst. 4 a § 79 odst. 1 o. s. ř.). 
Žalovaný č. 2 v podání ze dne 2. února 2009, v části, v níž uvádí, jakého se 
domáhá rozhodnutí, skutečně uvádí, že se domáhá zrušení a vypořádání podílového 
spoluvlastnictví ke garáži, nicméně v uvedeném podání žádné další skutečnosti 
ke garáži nezmiňuje. Podání je svým obsahem vyjádřením reagujícím na výslech 
znalce v řízení před soudem prvního stupně a žádné rozhodující skutečnosti 
ohledně garáže v něm uvedeny nejsou. Žalovaný č. 2 ani své podání jako návrh na 
vypořádání spoluvlastnictví ke garáži (či vzájemný návrh) neoznačil. Uvedené 
podání tak zjevně všechny náležitosti vzájemného návrhu na zrušení a vypořádání 
podílového spoluvlastnictví ke garáži neobsahuje. Bylo proto již na soudu 
prvního stupně, aby postupem podle § 43 o. s. ř. vyjasnil, zda se žalovaný č. 2 
skutečně domáhá zrušení a vypořádání podílového spoluvlastnictví ke garáži či 
nikoliv. 
Bez vyjasnění této skutečnosti nemohl odvolací soud o zrušení a vypořádání 
podílového spoluvlastnictví ke garáži rozhodnout. Jestliže by se totiž ukázalo, 
že žalovaný č. 2 se zrušení a vypořádání podílového spoluvlastnictví ke garáži 
nedomáhal, nemohl o ní odvolací soud jako o předmětu řízení rozhodovat, neboť 
absence návrhu vztahujícího se ke zrušení a vypořádání spoluvlastnictví ke 
garáži by znamenala neodstranitelný nedostatek podmínky řízení (§ 103, § 104 
odst. 1 o. s. ř.). Pokud by však bylo zřejmé, že se žalovaný č. 2 zrušení a 
vypořádání podílového spoluvlastnictví ke garáži domáhal, šlo by o případ, kdy 
by soud prvního stupně v rozporu s § 152 odst. 2 o. s. ř. nerozhodl o celém 
předmětu řízení, v daném případě o vzájemném návrhu žalovaného č. 2. V takovém 
případě by taktéž odvolací soud nemohl rozhodovat o zrušení a vypořádání 
podílového spoluvlastnictví ke garáži, ale bylo by namístě vydání doplňujícího 
rozsudku ve smyslu § 166 o. s. ř. soudem prvního stupně. 
Z uvedeného je zřejmé, že řízení před odvolacím soudem je postiženo vadou, 
která měla za následek nesprávné rozhodnutí věci a k níž dovolací soud přihlédl 
z úřední povinnosti. 
Rozhodnutí odvolacího soudu tudíž není správné. Dovolací soud proto napadený 
rozsudek odvolacího soudu podle ustanovení § 243b odst. 2, 3 o. s. ř. zrušil a 
věc vrátil tomuto soudu k dalšímu řízení, v němž je odvolací soud vázán 
vysloveným právním názorem dovolacího soudu ve smyslu § 243d odst. 1 věta první 
o. s. ř.
P o u č e n í : Proti tomuto rozsudku není opravný prostředek přípustný.
 

V Brně dne  5. března 2012


Mgr. Michal Králík, Ph. D.
předseda senátu


