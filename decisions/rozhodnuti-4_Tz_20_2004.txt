Soud: Nejvyšší soud

Spisová značka: 4 Tz 20/2004

Datum rozhodnutí: 18.02.2004

Typ rozhodnutí: Rozsudek




4 Tz 20/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            18. února 2004 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného V. Š., proti 
pravomocnému rozsudku Okresního soudu v Tachově ze dne 22. 1. 2002, čj. 2 T 
94/2000-75,

a rozhodl podle § 268 odst. 2, § 270 odst. 2 tr. ř., takto:

Rozsudkem Okresního soudu v Tachově ze dne 22. 1. 2002, čj. 2 T 94/2000-75, byl 
v ustanovení § 35 odst. 2 věty druhé tr. zák., porušen zákon v neprospěch 
obviněného V. Š.

Okresnímu soudu v Tachově se přikazuje, aby výše uvedený rozsudek doplnil o 
výrok, že podle § 35 odst. 2,  věty druhé, tr. zák., se zrušuje výrok o trestu 
uloženém obviněnému V. Š. rozsudkem Okresního soudu Karlovy Vary ze dne 19. 4. 
2000, čj. 6 T 67/1999-49, jakož i všechna  další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu.

O d ů v o d n ě n í :

Rozsudkem Okresního soudu v Tachově ze dne 22. 1. 2002, čj. 2 T 94/2000-75, byl 
obviněný V. Š. uznán vinným trestným činem úvěrového podvodu podle § 250b odst. 
1 tr. zák., jehož se dopustil dne 24. 9. 1999 tím, že uzavřel prostřednictvím 
prodejny E. V. P. v Ch. P., okr. T., smlouvu o úvěru, ve které uvedl 
nepravdivě, že je zaměstnán jako dělník u T. s. T. v pracovním poměru na dobu 
neurčitou a s příjmem 7.500,- Kč měsíčně, na základě čehož mu byl poskytnut 
úvěr ve výši 14.067,- Kč na zakoupení televizoru Panasonic a mobilního telefonu 
Alcatel, kdy zboží odebral, poté prodal a poskytnutý úvěr nesplácel, čímž 
způsobil výše uvedenou škodu firmě GE C. M. Za toto jednání a za trestný čin 
maření výkonu úředního rozhodnutí podle § 171 odst. 1 písm. c) tr. zák., za 
který byl odsouzen pravomocným rozsudkem Okresního soudu v Karlových Varech ze 
dne 19. 4. 2000, sp. zn. 6 T 67/1999, byl s použitím § 35 odst. 2 tr. zák. 
odsouzen k souhrnnému trestu odnětí svobody v trvání sedmi měsíců nepodmíněně. 
Rozsudek nabyl právní moci dne 22. 1. 2002, když jak státní zástupce tak 
obviněný i za osoby k tomu oprávněné se vzdali práva odvolání.

Proti tomuto rozsudku podal ministr spravedlnosti stížnost pro porušení zákona 
ve prospěch obviněného V. Š. Okresnímu soudu v Tachově vytýká, že napadaným 
rozsudkem byl ve výroku o uloženém trestu porušen zákon v ustanovení § 35 odst. 
2, věta druhá, tr. zák. Uvedenou skutečnost dokládá napadeným rozsudkem, v němž 
výrok podle citovaného ustanovení § 35 odst. 2, věty druhé, tr. zák., chybí. 
Vzhledem k tomu, že rozsudkem ze dne 22. 1. 2002, čj. 2 T 94/2000-75, Okresní 
soud v Tachově odsoudil obviněného V. Š. za trestný čin, který obviněný spáchal 
dříve, než byl vyhlášen výše uvedený odsuzující rozsudek Okresního soudu v 
Karlových Varech, bylo nutno podle ustanovení § 35 odst. 2 tr. zák. za oba 
sbíhající se trestné činy uložit souhrnný trest. Podle ministra spravedlnosti  
samosoudce při vyhlašování napadeného rozsudku postupoval správně podle věty 
první citovaného ustanovení, když za oba sbíhající se trestné činy uložil 
souhrnný trest, avšak v rozporu s druhou větou ustanovení § 35 odst. 2 tr. 
zák., když současně nezrušil výrok o trestu uloženém obviněnému V. Š. dřívějším 
rozsudkem, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Závěrem 
stížnosti pro porušení zákona pak navrhl, aby Nejvyšší soud podle § 268 odst. 2 
tr. ř. vyslovil, že rozsudkem Okresního soudu v Tachově ze dne 22. 1. 2002, čj. 
2 T 94/2000-75, byl v neprospěch obviněného V. Š. porušen zákon v ustanovení § 
35 odst. 2, věty druhé, tr. zák. a aby podle § 270 odst. 1 tr. ř. neúplný výrok 
o uložení souhrnného trestu ve výše naznačeném směru doplnil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Je třeba přisvědčit názoru uvedenému ve stížnosti pro porušení zákona, že 
Okresní soud v Tachově v napadeném rozsudku pochybil, pokud postupoval v 
rozporu s ustanovením § 35 odst. 2, věty druhé, tr. ř. Okresní soud v Tachově, 
když ukládal rozsudkem ze dne 22. 1. 2002 souhrnný trest za sbíhající se 
trestný čin z rozsudku Okresního soudu v Karlových Varech ze dne 19. 4. 2000, 
čj. 6 T 67/99-49, sice správně uložil souhrnný trest, neboť odsuzoval 
obviněného za jednání, které spáchal dříve, než byl vyhlášen rozsudek Okresního 
soudu v Karlových Varech ze dne 19. 4. 2000, čj. 6 T 67/99-49, avšak zcela 
opomněl splnit zákonnou povinnost podle ustanovení § 35 odst. 2, věty druhé, 
tr. zák., tj.  spolu s uložením souhrnného trestu zrušit výrok o trestu 
uloženém pachateli dřívějším rozsudkem, v daném případě tedy výrok o trestu 
rozsudku Okresního soudu v Karlových Varech ze dne 19. 4. 2000, čj. 6 T 
67/99-49, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením pozbyla podkladu. Vzhledem k 
tomu, že Okresní soud v Tachově v napadeném rozsudku takto nepostupoval, 
poškodil obviněného V. Š., který by za stávajícího stavu musel vykonat, jak 
trest uložený dřívějším rozsudkem, tak i nově uložený souhrnný trest, což je ve 
zřejmém nepoměru k stupni nebezpečnosti činu pro společnost, proto byla 
stížnost pro porušení zákona shledána přípustnou podle § 266 odst. 2 tr. ř.

Nejvyšší soud na základě toho podle § 268 odst. 2 tr. ř. vyslovil, že napadeným 
rozsudkem byl porušen zákon v neprospěch obviněného V. Š. v ustanovení § 35 
odst. 2, věty druhé, tr. zák. Protože porušení zákona záleží jen v tom, že v 
napadeném rozhodnutí výrok o uložení souhrnného trestu je neúplný, Nejvyšší 
soud napadené rozhodnutí nezrušil a podle § 270 odst. 2 tr. ř. Okresnímu soudu 
v Tachově přikázal, aby  rozsudek v uvedeném smyslu doplnil. Nejvyšší soud 
nemohl podle § 270 odst. 1 tr. ř. sám neúplný výrok o uložení souhrnného trestu 
doplnit, jak navrhoval ministr spravedlnosti, neboť jednak citované ustanovení 
toto neumožňuje, protože napadené rozhodnutí nebylo zrušeno (nebyl k tomu 
důvod) a případy, kdy Nejvyšší soud rozhodne ve věci sám, upravuje ustanovení § 
271 odst. 1 tr. ř.  

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 18. února 2004

Předseda senátu:

JUDr. Juraj  M a l i k  

	

	
