Soud: Nejvyšší soud

Spisová značka: 4 Tz 4/2008

Datum rozhodnutí: 14.02.2008

Typ rozhodnutí: ROZSUDEK




4 Tz 4/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
února 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného K.  H. (nyní H.), proti pravomocnému 
usnesení Krajského soudu v Hradci Králové ze dne 26. 11. 1969, sp. zn. 1 Tao 
64/1969,  a podle § 268 odst. 2, § 269 odst. 2 a § 271 odst. 1 tr. ř. rozhodl  
t a k t o:

Usnesením Krajského soudu v Hradci Králové ze dne 26. 11. 1969, sp. zn. 1 Tao 
64/1969 a v řízení předcházejícím b y l   p o r u š e n   z á k o n  v 
ustanoveních § 254 odst. 1, § 256 tr. ř., v tehdy účinném znění a v ustanovení 
§ 202 odst. 1 tr. zák., v tehdy účinném znění, v neprospěch obviněného K. H.

Napadené usnesení se  z r u š u j e.  Zrušuje se i rozsudek Okresního soudu v 
Jičíně ze dne 23. 10. 1969, sp. zn. 1 Ta 10/69.

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Obviněný K. H.,  se podle ustanovení § 226 písm. b) tr. ř. zprošťuje trestního 
oznámení tehdejšího vyhledávacího orgánu Veřejné bezpečnosti ze dne 27. 8. 
1969, ČVS: VB-60/14-1969, pro skutek spočívající v tom, že se dne 14. 2. 1969 v 
době cca od 18.30 až 24.00 hod. před kinem v S. mimo jiné zveřejnil tabuli s 
urážejícím nápisem na místě veřejnosti přístupném, společně se skupinou mladých 
lidí, jejichž činnost nepochybně organizoval, zesměšňoval, hrubě urážel a 
sprostě nadával účastníkům slavnostního večera, pořádaného SČSP v S. na počest 
výročí založení sovětské armády a společně se skupinou mladých lidí provolával 
na adresu účastníků večera a příslušníků VB různá zesměšňující, urážlivá a 
sprostá hesla, z nichž některá sám vymyslel a předříkával, v němž byl spatřován 
trestný čin výtržnictví podle ustanovení § 202 odst. 1 tr. zák., v tehdy 
účinném znění.   

Odůvodnění:

Rozsudkem Okresního soudu v Jičíně ze dne 23. 10. 1969, sp. zn. 1 Ta 10/69, byl 
obviněný K. H. uznán vinným trestným činem výtržnictví podle § 202 odst. 1 tr. 
zák., v tehdy účinném znění, jehož se měl dopustit tím, že se dne 14. 2. 1969 
mezi 18.30 až 24.00 hod. před kinem v S. aktivně zúčastnil shromáždění občanů, 
kteří uráželi, napadali  a ztěžovali příchod členům SČSP (Svaz československo-
sovětského přátelství) a pozvaným hostům na slavnostní večer uspořádaný na 
počest 51. výročí vzniku Sovětské armády odbočkou SČSP v S., při kterém 
zesměšňoval příchozí příslušníky Veřejné bezpečnosti zajišťující klid a 
pořádek, vymýšlel, psal, předříkával a skandoval s ostatními zesměšňující, 
urážlivá a sprostá hesla, zaměřená proti politickým a veřejným činitelům, 
účastníkům slavnostního večera, usilujícím  o konsolidaci poměrů v republice.   

Za uvedené jednání mu byl uložen trest odnětí svobody v trvání osmi měsíců, pro 
jehož výkon byl podle § 39a odst. 2 písm. a) tr. zák., v tehdy účinném znění, 
zařazen do I. nápravně výchovné skupiny. 

Je třeba konstatovat, že soud prvního stupně ve věci jednal nikoli na základě 
obžaloby prokurátora, nýbrž na základě trestního oznámení tehdejšího 
vyhledávacího orgánu Veřejné bezpečnosti ze dne 27. 8. 1969, ČVS: 
VB-60/14-1969, což vyplývalo z § 3 zákonného opatření předsednictva Federálního 
shromáždění ze dne 22. 8. 1969, č. 99/1969 Sb., o některých přechodných 
opatřeních nutných k upevnění a ochraně veřejného pořádku. Trestní oznámení 
bylo podáno u věcně i místně příslušného Okresního soudu v Semilech. Usnesením 
Krajského soudu v Hradci Králové ze dne 23. 9. 1969, sp. zn. 3 Nt 18/1969,  
byla z podnětu obviněného K. H. tato věc zmíněnému soudu odňata a k projednání 
přikázána Okresnímu soudu v Jičíně. 

Proti rozsudku Okresního soudu v Jičíně ze dne 23. 10. 1969, sp. zn. 1 Ta 
10/69, podal obviněný K. H. odvolání, které bylo stížností pro porušení zákona 
napadeným  usnesením Krajského soudu v Hradci Králové ze dne 26. 11. 1969, sp. 
zn. 1 Tao 64/1969, podle ustanovení § 256 tr. ř., v tehdy účinném znění, jako 
nedůvodné zamítnuto. 

Následně byl výrok o trestu v této trestní věci podle § 35 odst. 2 tr. zák. 
zrušen rozsudkem Nejvyššího soudu ČSR ze dne 25. 6. 1971, sp. zn. 5 To 7/1971, 
jako soudu odvolacího v další trestní věci obviněného K. H., vedené u Krajského 
soudu v Hradci Králové pod sp. zn. 10 T 3/1971, v níž byl obviněný odsouzen pro 
trestný čin podvracení republiky podle § 98 odst. 1 tr. zák., v tehdy účinném 
znění a byl mu uložen trest odnětí svobody v trvání tři a půl roku.  

Poté byl rozsudek Krajského soudu v Hradci Králové ze dne 6. 5. 1971, sp. zn. 
10 T 3/1971, ve spojení s rozsudkem Nejvyššího soudu ČSR ze dne 25. 6. 1971, 
sp. zn. 5 To 7/1971, zrušen podle § 2 odst. 1 písm. d) zák. č. 119/1990 Sb., o 
soudní rehabilitaci, a to usnesením Krajského soudu v Hradci Králové ze dne 22. 
2. 1991, sp. zn. Rt 159/1991, za současného zrušení všech dalších rozhodnutí v 
téže trestní věci na něj obsahově navazujících, a to ke dni, kdy byla vydána 
(ex tunc), a trestní stíhání obviněného K. H. bylo podle  § 2 odst. 2 zákona o 
soudní rehabilitaci zastaveno. Jednalo se o tzv. rehabilitaci ze zákona, tedy 
bez věcného přezkoumávání, přičemž důsledkem tohoto rozhodnutí je, že zrušením 
výroku o uložení souhrnného trestu ve věci vedené u Krajského soudu v Hradci 
Králové pod sp. zn. 10 T 3/1971 znovu „obživl“ pravomocný výrok o trestu 
obviněného K. H. z rozsudku Okresního soudu v Jičíně ze dne 23. 10. 1969, sp. 
zn. 1 Ta 10/1969. 

Ministr spravedlnosti České republiky podal proti usnesení Krajského soudu v 
Hradci Králové ze dne 26. 11. 1969, sp. zn. 1 Tao 64/1969,  stížnost pro 
porušení zákona ve prospěch obviněného K. H. Vytkl v ní, že zákon byl porušen v 
ustanoveních § 254 odst. 1,  § 256 tr. ř., v tehdy účinném znění a v ustanovení 
§ 202 odst. 1 tr. zák., v tehdy účinném znění, v neprospěch obviněného K. H.

V odůvodnění stížnosti pro porušení zákona ministr spravedlnosti uvedl, že 
závěr Okresního soudu v Jičíně jako soudu prvního stupně v předmětné věci, že 
obviněný K. H. svým jednáním naplnil skutkovou podstatu trestného činu 
výtržnictví podle § 202 odst. 1 tr. zák., v tehdy účinném znění, je zjevně 
věcně nesprávný a nemá ani oporu v provedeném dokazování. Krajský soud v Hradci 
Králové pak nedostál své přezkumné povinnosti a nesprávně odvolání obviněného 
K. H. jako nedůvodné zamítl. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Krajského soudu v Hradci Králové ze dne 26. 11. 1969, sp. zn. 1 Tao 64/1969, 
byl porušen zákon v neprospěch obviněného K. H. ve vytýkaném směru, aby podle § 
269 odst. 2 tr. ř. napadené usnesení zrušil a dále postupoval podle § 271 odst. 
1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že v kinosále v S. bylo dne 14. 2. 1969 tamní odbočkou SČSP pořádáno 
slavnostní shromáždění při příležitosti 51. výročí založení Sovětské armády, 
kterého se kromě místních funkcionářů účastnili i důstojníci této armády, která 
několik měsíců předtím násilně vnikla na území Československa a jejíž útvary 
zůstaly následně na území Československa dislokovány. Tato událost vedla k 
protestnímu shromáždění jistého počtu občanů, kteří tak projevovali svůj 
nesouhlas jak se zmíněnou událostí, tak především s tím, že řada místních 
veřejných funkcionářů se sovětskou mocí aktivně spolupracovala a dokonce 
pořádala akci Sovětské armádě na počest. Je nepochybné, že jedním z účastníků, 
a nikoli účastníkem pasivním, byl i obviněný K. H. 

Z odůvodnění rozsudku Okresního soudu v Jičíně jako soudu prvního stupně 
vyplývá, že obviněný K. H. byl povoláním fotograf, který na výše zmíněné 
slavnostní shromáždění při příležitosti 51. výročí založení Sovětské armády 
přinesl a na skleněných dveřích upevnil portrétní fotografii A. D. a reportážní 
fotografie z tryzny za studenta J. P. a následně nechtěl uposlechnout výzvy k 
odstranění příslušných fotografií. Posléze zhotovil a u vchodu do kina umístil 
nápis „Středisko pro výzkum plíživé kontrarevoluce a studeného plamene“, který 
rovněž odmítl odstranit. Nápis byl poté stržen, obviněný K. H. ale vyhotovil 
nový nápis „Středisko pro výzkum plíživé kontrarevoluce“, který se snažil 
umístit nad vchod do budovy, což se mu nepodařilo, proto ho alespoň ukazoval 
kolemjdoucím ze štaflí. Toto jeho počínání mělo, dle názoru rozhodujícího 
soudu, vliv na shromážděné v tom smyslu, že kriticky a posměšně pokřikovali a 
skandovali různá hesla kritizující a zesměšňující přítomné příslušníky Veřejné 
bezpečnosti a různé veřejné funkcionáře.   

Podle ustanovení § 202 odst. 1 tr. zák., v  tehdy účinném znění, se trestného 
činu výtržnictví dopustil ten, kdo se ze zjevné neúcty vůči společnosti 
dopustil veřejně nebo na místě veřejnosti přístupném hrubé neslušnosti nebo 
výtržnictví.  

Podle ustanovení § 2 odst. 5 tr. ř., v tehdy účinném znění, měly orgány činné v 
trestním řízení postupovat tak, aby byl zjištěn skutečný stav věci, a při svém 
rozhodování z něho vycházet. Měly objasňovat se stejnou pečlivostí okolnosti 
svědčící proti obviněnému i okolnosti, které svědčí v jeho prospěch, a provádět 
v obou směrech důkazy, nevyčkávajíce návrhu stran. Doznání obviněného 
nezavazovalo orgány činné v trestním řízení povinnosti přezkoumat a všemi 
dosažitelnými prostředky ověřit všechny okolnosti případu. 

Podle ustanovení § 2 odst. 6 tr. ř., v současném i tehdy účinném znění, orgány 
činné v trestním řízení hodnotí důkazy podle svého vnitřního přesvědčení 
založeného na pečlivém uvážení všech okolností případu jednotlivě i v jejich 
souhrnu.

Podle ustanovení § 254 odst. 1 tr. ř., v tehdy účinném znění, nezamítl-li 
odvolací soud odvolání podle § 253, přezkoumal zákonnost a odůvodněnost všech 
výroků rozsudku, proti nimž mohl odvolatel podat odvolání, i správnost postupu 
řízení, které předcházelo rozsudku, přihlížeje přitom i k vadám, které nebyly 
odvoláním vytýkány. 

Podle ustanovení § 256 tr. ř., v současném i tehdy účinném znění, odvolací soud 
odvolání zamítne, shledá-li, že není důvodné. 

Podle názoru Nejvyššího soudu České republiky je v daném případě třeba 
přisvědčit názoru ministra spravedlnosti uvedenému ve stížnosti pro porušení 
zákona, že jednání obviněného K. H. nelze vůbec podřadit pod skutkovou podstatu 
trestného činu výtržnictví podle ustanovení § 202 odst. 1 tr. zák., v tehdy 
účinném znění. Výtržnictví bylo  ve smyslu tehdy účinného trestního zákona 
trestným činem, který závažnějším způsobem narušuje veřejný klid a pořádek, 
jakož i mravní cítění veřejnosti, kdy výtržnickými projevy měly být zpravidla 
ohroženy i další zájmy, zejména zdraví, čest a důstojnost lidí, jakož i 
majetek. Skutková podstata trestného činu výtržnictví v té době navíc 
předpokládala speciální pohnutku pachatele, a to „zjevnou neúctu vůči 
společnosti“. Tou bylo třeba rozumět neúctu vůči společensky zažitým zásadám 
morálky, slušnosti a spravedlnosti. 

V případě projednávané trestní věci je však naprosto zjevné, že výlučným 
smyslem protestního shromáždění občanů (kdy jedním z nich byl i obviněný K. H.) 
dne 14. 2. 1969 v S. byl projev politického protestu, kde nedocházelo k 
narušování veřejného klidu a pořádku, ani k žádnému fyzickému napadání osob či 
ničení majetku. Jak vyplývá z rozhodnutí soudu prvního stupně, obviněný K. H. 
na zmíněné slavnostní shromáždění pouze přinesl a na skleněných dveřích upevnil 
portrétní fotografii A. D. a reportážní fotografie z tryzny za studenta J. P. a 
následně nechtěl uposlechnout výzvy k odstranění příslušných fotografií. 
Posléze zhotovil a u vchodu do kina umístil nápis „Středisko pro výzkum plíživé 
kontrarevoluce a studeného plamene“, který rovněž odmítl odstranit. Nápis byl 
poté stržen, obviněný K. H. ale vyhotovil nový nápis „Středisko pro výzkum 
plíživé kontrarevoluce“, který se snažil umístit nad vchod do budovy, což se mu 
nepodařilo, proto ho alespoň ukazoval kolemjdoucím ze štaflí. Toto jeho 
počínání mělo mít údajně vliv na shromážděné v tom smyslu, že kriticky a 
posměšně pokřikovali a skandovali různá hesla kritizující a zesměšňující 
přítomné příslušníky Veřejné bezpečnosti a různé veřejné funkcionáře. Rovněž je 
nutno podotknout, že politický protest skupiny lidí vůči určitému politickému 
směru nelze považovat za projev zjevné neúcty vůči společnosti, jak vyžadovala 
skutková podstata trestného činu výtržnictví podle ustanovení  § 202 odst. 1 
tr. zák., v tehdy účinném znění. 

Svoboda projevu byla zakotvena i Ústavou Československé republiky, v tehdy 
účinném znění, kdy podle čl. 28 odst. 1 Ústavy v souladu se zájmy pracujícího 
lidu byla všem občanům zaručena svoboda projevu ve všech oborech života 
společnosti, zejména také svoboda slova a tisku. Těchto svobod občané užívali 
jak v zájmu rozvoje své osobnosti a svého tvůrčího úsilí, tak k uplatňování své 
aktivní účasti na správě státu a na hospodářské a kulturní výstavbě země. K 
témuž cíli se zaručovala svoboda shromažďovací a svoboda pouličních průvodů a 
manifestací. Podle čl. 28 odst. 2 Ústavy byly tyto svobody zajištěny tím, že 
pracujícím a jejich organizacím byly dávány k dispozici vydavatelství a tiskové 
podniky, veřejné budovy, sály, prostranství, jakož i rozhlas, televize a jiné 
prostředky.  

Pokud tedy obviněný K. H., jako jeden z protestujících občanů, projevil výše 
zmíněným způsobem svůj nesouhlas se slavnostním shromážděním při příležitosti 
51. výročí založení Sovětské armády a obecně vůči tehdejšímu směru politického 
vývoje ve společnosti,  jednal tak v mezích ústavně zaručeného práva na svobodu 
projevu a v žádném případě nemohl svým jednáním naplnit skutkovou podstatu 
trestného činu výtržnictví podle ustanovení § 202 odst. 1 tr. zák., v tehdy 
účinném znění.    

Okresní soud v Jičíně jako soud prvního stupně v projednávané věci tedy 
obviněného K. H. odsoudil za trestný čin výtržnictví v rozporu s trestním 
zákonem neprávem, přičemž nepostupoval podle shora uvedených zásad pro 
dokazování a hodnocení důkazů, a Krajský soud v Hradci Králové jako soudu 
odvolací nedostál své přezkumné povinnosti, když odvolání obviněného K. H.  
proti odsuzujícímu rozsudku jako nedůvodné zamítl. V důsledku toho došlo 
usnesením Krajského soudu v Hradci Králové ze dne 26. 11. 1969, sp. zn. 1 Tao 
64/1969, a v řízení předcházejícím k porušení zákona v ustanoveních § 254  
odst. 1, § 256 tr. ř., v tehdy účinném znění a v ustanovení § 202 odst. 1 tr. 
zák., v tehdy účinném znění, v neprospěch obviněného K. H.

Nejvyšší soud České republiky proto podle § 268 odst. 2 tr. ř. vyslovil, že 
usnesením Krajského soudu v Hradci Králové ze dne 26. 11. 1969, sp. zn. 1 Tao 
64/1969 a v řízení předcházejícím byl porušen zákon v ustanoveních § 254 odst. 
1, § 256 tr. ř., v tehdy účinném znění, a v ustanovení § 202 odst. 1 tr. zák., 
v tehdy účinném znění, v neprospěch obviněného K. H., podle § 269 odst. 2 tr. 
ř. napadené usnesení zrušil, stejně jako jemu předcházející rozsudek Okresního 
soudu v Jičíně ze dne 23. 10. 1969, sp. zn. 1 Ta 10/69, a dále zrušil i všechna 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu. 

Při splnění podmínek uvedených v ustanovení § 271 odst. 1 tr. ř. Nejvyšší soud 
České republiky obviněného K. H. podle ustanovení § 226 písm. b) tr. ř. 
předmětného trestního oznámení, které podle tehdejší zákonné úpravy nahrazovalo 
obžalobu, zprostil, neboť skutek v něm označený není trestným činem. 

Poučení: Proti tomuto rozhodnutí není opravný prostředek přípustný.

V Brně dne 14. února 2008

Předseda senátu:

JUDr. J. P.
