Soud: Nejvyšší soud

Spisová značka: 4 Tz 209/2004

Datum rozhodnutí: 09.02.2005

Typ rozhodnutí: ROZSUDEK




4 Tz 209/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 9. 
února 2005 v senátě složeném z předsedy senátu JUDr. Františka Hrabce a 
soudců           JUDr. Juraje Malika a JUDr. Jiřího Pácala stížnost pro 
porušení zákona, kterou podal ministr spravedlnosti České republiky  ve  
prospěch  obviněného  J.  M., proti trestnímu příkazu Okresního soudu ve Frýdku 
– Místku ze dne 8. 11. 2002,  sp. zn. 3 T 166/2002,  a podle § 268 odst. 2, § 
269  odst. 2 a  § 270 odst. 1 tr. ř.  rozhodl   t a k t o :

Pravomocným trestním příkazem Okresního soudu ve Frýdku - Místku ze dne 8. 11. 
2002, sp. zn.  3 T 166/2002,   b y l   p o r u š e n    z á k o n  v 
ustanoveních § 35 odst. 2, § 36, § 45a  odst. 1 tr. zák.  a v  řízení, které mu 
předcházelo, v ustanovení § 2 odst. 5, 6 tr. ř. v neprospěch obviněného J. M..  

Napadený trestní příkaz   s e   z r u š u j e .   

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu ve Frýdku - Místku  s e   p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í: 

Obviněný J. M. byl odsouzen trestním příkazem Okresního soudu ve Frýdku – 
Místku ze dne 8. 11. 2002, sp. zn. 3 T 166/2002,  pro trestný čin úvěrového 
podvodu ve stadiu pokusu podle § 8 odst. 1 k § 250b odst. 1, 3 tr. zák., jehož 
se dopustil dne 20. 8. 2002 ve F. – M. na ul. N. P. v pobočce Č. s., a. s. při 
sjednávání smlouvy o poskytnutí hotovostního úvěru ve výši 36 000,- Kč, když 
uvedl, že je od 1. 8. 2001 zaměstnán u společnosti S. O., s. r. o., O. – S., s 
průměrným čistým měsíčním výdělkem ve výši 12 140,- Kč, ačkoli nikdy 
zaměstnancem této společnosti nebyl       a byl nezaměstnaný, a jelikož Č. s., 
a. s. zjistila, že jím uváděné údaje nejsou pravdivé, úvěr mu poskytnut nebyl. 

Za to byl obviněný odsouzen k trestu obecně prospěšných prací ve výměře 350 
hodin. Tento trestní příkaz byl obviněnému doručen dne 19. 12. 2002 a nabyl 
právní moci dne 28. 12. 2002. 

Proti citovanému trestnímu příkazu Okresního soudu ve Frýdku – Místku ze dne 8. 
11. 2002, sp. zn. 3 T 166/2002, podal ministr spravedlnosti k Nejvyššímu soudu 
podle § 266   odst. 1, 2 tr. ř. stížnost pro porušení zákona ve prospěch 
obviněného J. M. Tímto trestním příkazem byl podle jeho názoru porušen zákon v 
ustanoveních § 35 odst. 1, 2, § 36,   § 45a odst. 1 tr. zák. a v řízení, které 
mu předcházelo, v ustanovení § 2 odst. 5, 6 tr. ř.  v neprospěch obviněného. 

V odůvodnění svého podání ministr spravedlnosti poukázal na skutečnost, že 
obviněný byl rovněž odsouzen k trestu obecně prospěšných prací ve výměře 400 
hodin, a to trestním příkazem Okresního soudu v Jindřichově Hradci ze dne 30. 
4. 2002, sp. zn. 1 T 92/2001. Výkon tohoto trestu nebyl obviněnému doposud 
nařízen. Přesto byl J. M. uložen napadeným trestním příkazem další trest obecně 
prospěšných prací ve výměře 350 hodin. Vedle uvedeného nedostatku došlo 
napadeným trestním příkazem při ukládání trestu ještě k dalšímu pochybení. To 
proto, že trestní příkaz Okresního soudu ve Frýdku – Místku sp. zn. 3 T 
166/2002, jímž byl obviněný odsuzován za trestnou činnost ze dne 20. 8. 2002, 
byl obviněnému doručen dne 19. 12. 2002, přičemž trestní příkaz Okresního soudu 
v Jindřichově Hradci sp. zn. 1 T 92/2001 byl obviněnému doručen až dne 30. 8. 
2002, tedy později, než obviněný spáchal trestnou činnost ve věci sp. zn. 3 T 
166/2002. Obviněnému tak měl být  citovaným trestním příkazem Okresního soudu 
ve Frýdku – Místku uložen za sbíhající se trestnou činnost  jeden  souhrnný 
trest.

Z obsahu spisového materiálu je podle ministra spravedlnosti zřejmé, že 
samosoudce Okresního soudu ve  Frýdku – Místku ve věci sp. zn. 3 T 166/2002 
věděl, že obviněný M. byl dne 29. 8. 2002 zadržen na základě příkazu k  zatčení 
vydaného Okresním soudem v Jindřichově Hradci a byl mu předán trestní příkaz. 
Samosoudce si však již neověřoval o jaký trestní příkaz se jednalo, jaké 
trestné činnosti se týkal a jaký trest byl obviněnému uložen. Díky tomuto 
pochybení pak okresní soud rozhodoval na základě nedostatečně zjištěného 
skutkového stavu. 

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst.  2 tr. ř. vyslovil, že trestním příkazem 
Okresního soudu ve  Frýdku – Místku ze dne 8. 11. 2002, sp. zn. 3 T 166/2002, 
byl porušen zákon v neprospěch obviněného J. M. v ustanoveních § 35 odst. 1, 2, 
§ 36, § 45a odst. 1 tr. zák. a v řízení, které mu předcházelo, též v ustanovení 
§ 2 odst. 5, 6 tr. ř.  Dále navrhl, aby Nejvyšší soud podle § 269 odst. 2 tr. 
ř. napadený trestní příkaz zrušil, jakož i všechna další rozhodnutí na tento 
trestní příkaz obsahově navazující, pokud vzhledem ke změně, k níž dojde 
zrušením, pozbudou podkladu a poté navrhl, aby bylo postupováno podle § 270 
odst. 1 tr. ř.    

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve než byl 
soudem prvního stupně vyhlášen odsuzující rozsudek za jiný jeho trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším. Souhrnný trest nesmí být mírnější než trest uložený 
rozsudkem dřívějším. V rámci souhrnného trestu musí soud vyslovit trest ztráty 
čestných titulů a vyznamenání, ztráty vojenské hodnosti, propadnutí majetku 
nebo propadnutí věci, jestliže takový trest byl vysloven již rozsudkem 
dřívějším.

Podle § 36 tr. zák. věty první, jestliže soud  odsuzuje pachatele  za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud obviněnému uložit trest 
obecně prospěšných prací  ve výměře od 50 do 400 hodin.   

Z obsahu spisového materiálu Okresního soudu v Jindřichově Hradci sp. zn. 1 T 
92/2001 vyplývá, že obviněný J. M. byl v této věci pravomocně odsouzen trestním 
příkazem ze dne 30. 4. 2002, a to pro trestný čin krádeže podle § 247 odst. 1 
písm. b), e),   odst. 2 tr. zák., jehož se dopustil tím, že se  v noci z 26. na 
27. 10. 2000 ve Z.,  okr. J. H., v součinnosti se samostatně stíhanou P. H., 
vloupal po rozbití skleněné výplně okna do prodejny smíšeného zboží majitelek 
L. B. a J. B., odkud odcizil různé druhy cigaret a potravin, jakož i další 
zboží a na hotovosti finanční částku 800,- Kč, takže oběma poškozeným způsobil 
škodu  v celkové výši  37 014, 80 Kč, přičemž tohoto jednání se dopustil 
přesto, že teprve dne 20. 6. 1998 vykonal nepodmíněný trest odnětí svobody v 
délce jednoho roku, který mu byl uložen rozsudkem Okresního soudu v Jindřichově 
Hradci ze dne 15. 1. 1997, sp. zn. 7 T 510/96, za trestný čin krádeže, a dále 
byl odsouzen rozsudky Okresního soudu v Jindřichově Hradci ze dne 29. 9. 1997, 
sp. zn. 3 T 367/97, a Obvodního soudu pro Prahu 10 ze dne 25. 10. 1998, sp. zn. 
3 T 159/98, za trestné činy krádeže k nepodmíněnému trestu odnětí svobody na 
dva roky, který taktéž vykonal. 

Za to byl obviněný odsouzen k trestu obecně prospěšných prací ve výměře 400 
hodin.  Dále bylo obviněnému podle § 228 odst. 1 tr. ř. uloženo, aby zaplatil 
poškozené J. B.  náhradu škody  ve výši 29 578,40 Kč. Uvedený trestní příkaz 
byl obviněnému doručen dne    30. 8. 2002 a téhož dne nabyl právní moci. 
Trestní list byl pak ze soudu vypraven dne 11. 9. 2002.  Podle sdělení Probační 
a mediační služby, střediska H. K., ze dne 22. 10. 2004 nebyl obviněnému ani k 
tomuto datu trest obecně prospěšných prací z rozhodnutí sp. zn. 1 T 92/2001 
nařízen.    

Na základě obsahu předloženého spisu sp. zn.  3 T 166/2002 Nejvyšší soud 
zjistil, že  Okresní soud ve Frýdku – Místku při svém rozhodování dne 8. 11. 
2002 vycházel z opisu rejstříku trestů obviněného ze dne 4. 9. 2002, z něhož 
není výše uvedené odsouzení obviněného Okresním soudem v Jindřichově Hradci 
patrné. O existenci trestního příkazu Okresního soudu v Jindřichově Hradci se 
však okresní soud  dozvěděl,  neboť na č. l. 16 spisu se nachází úřední záznam 
Policie ČR, Okresního ředitelství, služby kriminální policie a vyšetřování 
Jindřichův Hradec ze dne 18. 10. 2002 o tom, že na obviněného J. M. byl 
Okresním soudem v Jindřichově Hradci vydán příkaz k zatčení ze dne 26. 8. 2002. 
Obviněný byl na jeho základě dne 29. 8. 2002 zatčen a samosoudcem mu byl předán 
trestní příkaz. Přes tento poznatek se Okresní soud ve Frýdku – Místku o 
uvedený trestní příkaz Okresního soudu v Jindřichově Hradci nezajímal a 
nezjišťoval si k němu další informace. Nevyžádal si pak příslušný trestní spis 
ani aktuální opis z rejstříku trestů obviněného, v důsledku čehož  nezjistil, 
že obviněný již byl zmíněným trestním příkazem k trestu obecně prospěšných 
prací ve výměře 400 hodin pravomocně odsouzen, ani to, že z něj dosud nic 
nevykonal, jelikož mu jeho výkon ještě nebyl  nařízen. Okresní soud ve Frýdku – 
Místku taktéž nezjistil, že obviněný ve věci Okresního soudu v Jindřichově 
Hradci sp. zn. 1 T 92/2001 páchal trestnou činnost ve dnech 26. – 27. 10. 2000. 

V opačném případě by pak Okresní soud ve Frýdku – Místku po zjištění výše 
uvedených skutečností musel obviněnému J. M. uložit za vícečinný souběh 
trestného činu krádeže a pokusu trestného činu úvěrového podvodu podle § 35 
odst. 2 tr. zák.  souhrnný trest, za současného zrušení výroku o trestu z 
trestního příkazu Okresního soudu v Jindřichově Hradci sp. zn. 1 T 92/2001. 
Obviněný se totiž dopustil trestné činnosti dne  26. – 27. 10. 2000 ve věci sp. 
zn. 1 T 92/2001 a dne 20. 8. 2002 ve věci sp. zn.  3 T 166/2002, přičemž první 
odsuzující rozhodnutí mu bylo vyhlášeno až dne 30. 8. 2002 doručením trestního 
příkazu ve věci sp. zn. 1 T 92/2001 (viz ustanovení § 314e odst. 5 tr. ř.).    

Nespornou skutečností je dále to, že v přezkoumávaném případě došlo k porušení 
ustanovení § 36 tr. zák. ve spojení s ustanovením § 45a odst. 1 tr. zák., neboť 
v důsledku postupného uložení dvou trestů obecně prospěšných prací ve výměře 
400 hodin a 350 hodin, když z  prvního z nich nebylo v době ukládání druhého 
trestu nic vykonáno, byla překročena nejvyšší  dovolená výměra pro tento druh 
trestu, která činí 400 hodin, jíž je nutné respektovat i tehdy, je-li 
obviněnému ukládán trest obecně prospěšných prací a předchozí trest tohoto 
druhu uložený dřívějším rozhodnutím nebyl zčásti nebo zcela vykonán.

Podle Nejvyššího soudu, jakož i podle stávající judikatury, je překročení horní 
hranice zákonné trestní sazby uložením dvou trestů stejného druhu konkrétnímu 
obviněnému nutné považovat za uložení druhu trestu, který je ve zřejmém rozporu 
s jeho účelem ve smyslu  ustanovení § 266 odst. 2 tr. ř., a tudíž podání 
stížnosti pro porušení zákona, byť jen z tohoto důvodu, je třeba označit za 
opodstatněné.

K výše vytýkaným hmotněprávním pochybením pak došlo proto, že Okresní soud ve 
Frýdku - Místku řádně nezjistil skutkový stav věci při současném hodnocení 
neúplných důkazů právě ve vztahu k ukládanému trestu ( viz § 2 odst. 5, 6 tr. 
ř.).

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem Okresního soudu ve Frýdku - Místku ze dne 8. 11. 2002, sp. zn. 3 T 
166/2002, byl porušen zákon v ustanoveních § 35 odst. 2, § 36 a § 45a odst. 1 
tr. zák. a v řízení, které mu předcházelo, též v ustanovení § 2 odst. 5, 6 tr. 
ř., v neprospěch obviněného J. M. Podle § 269 odst. 2 tr. ř. zrušil napadený 
trestní příkaz v celém rozsahu, a to včetně všech dalších rozhodnutí na zrušený 
trestní příkaz obsahově navazujících, pokud vzhledem ke změně, k níž došlo 
zrušením, pozbyla podkladu. Poté podle § 270 odst. 1 tr. ř. věc přikázal 
Okresnímu soudu ve Frýdku - Místku, aby ji v potřebném rozsahu znovu projednal 
v intencích tohoto rozsudku Nejvyššího soudu a v souladu se zákonem v ní vydal 
nové rozhodnutí s důrazem na správnost výroku o trestu. Okresní soud přitom 
musí mít na paměti, že podle        § 273 tr. ř. v novém řízení nemůže dojít ke 
změně v neprospěch obviněného, a že je podle § 270 odst. 4 tr. ř. vázán právním 
názorem, který Nejvyšší soud vyslovil, a je povinen provést nařízené procesní 
úkony. 

P o u č e n í :    Proti tomuto rozhodnutí není opravný prostředek přípustný. 

V Brně dne 9. února 2005                                        

Předseda senátu: 

JUDr.  František  H r a b e c   
