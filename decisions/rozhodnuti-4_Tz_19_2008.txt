Soud: Nejvyšší soud

Spisová značka: 4 Tz 19/2008

Datum rozhodnutí: 27.03.2008

Typ rozhodnutí: ROZSUDEK




4 Tz 19/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
března 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného F.  Š., proti pravomocnému usnesení 
Krajského soudu v Praze ze dne 12. 9. 2007, sp. zn. 12 To 298/2007,  ve věci 
vedené u Okresního soudu Praha-západ pod sp. zn. 2 T 76/2007,  a podle § 268 
odst. 2, § 269 odst. 2 a § 271 odst. 1 tr. ř.  rozhodl   t a k t o:

Usnesením Krajského soudu v Praze ze dne 12. 9. 2007, sp. zn. 12 To 298/2007 a  
v řízení předcházejícím b y l   p o r u š e n   z á k o n  v ustanoveních §  
254 odst.  1, §  256, § 228 odst. 1, § 229 odst. 2 a § 225 odst. 1 tr. ř. v 
neprospěch obviněného F. Š. 

Napadené usnesení se v části týkající se obviněného F. Š.  z r u š u j e. 
Současně se  z r u š u j e  výrok o náhradě škody z rozsudku Okresního soudu 
Praha – západ ze dne 13. 7. 2007, sp. zn. 2 T 76/2007, kterým byla obviněnému 
F. Š. uložena povinnost zaplatit společně a nerozdílně spolu s obviněným M. Š. 
poškozenému J. C. podle § 228 odst. 1 tr. ř. škodu ve výši 1.650,- Kč a kterým 
byl  podle § 229 odst. 2 tr. ř. poškozený J. C. se zbytkem svého nároku odkázán 
na řízení ve věcech občanskoprávních, a to v části týkající se obviněného F. 
Š.   

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle  § 226 písm. c) tr. ř. se obviněný F. Š.  z p r o š ť u j e obžaloby 
státního zástupce Okresního státního zastupitelství Praha – západ ze dne 14. 5. 
2007, sp. zn. ZT 53/2007, a to pro skutek popsaný v bodě 3) obžaloby 
spočívající v tom, že měl se spoluobviněným M. Š. dne 30. 1. 2007 v obci J. u 
P. – R., okres P. – z., po vniknutí na oplocený pozemek před rodinným domem  
vstoupit do odemčené k domu přilehlé dílny a odcizit odtud ke škodě poškozeného 
J. P. pětistrunné banjo v hodnotě 2.000,- Kč, který byl kvalifikován obžalobou 
jako trestný čin porušování domovní svobody podle § 238 odst. 1, 2 tr. zák. a 
krádeže podle § 247 odst. 1 písm. b), e), odst. 2 tr. zák., a dále pro skutek 
popsaný v bodě 5) obžaloby spočívající v tom, že měl dne 30. 1. 2007 se 
spoluobviněným M. Š. v obci J. – R., v P., okres P. – z., vyháčkovat přední 
dveře u zde zaparkovaného vozidla zn. Fiat Uno 1.7,  vniknout dovnitř se 
záměrem popojet mimo obytnou zástavbu a odcizit benzin, nepodařilo se jim však 
nastartovat a z vozidla tak měli odcizit autorádio zn. JVC v hodnotě 1.300,- Kč 
ke škodě poškozeného J. C. a poškozením spínací skříňky mu způsobit škodu ve 
výši 350,- Kč, který byl kvalifikován obžalobou jako trestný čin neoprávněného 
užívání cizí věci podle § 249 odst. 1 tr. zák. a poškozování cizí věci podle § 
257 odst. 1 tr. zák.

Podle § 229 odst. 3 tr. ř. se poškozený J. C. s nárokem na náhradu škody proti 
obviněnému F. Š. odkazuje na řízení ve věcech občanskoprávních.

Podle  § 256 tr. ř. se zamítá odvolání obviněného F. Š. podané do výroku o 
trestu z rozsudku Okresního soudu Praha – západ ze dne 13. 7. 2007, sp. zn.  2 
T 76/2007.

Odůvodnění:

Obžalobou státního zástupce Okresního státního zastupitelství Praha – západ ze 
dne 14. 5. 2007, sp. zn. ZT 53/2007, byli obvinění M. Š. a F. Š. obžalováni ze 
spáchání celkem 6 útoků proti cizímu majetku spáchaných ve formě 
spolupachatelství podle ustanovení § 9 odst. 2 tr. zák. a naplňujících skutkové 
podstaty trestných činů porušování domovní svobody podle § 238 odst. 1, 2 tr. 
zák., krádeže podle § 247 odst. 1 písm. b), e), odst. 2  tr. zák. (dílem 
dokonaný, dílem ve stadiu pokusu podle § 8 odst. 1 tr. zák.), poškozování cizí 
věci podle  §  257 odst. 1 tr. zák. a neoprávněného užívání cizí věci podle § 
249 odst. 1  tr. zák.

Následně byl obviněný M. Š. rozsudkem Okresního soudu Praha – západ ze dne 13. 
7. 2007, sp. zn. 2 T 76/2007, ve znění opravného usnesení téhož soudu ze dne 2. 
8. 2007, uznán vinným všemi šesti útoky shora uvedených trestných činů 
popsaných v obžalobě. Obviněný F. Š. byl uvedeným rozsudkem uznán vinným ze 
spáchání pouze 4 útoků ve formě spolupachatelství, přičemž nebyl uznán vinným 
útokem popsaným v bodě 3) obžaloby spočívajícím v tom, že měl se spoluobviněným 
M. Š. dne 30. 1. 2007 v obci J. u P. – R., okres P. – z., po vniknutí na 
oplocený pozemek před rodinným domem  vstoupit do odemčené k domu přilehlé 
dílny a odcizit odtud ke škodě poškozeného J. P. pětistrunné banjo v hodnotě 
2.000,- Kč a dále nebyl uznán vinným pro skutek popsaný v bodě 5) obžaloby 
spočívající v tom, že měl dne 30. 1. 2007 se spoluobviněným M. Š. v obci J. – 
R., v P. ul., okres P. – z. vyháčkovat přední dveře u zde zaparkovaného vozidla 
zn. Fiat Uno 1.7,  vniknout dovnitř se záměrem popojet mimo obytnou zástavbu a 
odcizit benzin, nepodařilo se jim však nastartovat a z vozidla tak měli odcizit 
autorádio zn. JVC v hodnotě 1.300,- Kč ke škodě poškozeného J. C. a poškozením 
spínací skříňky mu způsobit škodu ve výši 350,- Kč.

Za uvedené jednání byl obviněný F. Š. podle ustanovení § 238 odst. 2 tr. zák. 
za použití § 35 odst. 1 tr. zák. odsouzen k úhrnnému trestu odnětí svobody v 
trvání 12 měsíců, pro jehož výkon byl podle § 39a odst. 2 písm. b) tr. zák. 
zařazen do věznice s dozorem. Trest byl uložen i obviněnému M. Š. Podle § 228 
odst. 1 tr. ř. byla obviněným M. Š. a F. Š. uložena povinnost společně a 
nerozdílně zaplatit poškozenému J. C. škodu ve výši 1.650,- Kč  a poškozené K. 
S. škodu ve výši 2.200,- Kč. Podle § 229 odst. 2 tr. ř. byli poškození J. C. a 
K. S. odkázáni se zbytky svých nároků na náhradu škody na řízení ve věcech 
občanskoprávních. 

Proti rozsudku Okresního soudu Praha – západ ze dne 13. 7. 2007, sp. zn. 2 T 
76/2007, podali obvinění M. Š. i F. Š. odvolání, která směřovala původně pouze 
do výroků o trestech, avšak v rámci veřejného zasedání konaného u Krajského 
soudu v Praze byly odvolací námitky obviněných rozšířeny i na výrok o náhradě 
škody poškozenému J. C. Krajský soud v Praze poté usnesením ze dne 12. 9. 2007, 
sp. zn. 12 To 298/2007, odvolání obou obviněných podle ustanovení § 256 tr. ř. 
jako nedůvodná zamítl.  

Proti usnesení Krajského soudu v Praze ze dne 12. 9. 2007, sp. zn. 12 To 
298/2007, podal ministr spravedlnosti České republiky stížnost pro porušení 
zákona ve prospěch obviněného F. Š. Vytkl v ní, že zákon byl porušen v 
ustanoveních § 254 odst. 1,  § 256, § 225 odst. 1, § 226 písm. c), § 228 odst. 
1 a § 229 odst. 2 tr. ř. v neprospěch obviněného F. Š.  

V odůvodnění stížnosti pro porušení zákona ministr spravedlnosti uvedl, že 
rozhodující soudy obou stupňů v předmětné věci důsledně nerespektovaly výše 
uvedená zákonná ustanovení, neboť obviněný F. Š. nebyl rozsudkem Okresního 
soudu Praha – západ ze dne 13. 7. 2007, sp. zn. 2 T 76/2007, uznán vinným z 
útoků uvedených v bodě 3)  a v bodě 5) obžaloby státního zástupce Okresního 
státního zastupitelství Praha – západ ze dne 14. 5. 2007, sp. zn. ZT 53/2007, 
takže v tomto rozsahu měl být předmětné obžaloby zproštěn  podle ustanovení § 
226 písm. c) tr. ř.  Navíc pokud obviněný F. Š. nebyl za trestné jednání vůči 
J. C.  (popsané v bodě 5 předmětné obžaloby) odsouzen, nemohl být vůči němu ani 
zavázán k náhradě škody. Stejně tak neměl být poškozený J. C. odkazován se 
zbytkem svého nároků vůči obviněnému F. Š. na řízení ve věcech občanskoprávních 
podle § 229 odst. 2 tr. ř. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Krajského soudu v Praze ze dne 12. 9. 2007, sp. zn. 12 To 298/2007 a v řízení 
předcházejícím byl porušen zákon  v neprospěch obviněného F. Š. ve vytýkaném 
směru, aby podle § 269 odst. 2 tr. ř. napadené usnesení v části týkající se 
obviněného F. Š. zrušil a dále postupoval podle § 270 odst. 1 nebo § 271 odst. 
1 tr. ř.   

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že Okresní soud Praha – západ jako soud prvního stupně v předmětné 
věci dospěl při svém rozhodování v rámci hodnocení důkazů k závěru, že obviněný 
F. Š. nespáchal skutky uvedené v bodě 3) a v bodě 5) obžaloby státního zástupce 
Okresního státního zastupitelství Praha – západ ze dne 14. 5. 2007, sp. zn. ZT 
53/2007. Z výroku o vině i z odůvodnění citovaného rozsudku jednoznačně 
vyplývá, že obviněný F. Š. se nedopustil jednání popsaného v bodech 3) a 5) 
předmětné obžaloby.  

Podle ustanovení § 225 odst. 1 tr. ř. nebude-li věc vrácena státnímu zástupci 
podle  § 221 tr.ř., předložena k rozhodnutí o příslušnosti podle § 222 odst. 1 
tr. ř. či postoupena jinému orgánu podle § 222 odst. 2 tr.ř. a nedoje-li k 
zastavení trestního stíhání podle § 223 tr.ř., k podmíněnému zastavení 
trestního stíhání nebo schválení narovnání podle § 223a tr. ř. nebo k jeho 
přerušení podle § 224 tr. ř., rozhodne soud rozsudkem, zda se obviněný uznává 
vinným nebo zda se obžaloby zprošťuje.  

Podle ustanovení § 226 písm. c) tr. ř. soud zprostí obžalovaného obžaloby, 
jestliže na základě důkazů předložených v hlavním líčení státním zástupcem a 
případně doplněných soudem, a to i k návrhu ostatních stran, nebylo prokázáno, 
že tento skutek spáchal obžalovaný.  

	

Pokud Okresní soud Praha – západ při svém rozhodování dospěl k závěru, že 
obviněný F. Š. nespáchal skutky uvedené v bodech 3) a 5) předmětné obžaloby, 
bylo na místě postupovat podle ustanovení § 226 písm c) tr. ř. a obviněného F. 
Š. v tomto rozsahu předmětné obžaloby zprostit. V případě projednávané trestní 
věci se nepochybně jednalo  o dílčí útoky pokračujícího trestného činu krádeže. 

Podle ustanovení § 12 odst. 12 tr. ř. se skutkem podle tohoto zákona rozumí též 
dílčí útok pokračujícího trestného činu, není-li výslovně stanoveno jinak. Z 
citovaného ustanovení vyplývá, že ohledně každého útoku popsaného v žalobním 
návrhu musí soud výslovně rozhodnout, a to buď odsuzujícím nebo zprošťujícím 
výrokem, což v daném případě učiněno nebylo. Rozsudek Okresního soudu Praha – 
západ ze dne 13. 7. 2007, sp. zn. 2 T 76/2007,  zprošťující výrok ve vztahu k 
obviněnému F. Š. ohledně bodů 3) a 5) předmětné obžaloby neobsahuje.  

K otázce náhrady škody Nejvyšší soud České republiky uvádí, že podle ustanovení 
§ 228 odst. 1 tr. ř. odsuzuje-li soud obviněného pro trestný čin, kterým 
způsobil jinému majetkovou škodu, uloží mu zpravidla v rozsudku, aby ji 
poškozenému nahradil, jestliže byl nárok včas uplatněn (§ 43 odst. 3 tr. ř.); 
nebrání-li tomu zákonná překážka, soud uloží obviněnému vždy povinnost k 
náhradě škody, jestliže je výše škody součástí popisu skutku uvedeného ve 
výroku rozsudku, jímž se obviněný uznává vinným, a škoda v této výši nebyla 
dosud nahrazena.   

Podle ustanovení § 229 odst. 2 tr. ř. na řízení ve věcech občanskoprávních, 
popřípadě na řízení před jiným příslušným orgánem, odkáže soud poškozeného také 
se zbytkem jeho nároku, jestliže mu nárok z jakéhokoli důvodu přizná jen z 
části. 

Je však nutno podotknout, že základním předpokladem k tomu, aby mohl být 
obviněný zavázán k náhradě škody poškozenému podle ustanovení § 228 odst. 1 tr. 
ř. je, že bude konkrétním skutkem, resp. útokem, jímž byla škoda způsobena, 
uznán vinným. V daném případě byla obviněnému F. Š. rozsudkem Okresního soudu 
Praha – západ ze dne 13. 7. 2007, sp. zn. 2 T 76/2007, ohledně skutku uvedeného 
v bodě 5) předmětné obžaloby,  o kterém bylo prokázáno, že jej nespáchal, 
uložena povinnost zaplatit společně a nerozdílně spolu s obviněným M. Š. 
poškozenému J. C. škodu ve výši 1.650,- Kč a současně podle § 229 odst. 2 tr. 
ř. byl poškozený J. C. se zbytkem svého nároku odkázán na řízení ve věcech 
občanskoprávních.  

	

Za situace, kdy obviněný F. Š. nebyl za trestné jednání vůči J. C.  (popsané v 
bodě 5 předmětné obžaloby státního zástupce Okresního státního zastupitelství 
Praha – západ ze dne 14. 5. 2007, sp. zn. ZT 53/2007) odsouzen, nemohl být vůči 
němu ani zavázán k náhradě škody. Stejně tak neměl být poškozený J. C. 
odkazován se zbytkem svého nároků vůči obviněnému F. Š. na řízení ve věcech 
občanskoprávních podle § 229 odst. 2 tr. ř., nýbrž mělo být aplikováno 
ustanovení § 229 odst. 3 tr. ř., podle kterého jestliže soud obžalovaného 
obžaloby zprostí, odkáže poškozeného s jeho nárokem na náhradu škody vždy na 
řízení ve věcech občanskoprávních, popřípadě na řízení před jiným příslušným 
orgánem. 

Podle ustanovení § 254 odst. 1 tr. ř. odvolací soud, nezamítne-li nebo 
neodmítne-li odvolání podle § 253 tr. ř., přezkoumá zákonnost a odůvodněnost 
jen těch oddělitelných výroků rozsudku, proti nimž bylo podáno odvolání, i 
správnost postupu řízení, které jim předcházelo, a to z hlediska vytýkaných 
vad. K vadám, které nejsou odvoláním vytýkány, odvolací soud přihlíží, jen 
pokud mají vliv na správnost výroků, proti nimž bylo podáno odvolání. 

Podle ustanovení § 256 tr. ř. odvolací soud odvolání zamítne, shledá-li, že 
není důvodné.   

	

Odvolací soud však nedostál své přezkumné  povinnosti, když přehlédl, že 
rozsudek  Okresního soudu Praha – západ ze dne 13. 7. 2007, sp. zn. 2 T 
76/2007,  je vadný ve výroku  o náhradě škody obviněného F. Š. vůči poškozenému 
J. C., neboť nemá věcný podklad v odsuzujícím výroku o vině.    

V návaznosti na výše uvedené skutečnosti je třeba přisvědčit názoru ministra 
spravedlnosti uvedenému ve stížnosti pro porušení zákona, že v důsledku výše 
specifikovaného pochybení Okresního soudu Praha - západ došlo k porušení zákona 
v neprospěch obviněného F. Š., přičemž ani Krajský soud v Praze jako soud 
odvolací v projednávané věci nedostál své přezkumné povinnosti, když odvolání 
obviněného F. Š. jako nedůvodné zamítl. V důsledku toho došlo usnesením 
Krajského soudu v Praze ze dne 12. 9. 2007, sp. zn. 12 To 298/2007 a  v řízení 
předcházejícím k porušení zákona v ustanoveních § 254 odst. 1, § 256, § 228 
odst. 1, § 229 odst. 2 a § 225 odst. 1 tr. ř. v neprospěch obviněného F. Š.  

Nejvyšší soud České republiky proto podle § 268 odst. 2 tr. ř. vyslovil, že 
pravomocným usnesením Krajského soudu v Praze ze dne 12. 9. 2007, sp. zn. 12 To 
298/2007 a  v řízení předcházejícím byl porušen zákon v ustanoveních § 254 
odst. 1, § 256, § 228 odst. 1, § 229 odst. 2 a § 225 odst. 1 tr. ř. v 
neprospěch obviněného F. Š., podle  § 269 odst. 2 tr. ř. napadené usnesení v 
části týkající se obviněného F. Š. zrušil, současně zrušil i  výrok o náhradě 
škody rozsudku Okresního soudu Praha – západ ze dne 13. 7. 2007, sp. zn. 2 T 
76/2007, kterým byla obviněnému F. Š. uložena povinnost zaplatit společně a 
nerozdílně spolu s obviněným M. Š. poškozenému J. C. podle § 228 odst. 1 tr. ř. 
škodu ve výši 1.650,- Kč a kterým byl  podle § 229 odst. 2 tr. ř. poškozený J. 
C. se zbytkem svého nároku odkázán na řízení ve věcech občanskoprávních, a to v 
části týkající se obviněného F. Š.  a zrušil též všechna další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Při splnění podmínek uvedených v ustanovení § 271 odst. 1 tr. ř. Nejvyšší soud 
České republiky rozhodl ve věci sám a podle § 226 písm. c) tr. ř. obviněného F. 
Š. zprostil obžaloby státního zástupce Okresního státního zastupitelství Praha 
– západ ze dne 14. 5. 2007, sp. zn. ZT 53/2007, a to pro skutky popsané v 
bodech 3) a 5) obžaloby, neboť nebylo prokázáno, že tyto skutky spáchal 
obviněný F. Š.  

Podle § 229 odst. 3 tr. ř. Nejvyšší soud České republiky odkázal poškozeného J. 
C. s jeho nárokem na náhradu škody proti obviněnému F. Š. na řízení ve věcech 
občanskoprávních.

Dále Nejvyšší soud České republiky podle ustanovení § 256 tr. ř. zamítl 
odvolání obviněného M. Š. podané do výroku o trestu z rozsudku Okresního soudu 
Praha – západ ze dne 13. 7. 2007, sp. zn. 2 T 76/2007.

Poučení: Proti tomuto rozhodnutí není opravný prostředek přípustný.

V Brně dne 27. března 2008

Předseda senátu:

JUDr. J. P.
