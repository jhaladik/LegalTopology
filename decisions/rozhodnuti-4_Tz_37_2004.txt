Soud: Nejvyšší soud

Spisová značka: 4 Tz 37/2004

Datum rozhodnutí: 31.03.2004

Typ rozhodnutí: ROZSUDEK




4 Tz 37/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            31. března 2004 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného L. P., proti 
pravomocnému trestnímu příkazu Obvodního soudu pro Prahu 1 ze dne 16. 3. 2002, 
čj. 1 T 67/2002-54, a pravomocnému rozsudku Obvodního soudu pro Prahu 4 ze dne 
31. května 2002,  čj. 5 T 26/2002-80, 

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

I. Pravomocným trestním příkazem Obvodního soudu pro Prahu 1 ze dne 16. 3. 
2002, č. j. 1 T 67/2002-54,  b y l  v ustanoveních § 36 a § 45a odst. 1 tr. 
zák., a v řízení, které mu předcházelo v ustanoveních § 2 odst. 5, odst. 6 tr. 
ř., p o r u š e n      z á k o n  v neprospěch obviněného L. P.

Tento trestní příkaz  s e  v celém rozsahu  z r u š u j e .

Dále se zrušují všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1  s e   p ř i k a z u j e ,  aby věc v potřebném 
rozsahu znovu projednal a rozhodl.  

II. Podle § 268 odst. 1 písm. a) tr. ř. se stížnost pro porušení zákona proti 
pravomocnému rozsudku Obvodního soudu pro Prahu 4 ze dne 31. května 2002,  čj. 
5 T 26/2002-80, zamítá.

O d ů v o d n ě n í :

Pravomocným trestním příkazem Obvodního soudu pro Prahu 1 ze dne 5. 2. 2002,    
čj. 6 T 9/2002-61, byl obviněný L. P., uznán vinným jednak trestným činem 
krádeže podle § 247 odst. 1 písm. b), e) tr. zák., jednak trestným činem 
poškozování cizí věci podle § 257 odst. 1 tr. zák., kterého se dopustil dne 27. 
11. 2001, v době kolem 8.45 hod. v P., když vypáčil zámek levých předních dveří 
u zaparkovaného  motorového vozidla tov. zn. Opel Kadett majitele poškozeného 
V. P., do tohoto vozidla vnikl a vyndal z něj osobní tašku v hodnotě 500,- Kč, 
kterou si položil na chodník, přičemž však byl vyrušen poškozeným, z vozidla 
vyskočil a snažil se z místa činu uprchnout a přitom ulomil zpětné zrcátko 
levých předních dveří v hodnotě 5.270,- Kč, ačkoliv byl rozsudkem Obvodního 
soudu pro Prahu 5 ze dne 15. 9. 1998, sp. zn. 19 T 59/98, který nabyl právní 
moci téhož dne, odsouzen mimo jiné i  pro trestný čin krádeže podle § 247 odst. 
1 písm. b), odst. 3 písm. b) tr. zák. k úhrnnému trestu odnětí svobody v délce 
trvání dva a půl roku se zařazením pro výkon tohoto trestu do věznice s 
ostrahou a tento trest vykonal dne 22. 3. 2000.  Za to mu byl podle § 45 odst. 
1, odst. 2 a § 45a odst. 1 tr. zák. s přihlédnutím k § 314e odst. 2 tr. ř. a za 
použití § 35 odst. 1 tr. zák. (správný výrok měl znít podle § 247 odst. 1, § 35 
odst. 1  a § 45a odst. 1 tr. zák.) uložen úhrnný trest obecně prospěšných prací 
ve výměře 400 hodin.  Poškozený V. P. byl podle § 229 odst. 1 tr. ř. se svým 
nárokem na náhradu škody odkázán na řízení ve věcech občanskoprávních. Trestní 
příkaz byl obviněnému doručen dne 8. 3. 2002 a právní moci nabyl dne 18. 3. 
2002.

Dalším trestním příkazem Obvodního soudu pro Prahu 1 ze dne 16. 3. 2002, čj. 1 
T 67/2002-54, byl obviněný L. P. uznán vinný trestným činem krádeže podle  § 
247 odst. 1 písm. e) tr. zák. na tom skutkovém základě, že dne 14. 3. 2002 v P. 
v  O. T. S., a. s., v oddělení hračky odcizil zboží v celkové hodnotě 1.499,- 
Kč ku škodě výše uvedené organizace, a tohoto jednání se dopustil, ačkoliv byl 
rozsudkem Obvodního soudu pro Prahu 5, sp.zn. 19 T 59/98, pravomocným dnem 15. 
9. 1998, odsouzen pro trestný čin krádeže podle § 247 tr. zák. k nepodmíněnému 
trestu odnětí svobody a z výkonu trestu byl dne 22. 3. 2000 propuštěn. Za to 
byl odsouzen podle § 247 odst. 1, § 45 odst. 1, odst. 2 a § 45a odst. 1 tr. 
zák. k trestu obecně prospěšných prací ve výměře 300 hodin. Trestní příkaz byl 
obviněnému doručen dne 16. 3. 2002 a právní moci nabyl dne 28. 3. 2002.

Konečně rozsudkem Obvodního soudu pro Prahu 4 ze dne 31. května 
2002,                čj. 5 T 26/2002-80, byl obviněný L. P. uznán vinný 
trestným činem krádeže podle § 247 odst. 1 písm. e) tr. zák., kterého se 
dopustil tím, že dne 26. 10. 2001 v P. v prostorách O. K. odcizil z volného 
prodeje sadu příborů zn. Toner v hodnotě  1.090,- Kč ke škodě společnosti K. 
Česká republika, v. o. s., a tohoto jednání se dopustil přesto, že byl 
rozsudkem Obvodního soudu pro Prahu 5 ze dne 15. 9. 1998, sp. zn.    19 T 
59/98, odsouzen mimo jiné pro trestný čin krádeže podle § 247 odst. 1 písm. b), 
odst. 3 písm. b) tr. zák. k nepodmíněnému trestu odnětí svobody v trvání dvou 
let a šesti měsíců, který vykonal dne 22. 3. 2000. Za to mu byl podle § 247 
odst. 1, § 45 odst. 1 a § 45a odst. 1 tr. zák., uložen další  trest obecně 
prospěšných prací ve výměře 250 hodin. Tento rozsudek nabyl právní moci dne 15. 
2. 2003, když proti němu nebylo podáno odvolání.

Proti pravomocnému rozsudku Obvodního soudu pro Prahu 4 ze dne 31. května 2002, 
čj. 5 T 26/2002-80 a proti pravomocnému trestnímu příkazu Obvodního soudu pro 
Prahu 1 ze dne 16. 3. 2002,  čj. 1 T 67/2002-54, podal ministr spravedlnosti 
České republiky stížnost pro porušení zákona ve prospěch obviněného L. P. 
Obvodnímu soudu pro Prahu 4 vytýká, že výrokem o trestu z rozsudku ze dne 31. 
května 2002, čj. 5 T 26/2002-80, byl porušen zákon v ustanovení § 35 odst. 2 
tr. zák., protože trestná činnost v této věci byla spáchána dříve než byl 
obviněnému doručen trestní příkaz Obvodního soudu pro Prahu 1  sp. zn. 6 T 
9/2002, tj. dne 9. 3. 2002 (správně 8. 3. 2002), a obviněnému měl být tudíž 
uložen souhrnný trest. Současně však uvedeným rozhodnutím byl  porušen zákon i 
v  ustanovení § 36 tr. zák., neboť Obvodní soud pro Prahu 4 překročil nejvyšší 
možnou výměru trestu obecně prospěšných prací, která je stanovena v § 45a odst. 
1 tr. zák. v maximální výměře 400 hodin. Obvodnímu soudu pro Prahu 1 stížnost 
pro porušení zákona vytýká, že trestním příkazem ze dne 16. 3. 2002, sp. zn. 1 
T 67/2002, kterým byl obviněnému uložen trest obecně prospěšných prací ve 
výměře 300 hodin, byl porušen zákon v ustanoveních § 36 a § 45a  odst. 1 tr. 
zák., neboť trest uložený obviněnému L. P. výše uvedeným rozsudkem ve výměře 
250 hodin obecně prospěšných prací s dosud nevykonanou částí dříve uloženého 
trestu obecně prospěšných prací trestním příkazem Obvodního soudu pro Prahu 1 
ze dne 5. 2. 2002,  sp. zn.  6 T 9/2002, která činila 400 hodin obecně 
prospěšných prací, přesahuje nejvyšší výměru dovolenou trestním zákonem pro 
tento druh trestu. Ministr spravedlnosti proto navrhl, aby Nejvyšší soud podle 
§ 268 odst. 2 tr. ř. vyslovil, že trestním příkazem Obvodního soudu pro Prahu 1 
ze dne 16. 3. 2002, sp. zn. 1 T 67/2002, v ustanovení § 2 odst. 5, odst. 6   
tr. ř. vzhledem k ustanovení § 36 a § 45a  odst. 1 tr. zák. a rozsudkem 
Obvodního soudu pro Prahu 4 ze dne 31. 5. 2002, sp. zn. 5 T 26/2002, v 
ustanovení § 2 odst. 5, odst. 6 tr. ř. vzhledem k ustanovení § 35 odst. 2, § 36 
a § 45a odst. 1 tr. zák., byl porušen zákon v neprospěch obviněného L. P., aby 
podle § 269 odst. 2 tr. ř. v napadeném rozsahu obě uvedená rozhodnutí zrušil a 
dále postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen jen trestním příkazem Obvodního 
soudu pro Prahu 1 ze dne 16. 3. 2002, čj. 1 T 67/2002-54. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V řízení  před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací může soud uložit ve 
výměře od 50 do 400 hodin.

Je třeba přisvědčit stížnosti pro porušení zákona, že  Obvodní soud pro Prahu 1 
při vydání napadeného trestního příkazu se citovanými ustanoveními trestního 
řádu a trestního zákona neřídil. Při vydání trestního příkazu ze dne 16. 3. 
2002, čj.1 T 67/2002-54, kterým byl obviněnému L. P. uložen trest obecně 
prospěšných prací ve výměře 300 hodin, Obvodní soud pro Prahu 1 pochybil, neboť 
již existoval trestní příkaz Obvodního soudu pro Prahu 1 ze dne 5. 2. 2002, čj. 
6 T 9/2002-61, jenž byl obviněnému doručen dne 8. 3. 2002 a kterým mu byl 
uložen trest obecně prospěšných prací ve výměře 400 hodin, o čemž se soudkyně 
mohla velmi snadno přesvědčit připojením příslušného spisu podle lustračního 
záznamu na návrhu potrestání. Ze skutečnosti, že k doručení tohoto trestního 
příkazu došlo jen týden před vydáním napadeného trestního příkazu tak muselo 
být zřejmé, že výkon uloženého trestu obecně prospěšných prací nemohl být ani 
jen nařízen, natož vykonán, což ostatně vyplývá i z následné zprávy Probační a 
mediační služby ČR, středisko Praha 5, ze dne 13. 11. 2003, když k tomuto datu 
bylo z uvedeného trestu vykonáno pouze 8 hodin. Obvodní soud pro Prahu 1 
nezjistil skutkový stav věci v rozsahu nezbytném pro rozhodnutí o trestu a 
porušil tak povinnosti vyplývající z ustanovení § 2  odst. 5, odst. 6 tr. ř. a 
přímým důsledkem této skutečnosti pak bylo překročení maximálně přípustné 
výměry trestu obecně prospěšných prací ve smyslu §  36 a § 45a odst. 1 tr. zák. 
Tímto rozhodnutím byl tudíž uložen trest, který je ve zřejmém nepoměru ke 
stupni nebezpečnosti činu pro společnost a stížnost pro porušení zákona byla 
proto shledána přípustnou podle § 266 odst. 2 tr. ř.

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného L. P. v ustanoveních 
uvedených ve výrokové části tohoto rozsudku. Podle § 269 odst. 2 tr. ř. pak 
zrušil napadený trestní příkaz v celém rozsahu, včetně všech dalších 
rozhodnutí, na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu  a Obvodnímu soudu pro Prahu 1 podle § 
270 odst. 1 tr. ř. přikázal, aby věc v potřebném rozsahu znovu projednal a 
rozhodl. Konkrétně to znamená, že Obvodní soud pro Prahu 1 v trestní věci sp. 
zn. 1 T 67/2002  znovu rozhodne o návrhu Obvodního státního zastupitelství pro 
Prahu 1 ze dne 15. 3. 2002, čj. 1 Zk 100/2002-3, na potrestání obviněného L. P. 
Shledá-li jej opět vinným uloží mu trest za dodržení zásady uvedené v 
ustanovení § 36 tr. zák. V této souvislosti se Obvodnímu soudu pro Prahu 1 
zároveň připomíná, že je vázán právním názorem zde Nejvyšším soudem vyjádřeným 
(§ 270 odst. 4 tr. ř.), jakož  i zásadou vyplývající z ustanovení § 273 věty 
první tr. ř., tj. vyslovil-li Nejvyšší soud, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch.

Naproti tomu Nejvyšší soud nemohl ke stejnému závěru a k obdobnému rozhodnutí 
dospět v trestní věci Obvodního soudu pro Prahu 4 sp. zn. 5 T 26/2002. To 
proto, že nic nenasvědčovalo tomu, že by tento soud v řízení, které předcházelo 
vydání stížností pro porušení zákona napadeného rozsudku, si počínal tak, aby 
mu mohlo být vytknuto nerespektování ustanovení § 2 odst. 5, odst. 6 tr. ř.  
Již v několika svých rozhodnutích (viz např. usnesení z 26. února 2004 sp. zn.  
4 Tz 30/2004) Nejvyšší soud učinil závěr, že stížnost pro porušení zákona je v 
případech, kdy na podkladě nově najevo vyšlých skutečností či důkazů je zřejmé, 
že rozhodnutím byl objektivně porušen zákon, přípustná jen tehdy, nelze-li 
nápravy dosáhnout obnovou trestního řízení, která má před řízením o stížnosti 
pro porušení zákona přednost.  

V projednávané trestní věci uvádí ministr spravedlnosti jako důvod pro podání 
stížnosti pro porušení zákona, že rozhodnutím Obvodního soudu pro Prahu 4 ve 
věci vedené pod sp. zn. 5 T 26/2002 nebyl obviněnému L. P. uložen souhrnný 
trest za trestnou činnost spáchanou před doručením trestního příkazu Obvodního 
soudu pro Prahu 1 sp. zn. 6 T 9/2002 dne 9. 3. 2002.

Základní význam má v této souvislosti skutečnost, že uvedené pochybení 
Obvodního soudu pro Prahu 4 bylo způsobeno tím, že jmenovaný obvodní soud v 
době rozhodování ve věci vedené pod sp. zn. 5 T 26/2002 nevěděl o existenci 
předchozích dvou odsouzení obviněného L. P., neboť s ohledem na velmi krátký 
časový odstup  mezi vydáním obou v úvodu citovaných trestních příkazů Obvodního 
soudu pro Prahu 1 a vyhlášením napadeného rozsudku Obvodního soudu pro Prahu 4, 
nebylo v době rozhodování Obvodního soudu pro Prahu 4 žádné z těchto odsouzení 
vykazováno v opisu rejstříku trestů ze dne 8. 5. 2002, což ani nemohlo být, 
protože trestní list ve věci  6 T 9/2002 byl rejstříku trestů zaslán dne 16. 9. 
2002 a ve věci 1 T 67/2002 dne 17. 1. 2003. Z toho je zřejmé, že Obvodní soud 
pro Prahu 4 neměl k disposici žádný reálný prostředek jak se tuto skutečnost 
dovědět, aby k ní mohl při rozhodování přihlédnout. 

Podle § 278 odst. 1 tr. ř. se povolí obnova řízení, které skončilo pravomocným 
rozsudkem, vyjdou-li najevo skutečnosti nebo důkazy soudu dříve neznámé, které 
by mohly samy o sobě nebo ve spojení se skutečnostmi a důkazy známými už dříve 
odůvodnit jiné rozhodnutí o vině nebo o přiznaném nároku poškozeného na náhradu 
škody, anebo vzhledem k nimž by původně uložený trest byl ve zřejmém nepoměru k 
stupni nebezpečnosti činu pro společnost nebo k poměrům pachatele nebo uložený 
druh trestu by byl ve zřejmém rozporu s účelem trestu. Za nové skutečnosti  se 
považují takové skutečnosti, které nebyly předmětem dokazování nebo zjišťování 
před rozhodnutím, jehož se návrh na obnovu týká. Skutečností dříve příslušnému 
orgánu neznámou je objektivně existující jev, který v téže věci nebyl 
dokazován, ale může mít vliv na zjištění skutkového stavu v rozsahu nezbytném 
pro rozhodnutí.

Z hlediska úvah o ukládání trestu je nepochybně předchozí odsouzení obviněného 
L. P. dvěmi trestními příkazy Obvodního soudu pro Prahu 1, z nichž jeden byl   
k projednávané věci ve vztahu souhrnnosti, významnou novou skutečností ve 
smyslu § 278 odst. 1 tr. ř. Pro úplnost je ovšem nutno dodat, že zcela jiná 
situace by nastala v případě, že by soudu bylo nebo s ohledem na větší časový 
odstup mohlo být známo předchozí odsouzení obviněného, které by mělo shora 
popsané účinky na ukládaný trest. Potom by se nejednalo o novou skutečnost či 
důkaz soudu dříve neznámý, takže by nebyly splněny podmínky pro povolení obnovy 
řízení uvedené v § 278 odst. 1 tr. ř. K nápravě vadného rozhodnutí by tedy 
musel být použit institut stížnosti pro porušení zákona, přičemž by zákon byl 
porušen mimo jiné i v ustanovení § 2 odst. 5, odst. 6 tr. ř.

Podle názoru Nejvyššího soudu  v této  trestní věci je naplněn základní 
předpoklad pro podání návrhu na obnovu řízení podle § 278 odst. 1 tr. ř. Za 
této situace bylo třeba využít k nápravě napadeného rozhodnutí institut obnovy 
řízení a podat návrh na obnovu řízení. Z důvodů výše podrobně rozvedených potom 
vyplývá, že nezákonný stav nelze v daném případě řešit cestou stížnosti pro 
porušení zákona, neboť je nutné přijmout restriktivní výklad ustanovení § 266 
odst. 1. tr. ř. směřující k závěru o nepřípustnosti stížnosti pro porušení 
zákona v případech, které lze podle platné právní úpravy řešit jiným mimořádným 
opravným prostředkem než stížností pro porušení zákona.

Nejvyšší soud současně dodává, že se nezabýval dalšími zákonnými předpoklady 
pro podání návrhu na obnovu řízení proti výroku o trestu (zda je trest ve 
zřejmém nepoměru k stupni nebezpečnosti činu pro společnost nebo k poměrům 
pachatele nebo zda uložený druh trestu je ve zřejmém rozporu s účelem trestu), 
neboť tyto předpoklady jsou zákonem stanoveny zcela stejně jako u stížnosti pro 
porušení zákona, nejedná se tedy o odlišné předpoklady těchto opravných 
prostředků, proto jejich posouzení nemůže změnit závěr o nepřípustnosti 
stížnosti pro porušení zákona v dané věci. Posouzení těchto předpokladů bude 
věcí soudu rozhodujícího o obnově řízení, bude-li návrh na obnovu řízení podán.

Na základě výše uvedených skutečností dospěl Nejvyšší soud k závěru, že 
stížnost pro porušení zákona podaná proti rozsudku Obvodního soudu pro Prahu 4 
ze dne 31. května 2002, čj. 5 T 26/2002-80, není přípustná, a proto ji podle § 
268 odst. 1 písm. a) tr. ř. zamítl.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 31. března 2004

Předseda senátu:

JUDr. Juraj  M a l i k   

	

	
