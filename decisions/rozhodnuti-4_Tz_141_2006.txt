Soud: Nejvyšší soud

Spisová značka: 4 Tz 141/2006

Datum rozhodnutí: 31.10.2006

Typ rozhodnutí: Rozsudek




4 Tz 141/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 31. října 2006 
v senátě složeném z předsedkyně JUDr. Danuše Novotné a soudců JUDr. Jiřího 
Pácala  a JUDr. Františka Hrabce stížnost pro porušení zákona, kterou podal 
ministr spravedlnosti České republiky ve prospěch obviněného Š.  K., proti 
pravomocnému usnesení bývalého Vyššího vojenského soudu v Trenčíně ze dne 24. 
7. 1952, sp. zn. Vto-120/52, a podle § 268 odst. 2, § 269 odst. 2 a § 271 odst. 
1 tr. ř. rozhodl     t a k t o :

Pravomocným usnesením bývalého Vyššího vojenského soudu v Trenčíně ze 
dne            24. 7. 1952, sp. zn. Vto-120/52, a v řízení, které mu 
předcházelo,  b y l           p o r u š e n    z á k o n  v  ustanoveních § 2 
odst. 3, § 194 a § 197 písm. b) zákona č. 87/1950 Sb. a v ustanovení  § 270 
odst. 1 písm. b) zákona č. 86/1950 Sb. v neprospěch obviněného Š. K. 

Napadené usnesení  s e   z r u š u j e . 

Zrušuje se i  rozsudek bývalého Nižšího vojenského soudu v Brně PSP - 47 ze 
dne   19. 6. 1952, sp. zn. Vt – 4/52, jakož i všechna další rozhodnutí, na 
zrušená rozhodnutí obsahově navazující, pokud vhledem ke změně, k níž došlo 
zrušením, pozbyla podkladu. 

	

Podle § 11 odst. 1 písm. f) tr. ř.  

s e   z a s t a v u j e    t r e s t n í    s t í h á n í 

obviněného Š. K., pro skutek spočívající v tom, že dne 3. května 1952 u svého 
útvaru v R. u B. odmítl vykonávat vojenskou službu odvolávaje se na to, že se 
to příčí jeho náboženskému přesvědčení,

čímž měl spáchat trestný čin vyhýbání se služební povinnosti podle § 270 odst. 
1 písm. b) zákona č. 86/1950 Sb.

O d ů v o d n ě n í :

Rozsudkem bývalého Nižšího vojenského soudu v Brně PSP - 47 ze dne 19. 6. 1952, 
sp. zn. Vt – 4 /52, byl obviněný Š. K. uznán vinným trestným činem vyhýbání se 
služební povinnosti podle § 270 odst. 1 písm. b) tr. zák., ve znění zák. č. 
86/1950 Sb. (dále jen trestního zákona z roku 1950), kterého se dopustil tím, 
že dne 3. května 1952 u svého útvaru v R. u B. odmítl vykonávat vojenskou 
službu odvolávaje se na to, že se to příčí jeho náboženskému přesvědčení. Za to 
mu byl v sazbě § 270 odst. 1 tr. zák. z roku 1950 uložen trest odnětí svobody 
na dva roky. 

Stížnost obviněného proti citovanému rozsudku bývalého Nižšího vojenského soudu 
v Brně PSP – 47 ze dne 19. 6. 1952, sp. zn. Vt – 4 /52, byla usnesením bývalého 
Vyššího vojenského soudu v Trenčíně ze dne 24. 7. 1952, sp. zn. Vto – 120/52, 
zamítnuta.

Ministr spravedlnosti podal podle § 266 odst. 1 tr. ř. proti usnesení bývalého 
Vyššího vojenského soudu v Trenčíně ze dne 24. 7. 1952, sp. zn. Vto – 120/52, 
stížnost pro porušení zákona ve prospěch obviněného Š. K. Vytkl v ní, že 
napadeným rozhodnutím byl v neprospěch tohoto obviněného porušen zákon v 
ustanoveních § 15 odst. 1 zák. č. 150/1948 Sb., Ústavy Československé 
republiky, § 1 odst. 1 a § 2 odst. 3 zák. č. 87/1950 Sb.(dále jen trestní řád z 
roku 1950), ve vztahu k ustanovení § 270 odst. 1 písm. b) trestního zákona z 
roku 1950. 

V písemném odůvodnění svého mimořádného opravného prostředku ministr 
spravedlnosti uvedl, že se v případě trestného činu obviněného Š. K. jednalo o 
čin směřující k uplatnění základního práva občana zaručeného mu ustanovením § 
15 odst. 1 Ústavy Československé republiky z roku 1948, a dále čl. 18 Všeobecné 
deklarace lidských práv ze dne 10. 12. 1948, podle kterého má každý právo na 
svobodu myšlení, svědomí a náboženství. Toto právo v sobě zahrnuje i volnost 
změnit své náboženství nebo víru, jakož i svobodu projevovat své náboženství 
nebo víru sám nebo společně s jinými. Ústavně  a mezinárodními smlouvami a 
dokumenty zaručená základní práva a svobody obviněného Š. K. bývalý Nižší 
vojenský soud v Brně nerespektoval. Trestní právo v kritické době chránilo 
práva a oprávněné zájmy jak společnosti, tak i jednotlivce, avšak intenzita 
ochrany zájmů společnosti byla ve výrazném nepoměru v neprospěch ochrany zájmů 
jednotlivce do té míry, že tím právní úprava kolidovala i s tehdy platnými a 
uznanými základními právy a svobodami. Obviněný Š. K. tak neměl možnost dostát 
svým povinnostem, jež mu byly zákonem uloženy, aniž by se dostal do rozporu s 
vlastním svědomím. Svobodu svědomí je však třeba chápat jako právo absolutní a 
pro posouzení případů odepření vojenské služby jako právo určující. Z tohoto 
hlediska se v případě jednání obviněného Š. K. nemohlo jednat o trestný čin, k 
čemuž však bývalý Nižší vojenský soud v Brně v rozporu se svými povinnostmi 
vyplývajícími z ustanovení § 1 odst. 1  a § 2 odst. 3 tr. ř. z roku 1950 
nepřihlédl a obviněného Š. K. uznal vinným z tohoto trestného činu nedůvodně. 
Vzniklou nezákonnost nenapravil ani bývalý Vyšší vojenský soud v Trenčíně, když 
napadeným usnesením rozhodl tak, že odvolání obviněného Š. K. zamítl.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že usnesením 
bývalého Vyššího vojenského soudu v Trenčíně ze dne 24. 7. 1952, sp. zn. 
Vto-120/52, a v řízení tomuto rozhodnutí předcházejícím, byl v neprospěch 
obviněného Š. K. porušen zákon v ustanoveních § 1 odst. 1 a § 2 odst. 3 zák. 
trestního řádu z roku 1950, ve vztahu k ustanovení § 270 odst. 1 písm. b) 
trestního zákona z roku 1950, aby podle § 269 odst. 2 tr. ř. napadené usnesení 
zrušil, aby zrušil také rozsudek bývalého Nižšího vojenského soudu v Brně ze 
dne 19. 6. 1952, sp. zn. Vt-4/52, jakož i všechna ostatní rozhodnutí, na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu,  a dále aby postupoval podle § 271 odst. 1 tr. ř.

Nejvyšší soud především zkoumal, zda v  posuzované věci je oprávněn k výkonu 
trestního soudnictví ve smyslu § 13 tr. ř., neboť stížností pro porušení zákona 
je napadáno rozhodnutí bývalého Vyššího vojenského soudu v Trenčíně, a tedy 
rozsudek cizozemského soudu. Z článku II. odst. 1 Přílohy č. I, která obsahuje 
přechodná a zmocňovací ustanovení zákona č. 558/1991 Sb., č. 25/1993 Sb., č. 
292/1993 Sb., a č. 152/1995 Sb. vyplývá, že k řízení ve věcech, v nichž byla 
podle dosavadních předpisů (před 1. 1. 1993) založena příslušnost Nejvyššího 
soudu České a Slovenské Federativní Republiky, s výjimkou řízení o řádných 
opravných prostředcích proti rozhodnutí vyšších vojenských soudů, je příslušný 
Nejvyšší soud České republiky, pokud ve věci v prvním stupni rozhodoval orgán 
činný v trestním řízení se sídlem na území České republiky. Za tohoto stavu 
věci je nepochybné, že Nejvyšší soud České republiky je oprávněn konat řízení 
podle hlavy osmnácté trestního řádu.

	

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející v rozsahu, 
který mu byl stavem spisového materiálu umožněn, a shledal, že zákon byl 
porušen.

Především je třeba konstatovat, že Nejvyšší soud měl k dispozici pouze opis 
rozsudku bývalého Nižšího vojenského soudu v Brně PSP – 47, ze dne 19. 6. 1952, 
sp. zn. Vt – 4/52. K dispozici však neměl ani spis ani opis rozhodnutí bývalého 
Vyššího vojenského soudu v Trenčíně, sp. zn. Vto-120/52, pouze na kopii 
rozsudku bývalého Nižšího vojenského soudu v Brně PSP – 47, sp. zn. Vt – 4/52, 
ze dne 19. 6. 1952, je vyznačeno, že Vyšší vojenský soud v Trenčíně usnesením 
ze dne 24. 7. 1952, sp. zn. Vto – 120/52, odmítl odvolání obviněného. Nejvyšší 
soud dále disponoval kopií usnesení o účasti obviněného Š. K. na rozhodnutí 
prezidenta republiky ze dne 4. 5. 1953 o amnestii, opisem zprávy pro rejstřík 
trestů a rehabilitačním spisem v uvedené trestní věci, sp. zn. Rtv 6/93. 

Podle ustanovení § 2 odst. 3  tr. ř. z roku 1950 je úkolem soudu v trestním 
řízení zejména spravedlivě rozhodovat o trestných činech.

Podle ustanovení § 194 tr. ř. z roku 1950 soud při rozhodování v odvolacím 
líčení přezkoumá správnost všech výroků rozsudku, proti nimž může odvolatel 
podat odvolání; přitom pečuje o odstranění těch vad řízení, které by mohly 
způsobit nesprávnost těchto výroků.

Podle ustanovení § 197 písm. b) tr. ř. z roku 1950 soud v odvolacím líčení 
zamítne odvolání proto, že není důvodné.

Podle ustanovení § 270 odst. 1 písm. b) tr. zák. z roku 1950, kdo se úmyslně 
vyhne plnění služební povinnosti nebo služebního úkonu tím, že padělá listinu, 
předstírá nemoc, použije jiného úskoku nebo se odvolává na náboženské nebo jiné 
přesvědčení, bude potrestán odnětím svobody na šest měsíců až pět let.

 Z rozsudku bývalého Nižšího vojenského soudu v Brně PSP – 47, ze dne 19. 6. 
1952, sp. zn. Vt – 4/52, Nejvyšší soud zjistil, že obviněný Š. K. se trestného 
činu vyhýbání se služební povinnosti podle § 270 odst. 1 písm. b) zák. z roku 
1950 dopustil tím, že dne 3. května 1952 u svého útvaru v R. u B. odmítl 
vykonávat vojenskou službu odvolávaje se na to, že se to příčí jeho 
náboženskému přesvědčení. Z uvedeného rozsudku vyplývá, že obviněný Š. K. 
nastoupil vojenskou základní službu dne 1. 11. 1951  a vzhledem k tomu, že tuto 
odmítl vykonávat odvolávaje se na svoje náboženské přesvědčení, byl odsouzen 
rozsudkem bývalého Nižšího vojenského soudu v Bratislavě ze dne 28. 11. 1951, 
sp. zn. Vt 385/51-B, pro vyhýbání se služební povinnosti podle § 270 odst. 1  
písm. b) tr. zák. k trestu odnětí svobody v trvání šesti měsíců. Poté, co byl 
obviněný z výkonu uvedeného trestu propuštěn a odeslán k vojenskému útvaru v  
R., znovu dne 3. 5. 1952 odmítl vykonávat vojenskou základní službu, obléci si 
vojenský stejnokroj  a vykonávat jakoukoliv práci, která by byla ve prospěch 
lidově demokratické armády. 

Z odůvodnění rozsudku bývalého Nižšího vojenského soudu v Brně PSP-47 ze 
dne     19. 6. 1952, sp. zn. Vt – 4/52, dále vyplývá, že obviněný Š. K. se ke 
svému jednání v plném rozsahu doznal a na svoji obhajobu uvedl, že mu jeho 
vyznání (S. J.) nedovoluje, aby vykonával službu v jakékoliv armádě, a že se to 
příčí božským zákonů, který obviněný jedině uznává. Bývalý Nižší vojenský soud 
v Brně dospěl k závěru, že tato obhajoba obviněného nemůže zbavit viny. 
Přestože Ústava zaručuje všem občanům svobodu vyznání, toto jejich vyznání 
nemůže být důvodem, aby odpírali plnit občanské povinnosti uložené jim zákony. 
Ze svobody vyznání nemůže obviněný vyvozovat jakékoliv výhody při plnění 
všeobecných občanských povinností a zejména při plnění branné povinnosti. 

V citovaném rozsudku bývalého Nižšího vojenského soudu v Brně, je uvedeno, že 
obviněný odmítl vykonávat základní vojenskou službu již dne 1. 11. 1951, 
přičemž se odvolával na své náboženské přesvědčení, za což byl odsouzen 
rozsudkem bývalého Nižšího vojenského soudu v Bratislavě ze dne 28. 11. 1951, 
sp. zn. Vt 385/51-B. Také v posuzovaném případě obviněný odmítl vykonávat 
základní vojenskou službu s odůvodněním, že mu to nedovoluje jeho náboženské 
vyznání. Jeho úmysl tedy zjevně směřoval k tomu, aby se vojenské službě vyhnul 
trvale.

Pokud tedy obviněný byl odsouzen pro již citovaný trestný čin, byl odsouzen pro 
týž skutek a rozsudkem nalézacího soudu, jakož i rozsudkem odvolacího soudu 
byla porušena zásada ne bis in idem, tedy že nikdo nemůže být dvakrát postižen 
pro týž skutek, která je uvedena v  č. 4 odst. 1 Protokolu č. 7 k Úmluvě o 
ochraně lidských práv a svobod. Tento právní názor je konformní s názory 
Ústavního soudu České republiky, vyjádřenými v nálezech např. I. ÚS 184/96 ze 
dne 20. 3. 1997, a IV. ÚS 81/95 ze dne 18. 9. 1995.

Jak bývalý Nižší vojenský soud v Brně, tak bývalý Vyšší vojenský soud v 
Trenčíně rozhodovaly v rozporu s touto zásadou, porušily svou povinnost řádně 
vyhodnotit provedené důkazy, a odvolací soud nadto porušil povinnosti, jež mu 
vyplývaly z důsledné aplikace revizního principu.

Ministr spravedlnosti ve svém mimořádném opravném prostředku uplatnil námitku, 
že v případě posuzovaného jednání obviněného Š. K. se nemohlo jednat o trestný 
čin  a navrhl vyslovení porušení zákona v ustanoveních § 1 odst. 1 a § 2 odst. 
3 tr. ř. z roku 1950, ve vztahu k ustanovení § 270 odst. 1 písm. b) tr. zák. z 
roku 1950. Přestože námitky stěžovatele lze považovat za důvodné a zakládající 
povinnost soudu zprostit obžalovaného obžaloby z důvodu uvedeného v ustanovení 
§ 226 písm. b) tr. ř., neboť v žalobním návrhu označený skutek není trestným 
činem, a to s ohledem na právní názor a závěry nálezu pléna Ústavního soudu 
České republiky ze dne 26. 3. 2003, sp. zn. Pl ÚS 42/02, a navazujícího 
rozsudku Nejvyššího soudu ze dne 22. 5. 2003, sp. zn. 15 Tz 67/2003, Nejvyšší 
soud nepostupoval způsobem, který navrhl ministr spravedlnosti ve svém 
mimořádném opravném prostředku. Nejvyšší soud totiž poté, co přezkoumal 
zákonnost a odůvodněnost těch výroků rozhodnutí, proti nimž byla stížnost pro 
porušení zákona podána a především předcházející řízení, konkrétně rozsudek 
bývalého Nižšího vojenského soudu v Brně ze PSP – 47, ze dne 19. 6. 1952, sp. 
zn. Vt - 4/52, shledal, že uvedeným rozsudkem  byla porušena zásada ne bis in 
idem. Podle ustanovení § 11 odst. 1 písm. f) tr. ř. trestní stíhání nelze 
zahájit, a bylo-li již zahájeno, nelze v něm pokračovat a musí být zastaveno, 
proti tomu, proti němuž dřívější stíhání pro týž skutek skončilo pravomocným 
rozsudkem soudu nebo bylo rozhodnutím soudu nebo jiného oprávněného orgánu 
pravomocně zastaveno, jestliže rozhodnutí nebylo v předepsaném řízení zrušeno. 
Trestní stíhání obviněného je tedy s ohledem na ustanovení § 11 odst. 1 písm. 
f) nepřípustné. 

Vzhledem k výše uvedeným skutečnostem vyslovil Nejvyšší soud podle § 268 odst. 
2 tr. ř., že usnesením bývalého Vyššího vojenského soudu v Trenčíně ze dne 24. 
7. 1952,  sp. zn. Vto - 120/52, a v řízení, které mu předcházelo, byl porušen 
zákon v ustanoveních § 2 odst. 3, § 194, § 197 písm. b) tr. ř. z roku 1950 a § 
270 odst. 1 písm. b) tr. zák. z roku 1950 v neprospěch obviněného Š. K.

Podle § 269 odst. 2 tr. ř. Nejvyšší soud zrušil napadené usnesení bývalého 
Vyššího vojenského soudu v Trenčíně ze dne 24. 7. 1952, sp. zn. Vto - 120/52, v 
celém rozsahu. Dále zrušil rozsudek bývalého Nižšího vojenského soudu v Brně 
PSP – 47 ze dne 19. 6. 1952, sp. zn. Vt – 4/52 a všechna obsahově navazující 
rozhodnutí, pokud vzhledem ke změně, k níž došlo zrušením pozbyla podkladu. 

Protože byly splněny procesní podmínky uvedené v ustanovení § 271 odst. 1 tr. 
ř., mohl Nejvyšší soud ve věci rozhodnout sám, a proto podle § 11 odst. 1 písm. 
f) tr. ř. zastavil trestní stíhání obviněného Š. K. pro skutek spočívající v 
tom, že dne 3. května 1952 u svého útvaru v R. u B. odmítl vykonávat vojenskou 
službu odvolávaje se na to, že se to příčí jeho náboženskému přesvědčení, v 
čemž byl spatřován trestný čin vyhýbání se služební povinnosti podle § 270 
odst. 1 písm. b) tr. zák. z roku 1950

P o u č e n í : Proti tomuto rozhodnutí není opravný prostředek přípustný.

V Brně dne 31. října 2006

                                                                                
     Předsedkyně senátu:

                                                                                
     JUDr. Danuše   N o v o t n á   

	

	
