Soud: Nejvyšší soud

Spisová značka: 3 Tz 98/2011

Datum rozhodnutí: 21.12.2011

Typ rozhodnutí: ROZSUDEK


Heslo: Nenastoupení služby v ozbrojených silách

Dotčené předpisy: § 265 odst. 1 předpisu č. 86/1950Sb.

Kategorie rozhodnutí: D




3 Tz 98/2011-36

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 21. 
prosince 2011 v senátě složeném z předsedy JUDr. Petra Šabaty a soudců JUDr. 
Jiřího Pácala a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného R. B., proti 
rozsudku bývalého Nižšího vojenského soudu v Plzni ze dne 10. 12. 1952, sp. zn. 
Vt 38/52, a podle § 268 odst. 2, § 269 odst. 2 a § 271 odst. 1 tr. ř. rozhodl  
takto:

Rozsudkem bývalého Nižšího vojenského soudu v Plzni ze dne 10. 12. 1952, sp. 
zn. Vt 38/52,  byl porušen zákon  v ustanovení § 265 odst. 1 zákona č. 86/1950 
Sb., trestní zákon, v neprospěch obviněného R. B.

Napadený rozsudek se  zrušuje.

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný 

R. B.,

zprošťuje obžaloby
 
pro skutek spočívající v tom, že ačkoliv řádně obdržel povolávací rozkaz, 
nenastoupil dne 30. 10. 1952 vojenskou službu u svého útvaru a když byl dne 4. 
11. 1952 orgány SNB k útvaru předveden prohlásil, že vojenskou službu vykonávat 
nemůže z náboženských důvodů, 

čímž měl spáchat 

trestný čin nenastoupení služby v branné moci podle § 265 odst. 1 zákona č. 
86/1950 Sb., trestní zákon,

neboť v žalobním návrhu označený skutek není trestným činem.

Odůvodnění:

Obviněný R. B. byl rozsudkem bývalého Nižšího vojenského soudu v Plzni ze dne 
10. 12. 1952, sp. zn. Vt 38/52, uznán vinným trestným činem nenastoupení služby 
v branné moci podle § 265 odst. 1 zákona č. 86/1950 Sb., trestní zákon (dále 
jen „tr. zák.“). Uvedeného trestného činu se měl podle rozsudku dopustit tím, 
že dne 30. 10. 1952 nenastoupil vojenskou službu u svého útvaru a když byl dne 
4. 11. 1952 orgány SNB k útvaru předveden, prohlásil, že vojenskou službu 
vykonávat nemůže z náboženských důvodů.

Za to byl odsouzen k nepodmíněnému trestu odnětí svobody v trvání 2 a ? (dvou a 
půl) roku. Dále byla podle § 43 tr. zák. vyslovena ztráta čestných práv 
občanských, přičemž dočasná ztráta občanských práv uvedených v § 44 tr. zák. 
byla stanovena na dobu 3 (tří) roků. Podle § 23 tr. zák. byla do trestu odnětí 
svobody započítána vazba od 6. 11. 1952 do 10. 12. 1952. Rozsudek nabyl právní 
moci dnem 10. 12. 1952.

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.

Podle § 266 odst. 1 tr. ř. podal ministr spravedlnosti proti rozsudku bývalého 
Nižšího vojenského soudu v Plzni ze dne 10. 12. 1952, sp. zn. Vt 38/52, k 
Nejvyššímu soudu stížnost pro porušení zákona ve prospěch obviněného R. B. 
Vytkl v ní, že zákon byl porušen v ustanovení § 2 odst. 3 zákona č. 87/1950 
Sb., trestní řád, ve vztahu k ustanovení § 265 odst. 1 tr. zák., a to z důvodů 
uvedených v ustanovení § 1 odst. 1, odst. 2 zák. č. 119/1990 Sb., o soudní 
rehabilitaci, v neprospěch obviněného R. B.

V odůvodnění stížnosti pro porušení zákona ministr spravedlnosti namítl, že v 
případě trestného činu obviněného R. B. se jednalo o čin směřující k uplatnění 
základního práva občana zaručeného mu ustanovením § 16 odst. 1 Ústavy ČSR z 
roku 1948, podle něhož má každý právo volby jakékoliv náboženské víry. Na druhé 
straně striktně vymezila v § 34 odst. 1, 2 základní povinnosti občana ke státu, 
mezi nimiž je i povinnost související s obranou vlasti. Obviněný neměl možnost 
dostát svým povinnostem, jež mu byly uloženy zákonem, aniž by se dostal do 
rozporu s vlastním svědomím.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem bývalého 
Nižšího vojenského soudu v Plzni ze dne 10. 12. 1952, sp. zn. Vt 38/52, byl 
porušen zákon v neprospěch obviněného R. B. ve vytýkaném směru, aby podle § 269 
odst. 2 tr. ř. napadený rozsudek zrušil, stejně jako další rozhodnutí na 
zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř., příp. 
podle § 271 odst. 1 tr. ř.

Nejprve Nejvyšší soud považuje za nutné konstatovat, že jako jediný spisový 
materiál z původního řízení se dochoval pouze opis rozsudku bývalého Nižšího 
vojenského soudu v Plzni ze dne 10. 12. 1952, sp. zn. Vt 38/52.

Nejvyšší soud proto podle § 267 odst. 3 tr. ř. mohl přezkoumat pouze zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Řízení napadenému 
rozhodnutí předcházející mohl Nejvyšší soud přezkoumat pouze v omezeném 
rozsahu, a to vzhledem k nedostupnosti původního trestního spisu. Z opisu 
napadeného rozsudku však dospěl Nejvyšší soud k závěru o tom, že zákon porušen 
byl. 

Podle ustanovení § 265 odst. 1 tr. zák. kdo v úmyslu vyhnout se trvale vojenské 
činné službě nebo zvláštní službě nenastoupí službu v branné moci do 
čtyřiadvaceti hodin po uplynutí lhůty stanovené v povolávacím rozkaze, bude 
potrestán odnětím svobody na jeden rok až pět let.

Nejvyšší soud, ač neměl k dispozici spisový materiál, ale pouze opis rozsudku 
bývalého Nižšího vojenského soudu v Plzni ze dne 10. 12. 1952, sp. zn. Vt 
38/52, považuje za nutné uvést následující.

Ze skutkové věty výroku napadeného rozhodnutí jednoznačně vyplývá, že obviněný 
R. B. nenastoupil dne 30. 10. 1952 vojenskou službu u svého útvaru a když byl 
dne 4. 11. 1952 orgány SNB k útvaru předveden, prohlásil, že vojenskou službu 
vykonávat nemůže z náboženských důvodů. Bývalý Nižší vojenský soud v Plzni však 
nesprávně dospěl k závěru, že jím zjištěný skutkový stav věci lze podřadit pod 
ustanovení § 265 odst. 1 tr. zák.

Z výše uvedeného lze dovodit, že obviněný se dopustil trestného činu 
nenastoupení služby v branné moci z důvodu svého náboženského přesvědčení. Zde 
je namístě připomenout závěry nálezu Ústavního soudu ČR ze dne 26. 3. 2003, sp. 
zn.  Pl. ÚS 42/02 a navazujícího rozsudku Nejvyššího soudu ČR ze dne 22. 5. 
2003, sp. zn. 15 Tz 67/2003, v jiné obdobné trestní věci z roku 1953, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval již i Ústavou 9. května 
(zák. č. 150/1948 Sb.) zaručené právo na svobodu svědomí a náboženského 
přesvědčení. Ačkoli citovaná ústava deklarovala v § 15 odst. 1 svobodu svědomí, 
zároveň ji nepřípustně omezila již v odstavci 2 citovaného ustanovení, podle 
něhož mj. víra nebo přesvědčení nemůže být nikomu na újmu, nemůže však být 
důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí pak tato ústava negovala i v § 34 odst. 
2, když stanovila každému občanu povinnost mj. konat vojenskou službu. Navíc v 
době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze podle názoru 
Ústavního soudu ČR považovat jednání obviněného spočívající v odmítnutí konání 
vojenské služby v roce 1953 za trestný čin. Podle názoru Ústavního soudu 
vyjádřeného v nálezu, sp. zn. Pl. ÚS 42/02, je tomuto nutné podřídit výklad i 
sebestarších trestně právních norem, je-li díky využitelnému procesnímu 
prostředku prováděný soudem dnes s důsledky pro posouzení trestního postihu 
osoby, tedy s důsledky zasahujícími do osobní sféry takové osoby, a tento 
nemůže být proveden bez ohledu na dnes platné konstitutivní hodnoty a principy 
demokratického právního státu tak, jak jsou vyjádřeny v ústavním pořádku České 
republiky. Jen takto omezeně, a tedy hodnotově diskontinuálně, lze podle 
Ústavního soudu chápat kontinuitu se starým právem, jehož aplikace (zákonnost) 
je předmětem soudobého řízení.  

Tyto vyslovené závěry lze podle Nejvyššího soudu plně aplikovat i v 
projednávaném případě obviněného R. B. Z konfrontace napadeného rozsudku 
bývalého Nižšího vojenského soudu v Plzni s výše uvedenými závěry Ústavního 
soudu i Nejvyššího soudu je zřejmé, že nalézací soud porušil zákon v neprospěch 
obviněného, pokud uznal R. B. vinným trestným činem nenastoupení služby v 
branné moci podle § 265 odst. 1 tr. zák.

Na základě shora výše uvedených důvodů tedy Nejvyšší soud podle § 268 odst. 2 
tr. ř. vyslovil, že napadeným rozsudkem byl porušen zákon v ustanovení § 265 
odst. 1 tr. zák., v neprospěch obviněného R. B. V souladu s ustanovením § 269 
odst. 2 tr. ř. zrušil Nejvyšší soud napadený rozsudek bývalého Nižšího 
vojenského soudu v Plzni ze dne 10. 12. 1952, sp. zn. Vt 38/52, stejně jako 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

Jak vyplývá z výše uvedeného, Nejvyšší soud neměl pochybnosti o správnosti 
skutkových zjištění v předmětné trestní věci, proto za splnění podmínek 
uvedených v ustanovení § 271 odst. 1 tr. ř. mohl ve věci sám znovu rozhodnout. 
Za situace, kdy skutek, pro který byla na obviněného podána obžaloba, nebylo 
možno pokládat za trestný čin, a to z důvodů podrobně rozvedených výše, rozhodl 
Nejvyšší soud tak, že obviněného R. B. pro skutek, blíže specifikovaný ve 
výroku tohoto rozsudku, v němž byl spatřován trestný čin nenastoupení služby v 
branné moci podle § 265 odst. 1 tr. zák. z důvodu uvedeného v § 226 písm. b) 
tr. ř. obžaloby zprostil, neboť skutek není trestným činem.

Poučení:  Proti tomuto rozhodnutí není opravný prostředek přípustný.

V Brně dne 21. prosince 2011

Předseda senátu:
JUDr. Petr  Šabata


