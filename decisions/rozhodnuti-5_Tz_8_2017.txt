Právní věta: 
Jestliže byl obviněný ve společném řízení stíhán pro více skutků, lze mu podle § 152 odst. 1 písm.  b) tr. ř. uložit povinnost nahradit státu odměnu a hotové výdaje  uhrazené ustanovenému obhájci  státem, pokud nemá nárok na bezplatnou obhajobu, jen za úkony právní služby, které se týkaly jeho  obhajoby ohledně skutků, pro které byl pravomocně uznán vinným. 	V případech, kdy nelze rozlišit, který úkon obhajoby je vázán ke kterému konkrétnímu  skutku, a obviněný byl ve společném řízení alespoň zčásti uznán vinným trestným činem, který u něj  zakládal nutnou obhajobu, a zčásti bylo trestní stíhání pro skutek zakládající jiný trestný čin  spáchaný s ním v souběhu pravomocně zastaveno nebo obviněný byl pro skutek zakládající takový  trestný čin obžaloby zproštěn, soud rozhodující o jeho povinnosti k náhradě odměny a hotových  výdajů uhrazených státem ustanovenému obhájci sníží tuto povinnost zpravidla podle poměru sazeb  mimosmluvní odměny stanovených pro jednotlivé trestné činy za jeden úkon právní služby [§ 7 a § 10  vyhlášky č. 177/1996 Sb., o odměnách advokátů a náhradách advokátů za poskytování právních služeb  (advokátní tarif), ve znění pozdějších předpisů]. Pokud by takový postup byl pro obviněného zjevně  nespravedlivý, lze při snížení jeho náhradové povinnosti postupovat i podle jiných kritérií, kupř.  podle zaměření jednotlivých úkonů poskytnuté právní služby. 	Při stanovení výše povinnosti obviněného nahradit státu odměnu a hotové výdaje uhrazené  obhájci je třeba vycházet z poměru sazeb mimosmluvní odměny stanovených pro jednotlivé trestné činy  za úkon právní služby, přičemž soud bude muset současně přihlížet též k počtu úkonů právní služby  odvíjejících se od sdělení obvinění pro další trestné činy a ke změnám advokátního tarifu, které  přinesly jeho novelizace. 	Novelou advokátního tarifu provedenou vyhláškou č. 276/2006 Sb., s účinností od 1. 9. 2006,  platí, že v případech trestných činů spáchaných v souběhu náleží obhájci odměna vycházející ze  sazby mimosmluvní odměny stanovené za trestný čin s nejvyšší trestní sazbou (§ 12 odst. 5  advokátního tarifu ve znění uvedené vyhlášky). Nejsou zde tedy sazby mimosmluvní odměny stanovené  pro jednotlivé trestné činy za jeden úkon právní služby, které by se měly porovnávat. V tomto  případě by mělo být přihlédnuto z hlediska poměrného rozdělení odměny, která vychází ze sazby  mimosmluvní odměny stanovené pro takový trestný čin s nejvyšší trestní sazbou, k rozsahu  projednávané trestné činnosti a opět by se mělo vycházet z porovnání počtu skutků kvalifikovaných  jako trestné činy, za které byl obviněný pravomocně odsouzen, a počtu skutků kvalifikovaných jako  trestné činy, ohledně nichž byl obžaloby zproštěn nebo bylo jeho trestní stíhání zastaveno, a  poměru jejich závažnosti vyjádřeného jejich trestními sazbami. 	Pokud nebude moci soud zjistit skutečné náklady trestního řízení s využitím výše zmíněných  postupů, případně pokud by tento postup byl ve svém důsledku z hlediska účelu trestního řízení  neefektivní či nespravedlivý, je možné připustit, aby soud stanovil náklady trestního řízení v  proporcionální výši, vycházeje přitom z vlastní volné úvahy. Současně je však třeba dostát té  podmínce, aby byl výrok založen na racionální argumentaci a důkladném uvážení všech okolností  případu, použití přirozených zásad a zvyklostí občanského života, závěrů právní nauky a ustálené  soudní praxe.

Soud: Nejvyšší soud

Spisová značka: 5 Tz 8/2017

Datum rozhodnutí: 07.02.2018

Typ rozhodnutí: ROZSUDEK


Heslo: Náklady obhajoby

Dotčené předpisy: § 152 odst. 1 písm. b) tr. ř., § 7 předpisu č. 177/1996Sb., § 10 předpisu č. 177/1996Sb., § 12 odst. 5 předpisu č. 177/1996Sb.

Kategorie rozhodnutí: A


Publikováno ve sbírce pod číslem: 40 / 2018



5 Tz 8/2017-29



ČESKÁ REPUBLIKA 

ROZSUDEK

JMÉNEM REPUBLIKY



Nejvyšší soud České republiky projednal dne 7. 2. 2018 ve veřejném zasedání v 
senátě složeném z předsedy senátu prof. JUDr. Pavla Šámala, Ph. D., a soudců 
JUDr. Blanky Roušalové a JUDr. Bc. Jiřího Říhy, Ph. D., stížnost pro porušení 
zákona, kterou podal ministr spravedlnosti ve prospěch obviněného M. K., proti 
pravomocnému usnesení Krajského soudu v Ostravě ze dne 18. 6. 2014, č. j. 54 T 
1/2004-11959, a rozhodl podle § 268 odst. 2 tr. ř., § 269 odst. 2 tr. ř. a § 
270 odst. 1 tr. ř.   t a k t o :


Usnesením Krajského soudu v Ostravě ze dne 18. 6. 2014, č. j. 54 T 1/2004-11959,

b y l   p o r u š e n   z á k o n

v ustanoveních § 152 odst. 1 písm. b) tr. ř. a § 134 odst. 2 tr. ř. v 
neprospěch obviněného M. K.

Citované usnesení Krajského soudu v Ostravě ze dne 18. 6. 2014, č. j. 54 T 
1/2004-11959,  se   z r u š u j e . 

Současně se zrušují také všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Krajskému soudu v Ostravě se  p ř i k a z u j e, aby věc obviněného M. K. v 
potřebném rozsahu znovu projednal a rozhodl.



O d ů v o d n ě n í :


I.
Stížnost pro porušení zákona a argumentace ministra spravedlnosti

1.	Ministr spravedlnosti podal ve prospěch obviněného M. K. stížnost pro 
porušení zákona, a to proti pravomocnému usnesení Krajského soudu v Ostravě ze 
dne 18. 6. 2014, č. j. 54 T 1/2004-11959, jímž byla obviněnému M. K. uložena 
povinnost nahradit státu odměnu a hotové výdaje uhrazené obhájci JUDr. Milanu 
Chrudinovi ve výši 853 834 Kč do patnácti dnů od právní moci tohoto usnesení na 
účet Krajského soudu v Ostravě. 

2.	V odůvodnění stížnosti pro porušení zákona ministr spravedlnosti 
nejprve zrekapituloval dosavadní průběh trestního řízení. Pro pochopení 
důvodnosti námitek uplatněných ve stížnosti pro porušení zákona má Nejvyšší 
soud na tomto místě za dostačující konstatovat pouze část trestního řízení, ve 
zbytku odkazuje na část svého rozhodnutí nazvanou „Dosavadní průběh řízení“. 
Obviněný M. K. byl rozsudkem Krajského soudu v Ostravě ze dne 30. 9. 2010, sp. 
zn. 54 T 1/2004, ve spojení s rozsudkem Vrchního soudu v Olomouci ze dne 2. 11. 
2012, č. j. 6 To 88/2011-11465, uznán vinným trestným činem porušování 
povinnosti při správě cizího majetku podle § 255 odst. 1, odst. 3 trestního 
zákona (zák. č. 140/1961 Sb., ve znění pozdějších předpisů, dále jen „tr. 
zák.“), zločinem zneužití informace a postavení v obchodním styku podle § 255 
odst. 2, odst. 4 trestního zákoníku (zák. č. 40/2009 Sb., ve znění pozdějších 
předpisů, dále jen „tr. zákoník“) a dílčím útokem pokračujícího zločinu podvodu 
podle § 209 odst. 1, odst. 5 písm. a) tr. zákoníku ve stadiu pokusu podle § 21 
odst. 1 tr. zákoníku. V případě skutků uvedených ve výroku napadeného rozsudku 
Krajského soudu v Ostravě pod body II./2), 3), 4), 5) a II./6), bylo rozhodnuto 
o jejich vrácení krajskému soudu k novému projednání a rozhodnutí. Usnesením 
Krajského soudu v Ostravě ze dne 7. 1. 2013, č. j. 54 T 1/2004-11653, poté bylo 
podle § 231 odst. 1 tr. ř., za použití § 223 odst. 1, odst. 3 tr. ř., 
rozhodnuto o zastavení trestního stíhání obviněného M. K. pro skutky 
kvalifikované v obžalobách státního zástupce Vrchního státního zastupitelství v 
Olomouci – pobočka v Ostravě ze dne 18. 9. 2002, sp. zn. 4 VZv 3/2000, a ze dne 
15. 4. 2004, sp. zn. 4 VZv 4/2002, jako trestný čin podvodu podle § 250 odst. 
1, odst. 4 tr. zák., dílem dokonaný a dílem nedokonaný, ve stadiu pokusu podle 
§ 8 odst. 1 tr. zák., jako trestné činy porušování povinnosti při správě cizího 
majetku podle § 255 odst. 1, odst. 3 tr. zák., dílem dokonané a dílem 
nedokonané, ve stadiu pokusu podle § 8 odst. 1 tr. zák., a jako trestný čin 
porušování závazných pravidel hospodářského styku podle § 127 odst. 1, odst. 2 
tr. zák., neboť podle § 11 odst. 1 písm. a) tr. ř. v trestním stíhání nelze 
pokračovat a musí být zastaveno, nařídí-li to prezident republiky, uživ svého 
práva udílet milost nebo amnestii (nepřípustnost trestního stíhání). 

3.	Ačkoliv tedy trestní stíhání bylo zastaveno ve vztahu k více skutkům 
a trestným činům, odůvodnění napadeného usnesení Krajského soudu v Ostravě ze 
dne 18. 6. 2014, č. j. 54 T 1/2004-11959, hovoří pouze o trestném činu 
porušování povinnosti při správě cizího majetku podle § 255 odst. 1, odst. 3 
tr. zák., přičemž v důsledku zastavení trestního stíhání pro takto 
kvalifikované skutky bylo nutné náklady ustanoveného obhájce přepočítat. 
Obviněnému M. K. měla být uložena povinnost uhradit nutné náklady ustanoveného 
obhájce jen za skutky a trestné činy, pro které byl uznán vinným. Pochybení 
krajského soudu je tak spatřováno v tom, že přepočítal povinnost obviněného 
uhradit nutné náklady ustanoveného obhájce jen s ohledem na skutky 
kvalifikované podle § 255 odst. 1, odst. 3 tr. zák., přičemž s ohledem na další 
skutky, pro které bylo také zastaveno trestní stíhání, k přepočítání nedošlo.

4.	V této souvislosti ministr spravedlnosti s poukazem na skutečnosti 
vyplývající ze spisového materiálu rovněž zmínil, že dne 14. 12. 2000 bylo 
jmenovanému obviněnému sděleno obvinění podle ustanovení § 160 odst. 1 tr. ř. 
pro trestný čin podvodu podle § 250 odst. 1, odst. 4 tr. zák., načež následně 
mu bylo až dne 24. 8. 2001 sděleno obvinění pro trestný čin porušování 
povinnosti při správě cizího majetku podle § 255 odst. 1, odst. 2 písm. b) tr. 
zák. (doručené dne 27. 8. 2001), tedy v době od prosince 2000 do srpna 2001 byl 
trestně stíhán za skutek, který byl následně také amnestován, avšak k 
přepočítání nákladů obhajoby ohledně tohoto pravomocně zastaveného skutku v 
napadeném usnesení nedošlo, přitom z odůvodnění usnesení Krajského soudu v 
Ostravě ze dne 11. 12. 2013, č. j. 54 T 1/2004-11884, vyplývá, že za uváděné 
období byla obhájci obviněného přiznána odměna za 92 úkonů právní služby v 
částce přesahující 170 000 Kč včetně režijního paušálu. Tyto skutečnosti však 
napadené usnesení nijak nezohledňuje, ani se jimi nezabývá. 

5.	Ministr spravedlnosti dále rozvedl, že z odůvodnění napadeného 
usnesení není navíc ani zřejmé, jak krajský soud dospěl k závěru, že původně 
stanovené náklady obhajoby je nutno ponížit právě o částku 34 560 Kč, a to 
toliko za skutky, v nichž byl spatřován trestný čin porušování povinnosti při 
správě cizího majetku podle § 255 odst. 1, odst. 3 tr. zák. Odůvodnění usnesení 
tak postrádá jakoukoli racionální argumentaci, jakož i důkladné uvážení všech 
okolností případu. V neposlední řadě je třeba zmínit, že ministr spravedlnosti 
při své argumentaci vycházel z usnesení Vrchního soudu v Praze ze dne 5. 11. 
2002, sp. zn. 7 To 150/2002, na něž odkazuje i rozhodnutí Ústavního soudu ze 
dne 18. 8. 2015, sp. zn. IV. ÚS 2215/2014, které se taktéž uvedenou 
problematikou zabývalo. Z tohoto pohledu považuje ministr spravedlnosti 
usnesení Krajského soudu v Ostravě ze dne 18. 6. 2014, č. j. 54 T 1/2004-11959, 
za zcela nepřezkoumatelné. 

6.	Vzhledem k tomu ministr spravedlnosti navrhl, aby Nejvyšší soud podle 
§ 268 odst. 2 tr. ř. vyslovil namítané porušení zákona v ustanoveních § 152 
odst. 1 písm. b) tr. ř. a § 134 odst. 2 tr. ř., aby podle § 269 odst. 2 tr. ř. 
zrušil napadené usnesení Krajského soudu v Ostravě ze dne 18. 6. 2014, č. j. 54 
T 1/2004-11959, a aby zrušil též další rozhodnutí obsahově navazující na toto 
usnesení, pokud vzhledem ke změně, k níž dojde jejich zrušením, pozbudou 
podkladu. Dále ministr spravedlnosti navrhl, aby poté Nejvyšší soud postupoval 
podle § 270 odst. 1 tr. ř.
 

II.

Vyjádření účastníků řízení

7.	Nejvyšší soud před svým rozhodnutím doručil v souvislosti s nařízením 
veřejného zasedání opis podané stížnosti pro porušení zákona Nejvyššímu 
státnímu zastupitelství a obviněnému M. K. a jeho obhájci s tím, že se mohou i 
písemně vyjádřit k podané stížnosti pro porušení zákona, ale nikdo z nich 
tohoto práva nevyužil.


III.

Dosavadní průběh řízení

8.	Z hlediska přezkoumání zákonnosti a odůvodněnosti výroku napadeného 
usnesení Krajského soudu v Ostravě, jakož i řízení, které mu předcházelo, v 
rozsahu vyplývajícím z ustanovení § 267 odst. 3 tr. ř., je třeba z obsahu spisu 
uvést, že v případě obviněného M. K. byla nejprve vedena řízení o dvou 
samostatně podaných obžalobách, a to obžaloby Vrchního státního zastupitelství 
v Olomouci – pobočky v Ostravě ze dne 18. 9. 2002, sp. zn. 4 VZv 3/2000, a 
obžaloby Vrchního státního zastupitelství v Olomouci – pobočky v Ostravě ze dne 
15. 4. 2004, sp. zn. 4 VZv 4/2002. 

9.	Následně došlo ke spojení těchto dvou trestních věcí, a to usnesením 
Krajského soudu v Ostravě ze dne 24. 5. 2004, č. j. 54 T 5/2002-16684. Krajský 
soud v Ostravě konkrétně ve výroku svého rozhodnutí uvedl, že trestní věc M. 
K., trestně stíhaného vedle dalších obviněných obžalobou Vrchního státního 
zastupitelství v Olomouci – pobočky v Ostravě ze dne 18. 9. 2002, sp. zn. 4 VZv 
3/2000, pro skutky kvalifikované jako trestné činy podvodu podle ustanovení § 
250 odst. 1, odst. 4 tr. zák., porušování povinnosti při správě cizího majetku 
podle ustanovení § 255 odst. 1, odst. 3 tr. zák., dílem dokonaný, dílem 
nedokonaný ve stádiu pokusu podle ustanovení § 8 odst. 1 k § 255 odst. 1, odst. 
3 tr. zák., porušování závazných pravidel hospodářského styku podle ustanovení 
§ 127 odst. 1, odst. 2 tr. zák., zneužívání informací v obchodním styku podle 
ustanovení § 128 odst. 2, odst. 4 tr. zák., porušování povinnosti při správě 
cizího majetku podle ustanovení § 255 odst. 1, odst. 2 písm. b) tr. zák., ve 
znění před novelou provedenou zákonem č. 253/1997 Sb., podle § 23 odst. 3 tr. 
ř. spojil s trestní věcí vedenou Krajským soudem v Ostravě pod sp. zn. 54 T 
1/2004, v níž byl obviněný M. K. trestně stíhán na podkladě obžaloby státního 
zástupce Vrchního státního zastupitelství v Olomouci – pobočky v Ostravě ze dne 
15. 4. 2004, sp. zn. 4 VZv 4/2002, pro skutky kvalifikované jako trestný čin 
porušování povinnosti při správě cizího majetku podle § 255 odst. 1, odst. 3 
tr. zák., a pokus trestného činu podvodu podle § 8 odst. 1 k § 250 odst. 1, 
odst. 4 tr. zák.

10.	Krajský soud v Ostravě poté rozsudkem ze dne 30. 9. 2010, sp. zn. 54 
T 1/2004, uznal obviněného M. K. vinným ad I./ 1 a) – e) trestným činem 
porušování povinnosti při správě cizího majetku podle § 255 odst. 1, odst. 3 
tr. zák. [pozn.  jedná se o bod 1) obžaloby Vrchního státního zastupitelství v 
Olomouci – pobočky v Ostravě sp. zn. 4 VZv 4/2002], ad I./ 2) zločinem zneužití 
informace a postavení v obchodním styku podle § 255 odst. 2, odst. 4 tr. 
zákoníku [pozn. jedná se o bod 4) obžaloby Vrchního státního zastupitelství v 
Olomouci – pobočky v Ostravě sp. zn. 4 VZv 3/2000], ad II./ 2), 3), 4), 5) 
trestným činem porušování povinnosti při správě cizího majetku podle § 255 
odst. 1, odst. 3 tr. zák. dílem dokonaným a dílem nedokonaným, ve stadiu pokusu 
podle § 8 odst. 1 k § 255 odst. 1, odst. 3 tr. zák. [pozn. v případě II./2) se 
jedná o bod 1) obžaloby Vrchního státního zastupitelství v Olomouci – pobočky 
v  Ostravě, sp. zn. 4 VZv 3/2000, v případě II./3) se jedná o bod 2) obžaloby 
Vrchního státního zastupitelství v Olomouci – pobočky v Ostravě, sp. zn. 4 VZv 
4/2002, v případě II./4) se jedná o bod 3) obžaloby Vrchního státního 
zastupitelství v Olomouci – pobočky v Ostravě, sp. zn. 4 VZv 4/2002, v případě 
II./5) se jedná o bod 4) obžaloby Vrchního státního zastupitelství v Olomouci – 
pobočky v Ostravě, sp. zn. 4 VZv 4/2002] a ad II./ 6), 7) pokusem zločinu 
podvodu podle § 21 odst. 1 k § 209 odst. 1, odst. 5 písm. a) tr. zákoníku 
[pozn. v případě II./6) se jedná o bod 6) obžaloby Vrchního státního 
zastupitelství v Olomouci – pobočky v Ostravě, sp. zn. 4 VZv 4/2002, a v 
případě II./7) se jedná o bod 5) obžaloby Vrchního státního zastupitelství v 
Olomouci – pobočky v Ostravě, sp. zn. 4 Vzv 4/2002].

11.	Vrchní soud v Olomouci jako soud odvolací ve svém rozsudku ze dne 2. 
11. 2012, č. j. 6 To 88/2011-11465, podle § 258 odst. 1 písm. b), c), e), odst. 
2 tr. ř. napadený rozsudek Krajského soudu v Ostravě ze dne 30. 9. 2010, sp. 
zn. 54 T 1/2004, částečně zrušil, a to ohledně obviněného M. K. ve výroku o 
vině trestným činem porušování povinnosti při správě cizího majetku podle § 255 
odst. 1, odst. 3 tr. zák., dílem dokonaného, dílem nedokonaného ve stádiu 
pokusu podle § 8 odst. 1 tr. zák. [body II./2), 3), 4), 5) výroku rozsudku], ve 
výroku o vině dílčím útokem zločinu podvodu podle § 209 odst. 1, odst. 5 písm. 
a) tr. zákoníku ve stadiu pokusu podle § 21 odst. 1 tr. zákoníku (bod II./6 
výroku rozsudku) a v celém výroku o trestu. Podle § 259 odst. 3 tr.  ř. nově 
rozhodl tak, že obviněnému M. K. uložil tresty za trestný čin porušování 
povinnosti při správě cizího majetku podle § 255 odst. 1, odst. 3 tr. zák. [bod 
I./1 a) – e) výroku rozsudku], zločin zneužití informace  a postavení v 
obchodním styku podle § 255 odst. 2, odst. 4 tr. zákoníku (bod I./2 výroku 
rozsudku) a dílčí útok pokračujícího zločinu podvodu podle § 209 odst. 1, odst. 
5 písm. a) tr. zákoníku ve stadiu pokusu podle § 21 odst. 1 tr. zákoníku (bod 
II./7 výroku rozsudku), ohledně nichž zůstal výrok o vině nezměněn, a za 
sbíhající se trestný čin porušování povinnosti při správě cizího majetku podle 
§ 255 odst. 1, odst. 2 písm. b)  tr. zák., kterým byl uznán vinným rozsudkem 
Krajského soudu v Ostravě ze dne 13. 4. 2007, č. j. 54 T 4/2006-249, který 
ohledně obviněného M. K. nabyl právní moci dne 28. 7. 2007. Podle § 259 odst. 1 
tr. ř. byla věc ve zbývající zrušené části, a to ohledně obviněného M. K. ve 
výroku o vině pod body II./2), 3), 4), 5) a II./6), vrácena soudu prvního 
stupně, aby učinil nové rozhodnutí.  

12.	V mezidobí vyhlásil prezident republiky rozhodnutí o amnestii ze dne 
1. ledna 2013, která v čl. II upravovala zastavení trestního stíhání (č. 1/2013 
Sb.). V návaznosti na rozhodnutí prezidenta republiky o této amnestii Krajský 
soud v Ostravě rozhodl usnesením ze dne 7. 1. 2013, č. j. 54 T 1/2004-11653, 
tak, že trestní stíhání obviněného M. K. vedené na podkladě obžaloby státního 
zástupce Vrchního státního zastupitelství v Olomouci – pobočky v Ostravě ze dne 
18. 9. 2002, sp. zn. 4 VZv 3/2000, a obžaloby státního zástupce Vrchního 
státního zastupitelství v Olomouci – pobočky v Ostravě ze dne 15. 4. 2004, sp. 
zn. 4 VZv 4/2002, kvalifikované v citovaných obžalobách u obviněného M. K. ad 
I./1), II./4) výroku tohoto usnesení jako trestný čin podvodu podle § 250 odst. 
1, 4 tr. zák., dílem dokonaný a dílem nedokonaný, ve stadiu pokusu podle § 8 
odst. 1 tr. zák., ad I./2), II./1), 2), 3) výroku tohoto usnesení jako trestné 
činy porušování povinnosti při správě cizího majetku podle § 255 odst. 1, odst. 
3 tr. zák., dílem dokonané a dílem nedokonané, ve stadiu pokusu podle § 8 odst. 
1 tr. zák., a ad I./3) výroku tohoto usnesení jako trestný čin porušování 
závazných pravidel hospodářského styku podle § 127 odst. 1, odst. 2 tr. zák., 
podle § 231 odst. 1 tr. ř., za použití ustanovení § 223 odst. 1, odst. 3 tr. 
ř., zastavil, neboť podle § 11 odst. 1 písm. a) tr. ř., v trestním stíhání 
nelze pokračovat a musí být zastaveno, nařídí-li to prezident republiky, uživ 
svého práva udílet amnestii (nepřípustnost trestního stíhání). 

13.	V návaznosti na shora konstatovaná rozhodnutí soudů nižších stupňů 
bylo usnesením Krajského soudu v Ostravě ze dne 11. 12. 2013, sp. zn. 54 T 
1/2004, vydaným vyšším soudním úředníkem, rozhodnuto podle § 151 odst. 2, odst. 
3 tr. ř. o přiznání odměny a náhrady hotových výdajů obhájci obviněného JUDr. 
Milanovi Chrudinovi ve výši 888 394 Kč, přičemž mu byla vyplacena záloha ve 
výši 300 000 Kč, tedy zbylo k proplacení 588 394 Kč. Současně je třeba 
podtrhnout, že toto usnesení podrobně odůvodňuje, které položky, v jaké výši a 
na základě jakých ustanovení příslušného právního předpisu, byly obhájci 
obviněného M. K. proplaceny.

14.	Teprve poté bylo vyšším soudním úředníkem podle § 155 odst. 1 tr. ř. 
vydáno napadené usnesení Krajského soudu v Ostravě ze dne 18. 6. 2014, č. j. 54 
T 1/2004-11959, které ukládá obviněnému M. K. povinnost nahradit státu odměnu a 
hotové výdaje uhrazené obhájci JUDr. Milanu Chrudinovi, a proti němuž směřuje 
stížnost pro porušení zákona podaná ministrem spravedlnosti. Tímto usnesením 
bylo konkrétně rozhodnuto tak, že podle § 152 odst. 1 písm. b) tr. ř. byla 
obviněnému M. K. uložena povinnost nahradit státu odměnu a hotové výdaje 
uhrazené obhájci JUDr. Milanu Chrudinovi ve výši 853 834 Kč do patnácti dnů od 
právní moci tohoto usnesení na účet Krajského soudu v Ostravě. V odůvodnění 
tohoto usnesení se konstatuje, že usnesením Krajského soudu v Ostravě ze dne 
11. 12. 2013, č. j. 54 T 1/2004-11884, bylo pravomocně rozhodnuto podle platné 
vyhlášky Ministerstva spravedlnosti České republiky o výši odměny a náhrady 
hotových výdajů ustanovenému obhájci JUDr. Milanu Chrudinovi v částce 888 394 
Kč. Část odměny a náhrady hotových výdajů byla obhájci vyplacena formou zálohy 
ve výši 300 000 Kč v průběhu trestního řízení, zbylá část ve výši 588 394 Kč 
pak byla vyplacena státem dne 9. 1. 2014. Dále se zde uvádí, že vzhledem k 
tomu, že obviněný M. K. byl uznán vinným trestným činem porušování povinnosti 
při správě cizího majetku podle § 255 odst. 1, odst. 3 tr. zák., zločinem 
zneužití informace a postavení v obchodním styku podle § 255 odst. 2, odst. 4 
tr. zákoníku a zločinem podvodu podle § 209 odst. 1, odst. 5 písm. a) tr. 
zákoníku (správně ve stadiu pokusu podle § 21 odst. 1 tr. zákoníku), jak je 
uvedeno v rozsudku Krajského soudu v Ostravě ze dne 30. 9. 2010, č. j. 54 T 
1/2004-10855, ve spojení s rozsudkem Vrchního soudu v Olomouci ze dne 2. 11. 
2012, č. j. 6 To 88/2011-11465, a pro určité skutky, v nichž byl spatřován 
trestný čin porušování povinnosti při správě cizího majetku podle § 255 odst. 
1, odst. 3 tr. zák., bylo trestní řízení zastaveno z důvodu amnestie, bylo 
nutné náklady ustanoveného obhájce přepočíst a odsouzenému uložit povinnost 
nahradit státu odměnu a hotové výdaje uhrazené obhájci státem jen za skutky, 
pro které byl pravomocně uznán vinným. Závěrem vyšší soudní úředník konstatuje, 
že po odečtení odměny za úkony souvisejícími se skutky, pro něž bylo trestní 
řízení zastaveno, je obviněný povinován k úhradě částky ve výši 853 834 Kč.


IV.

Posouzení opodstatněnosti stížnosti pro porušení zákona

15.	Nejvyšší soud přezkoumal napadené rozhodnutí Krajského soudu v 
Ostravě ze dne 18. 6. 2014, č. j. 54 T 1/2004-11959, a to v návaznosti na 
rozhodnutí příslušných soudů projednávajících trestní věc obviněného M. K., na 
něž Nejvyšší soud poukázal a o nichž se zmiňuje shora v pasáži pojednávající o 
průběhu trestního řízení, přičemž dospěl k následujícím zjištěním a závěrům. 
Není pochyb o tom, že obviněný M. K. byl usnesením Krajského soudu v Ostravě ze 
dne 7. 1. 2013, č. j. 54 T 1/2004-11653, amnestován pro trestný čin podvodu 
podle § 250 odst. 1, odst. 4 tr. zák., dílem dokonaný a dílem nedokonaný, ve 
stadiu pokusu podle § 8 odst. 1 tr. zák., pro trestné činy porušování 
povinnosti při správě cizího majetku podle § 255 odst. 1, odst. 3 tr. zák., 
dílem dokonané a dílem nedokonané, ve stadiu pokusu podle § 8 odst. 1 tr. zák., 
a pro trestný čin porušování závazných pravidel hospodářského styku podle § 127 
odst. 1, odst. 2 tr. zák. Oproti tomu vyšší soudní úředník v odůvodnění 
napadeného usnesení zmiňuje pouze trestný čin porušování povinnosti při správě 
cizího majetku podle § 255 odst. 1, odst. 3 tr. zák.

16.	V případě trestného činu porušování závazných pravidel hospodářského 
styku podle § 127 odst. 1, odst. 2 tr. zák. Nejvyšší soud ověřil, že za tuto 
trestnou činnost [viz bod 3) obžaloby Vrchního státního zastupitelství v 
Olomouci – pobočky v Ostravě, sp. zn. 4 VZv 3/2000] nebyl obviněný M. K. 
rozsudkem Krajského soudu v Ostravě ze dne 30. 9. 2010, č. j. 54 T 
1/2004-10855, ve spojení s rozsudkem Vrchního soudu v Olomouci ze dne 2. 11. 
2012, č. j. 6 To 88/2011-11465, odsouzen [srov. bod II./1) rozsudku Krajského 
soudu v Ostravě ze dne 30. 9. 2010, č. j. 54 T 1/2004-10855].

17.	Pokud jde o trestný čin podvodu podle § 250 odst. 1, odst. 4 tr. 
zák., amnestie se týkala dvou dílčích skutků, které byly vedeny pod body 1) 
obžaloby Vrchního státního zastupitelství v Olomouci – pobočky v Ostravě, sp. 
zn. 4 VZv 3/2000 [následně bod II./2) rozsudku nalézacího soudu], a 6) obžaloby 
Vrchního státního zastupitelství v Olomouci – pobočky v Ostravě, sp. zn. 4 VZv 
4/2002 [následně bod II./6) rozsudku nalézacího soudu] – v podrobnostech srov. 
str. 15 odůvodnění usnesení Krajského soudu v Ostravě ze dne 7. 1. 2013, č. j. 
54 T 1/2004-11653. 

18.	V případě prvního dílčího skutku kvalifikovaného jako trestný čin 
podvodu bylo, jak ostatně konstatoval i ministr spravedlnosti ve stížnosti pro 
porušení zákona, obviněnému M. K. sděleno obvinění dne 14. 12. 2000 (srov. č. 
l. 2355 a násl. spisu). Tento skutek je, jak již bylo v předchozím odstavci 
zmíněno, veden pod bodem 1) obžaloby Vrchního státního zastupitelství v 
Olomouci – pobočky v Ostravě, sp. zn. 4 VZv 3/2000, a v této obžalobě je i 
shodně kvalifikován jako trestný čin podvodu podle § 250 odst. 1, odst. 4 tr. 
zák. V rozsudku nalézacího soudu je označen jako bod II./2), který je však 
právně kvalifikován jako trestný čin porušování povinnosti při správě cizího 
majetku podle § 255 odst. 1, odst. 3 tr. zák. dílem dokonaný a dílem 
nedokonaný, ve stadiu pokusu podle § 8 odst. 1 k § 255 odst. 1, odst. 3 tr. 
zák. (srov. str. 29 a 260 – 261 odůvodnění rozsudku Krajského soudu v Ostravě 
ze dne 30. 9. 2010, č. j. 54 T 1/2004-10855).

19.	V případě druhého dílčího skutku trestného činu podvodu [bod 6) 
obžaloby Vrchního státního zastupitelství v Olomouci – pobočky v Ostravě, sp. 
zn. 4 VZv 4/2002] došlo pouze ke změně užitím nové právní úpravy, tj. nového 
trestního zákoníku (zák. č. 40/2009 Sb., ve znění pozdějších předpisů), tedy 
místo ustanovení § 250 odst. 1, odst. 4 tr. zák. bylo nově užito § 209 odst. 1, 
odst. 5 písm. a) tr. zákoníku (srov. str. 29 rozsudku nalézacího soudu).

20.	Nejvyšší soud tedy považuje za správnou argumentaci ministra 
spravedlnosti ve stížnosti pro porušení zákona, který odůvodnění usnesení 
Krajského soudu v Ostravě ze dne 18. 6. 2014, č. j. 54 T 1/2004-11959, vytknul, 
že hovoří pouze o trestném činu porušování povinnosti při správě cizího majetku 
podle § 255 odst. 1, odst. 3 tr. zák., na jehož základě došlo k přepočtu 
nutných nákladů ustanoveného obhájce, aniž by současně bylo vzato v úvahu, že 
amnestie prezidenta republiky se týkala také trestných činů podvodu podle § 250 
odst. 1, odst. 4 tr. zák. a porušování závazných pravidel hospodářského styku 
podle § 127 odst. 1, odst. 2 tr. zák.

21.	Nejvyšší soud rovněž nerozporuje tu část argumentace ministra 
spravedlnosti, který poukázal na to, že dne 14. 12. 2000 bylo obviněnému M. K. 
sděleno obvinění podle ustanovení § 160 odst. 1 tr. ř. pro trestný čin podvodu 
podle § 250 odst. 1, odst. 4 tr. zák. (pozn. jak již Nejvyšší soud shora 
upozornil, v případě tohoto skutku došlo ke změně právní kvalifikace na 
porušování povinnosti při správě cizího majetku podle § 255 odst. 1, odst. 3 
tr. zák., kdy současně Nejvyšší soud podotýká, že obviněný M. K. za tento 
skutek nebyl nalézacím soudem uznán vinným), téhož dne mu byl v souladu s 
ustanovením § 36 odst. 3 tr. ř. také ustanoven obhájce JUDr. Milan Chrudina 
(srov. č. l. 2720 spisu), načež následně mu bylo až dne 24. 8. 2001 sděleno 
obvinění pro trestný čin porušování povinnosti při správě cizího majetku podle 
§ 255 odst. 1, odst. 2 písm. b) tr. zák. [doručené dne 27. 8. 2001, srov. č. l. 
14177 spisu a bod 5) obžaloby Vrchního státního zastupitelství v Olomouci – 
pobočka v Ostravě sp. zn. 4 VZv 3/2000], tedy v době od prosince 2000 do srpna 
2001 byl trestně stíhán za skutek, který byl následně amnestován, avšak k 
přepočítání nákladů obhajoby v tomto rozsahu nedošlo. K tomu považuje Nejvyšší 
soud za nutné uvést, že z odůvodnění usnesení Krajského soudu v Ostravě ze dne 
11. 12. 2013, č. j. 54 T 1/2004-11884, vyplývá, že za uváděné období byla 
obhájci obviněného přiznána odměna za 92 úkonů právní služby v částce 
přesahující 170 000 Kč včetně režijního paušálu.

22.	Z odůvodnění napadeného usnesení Krajského soudu v Ostravě ze dne 
18. 6. 2014, č. j. 54 T 1/2004-11959, není ani zřejmé, jak jmenovaný soud 
dospěl k závěru, že původně stanovené náklady obhajoby je nutno ponížit právě o 
částku 34 560 Kč, a to toliko za dílčí skutky, v nichž byl spatřován trestný 
čin porušování povinnosti při správě cizího majetku podle § 255 odst. 1, odst. 
3 tr. zák. Nejvyšší soud k tomu dále poznamenává, že napadené rozhodnutí proto 
nesplňuje ani základní požadavky týkající se odůvodnění rozhodnutí, z hlediska 
jeho obsahu, ve kterém by vždy obecně měly být uvedeny nejen potřebné skutkové 
úvahy, jakož i další relevantní okolnosti případu, ale i odkaz na aplikovanou 
právní úpravu s potřebnou právní argumentací a případně i vypořádání argumentů 
účastníků. Vzhledem k tomu napadené rozhodnutí neodpovídá těmto požadavkům na 
úplnost odůvodnění, neboť je v něm reagováno pouze na dílčí okolnosti případu, 
když nebere v úvahu kompletní rozsah amnestie, a proto je nepochybně nejenom 
nepřezkoumatelné, ale z hlediska zákona i neakceptovatelné.

23.	Nejvyšší soud k tomu dále považuje za nutné zdůraznit, že Krajský 
soud v Ostravě byl konkrétně povinován k ponížení nákladů obhajoby obviněného 
M. K. v případě skutků kvalifikovaných v usnesení Krajského soudu v Ostravě ze 
dne 7. 1. 2013, č. j. 54 T 1/2004-11653, nejen jako trestný čin porušování 
povinnosti při správě cizího majetku podle § 255 odst. 1, odst. 3 tr. zák., 
dílem dokonaný a dílem nedokonaný ve stadiu pokusu podle § 8 odst. 1 tr. zák., 
tj. skutků vedených pod body 2) obžaloby Vrchního státního zastupitelství v 
Olomouci – pobočky v Ostravě, sp. zn. 4 VZv 3/2000, a pod body 2), 3) a 4) 
obžaloby Vrchního státního zastupitelství v Olomouci – pobočky v Ostravě, sp. 
zn. 4 VZv 4/2002, ale i jako trestný čin podvodu podle § 250 odst. 1, odst. 4 
tr. zák., dílem dokonaný a dílem nedokonaný ve stadiu pokusu podle § 8 odst. 1 
tr. zák., tj. skutků vedených pod bodem 1) obžaloby Vrchního státního 
zastupitelství v Olomouci – pobočky v Ostravě, sp. zn. 4 VZv 3/2000, a pod 
bodem 6) obžaloby Vrchního státního zastupitelství v Olomouci – pobočky v 
Ostravě, sp. zn. 4 VZv 4/2002, a jako trestný čin porušování závazných pravidel 
hospodářského styku podle § 127 odst. 1, odst. 2 tr. zák., tj. skutku vedeného 
pod bodem 3) obžaloby Vrchního státního zastupitelství v Olomouci – pobočky v 
Ostravě sp. zn. 4 VZv 3/2000. Přitom v souladu s ustanovením § 134 odst. 2 tr. 
ř. měl vyšší soudní úředník v odůvodnění zejména uvést skutečnosti, které byly 
vzaty za prokázané, důkazy, o něž se skutková zjištění opírají, úvahy, jimiž se 
řídil při hodnocení provedených důkazů, jakož i právní úvahy, na jejichž 
podkladě posuzoval prokázané skutečnosti podle příslušných ustanovení zákona. K 
tomu Nejvyšší soud dodává, že je třeba rovněž přihlížet k rozhodovací praxi 
Ústavního soudu, který judikoval, že jedním z principů představujících součást 
práva na řádný a spravedlivý proces a vylučujících libovůli v rozhodování je 
povinnost soudu, aby své rozhodnutí odůvodnil tak, aby z něho byly patrné 
konkrétní důvody, které jej vedly k vyřčeným právním závěrům. V té souvislosti 
Ústavní soud vyzdvihl zásadu předvídatelnosti, srozumitelnosti a vnitřní 
bezrozpornosti nejen ve vztahu k normativním právním aktům, ale i individuálním 
právním aktům, a z nich pak zejména soudním rozhodnutím. Pokud těmto ústavním 
požadavkům soud nedostojí a své usnesení odůvodní nesrozumitelným a 
nedostatečným způsobem, je jeho rozhodnutí ve své podstatě nepřezkoumatelné a 
zasahuje do základního práva na spravedlivý proces zaručeného čl. 36 odst. 1 
Listiny a čl. 6 odst. 1 Úmluvy (přiměřeně srov. nález Ústavního soudu ze dne 
17. 5. 2016, sp. zn. III. ÚS 1538/14 uveřejněný pod č. 85 ve sv. 81 Sb. nál. a 
usn. ÚS ČR). S ohledem na shora konstatované okolnosti případu a s přihlédnutím 
k ústavním požadavkům, kladeným na odůvodnění rozhodnutí, dospěl Nejvyšší soud 
k závěru, že napadené usnesení Krajského soudu v Ostravě není v souladu se 
zákonem, neboť postrádá jakoukoliv argumentaci vysvětlující postup vyššího 
soudního úředníka při stanovení povinnosti obviněnému M. K. nahradit státu 
odměnu a hotové výdaje uhrazené ustanovenému obhájci státem.

24.	Z těchto důvodů Nejvyšší soud podle § 268 odst. 2 tr. ř., § 269 
odst. 2 tr. ř. a § 270 odst. 1 tr. ř. vyslovil rozsudkem, že usnesením 
Krajského soudu v Ostravě ze dne 18. 6. 2014, č. j. 54 T 1/2004-11959, byl v 
neprospěch obviněného M. K. porušen zákon v ustanoveních § 152 odst. 1 písm. b) 
tr. ř. a § 134 odst. 2 tr. ř. Citované usnesení zrušil v celém rozsahu, zrušil 
také další rozhodnutí obsahově navazující na zrušené rozhodnutí, pokud vzhledem 
ke změně, k níž došlo jeho zrušením, pozbyla podkladu, a Krajskému soudu v 
Ostravě přikázal, aby věc v potřebném rozsahu znovu projednal a rozhodl.


V.

Řízení po přikázání věci a nové rozhodnutí

25.	Krajský soud v Ostravě se v dalším řízení bude zabývat všemi 
rozhodnými skutečnostmi a právními názory, na které Nejvyšší soud shora 
poukázal, a ve svém novém rozhodnutí řádně zdůvodní, jakými skutečnostmi a 
okolnostmi případu, jakož i právními úvahami se řídil při výpočtu povinnosti 
obviněného M. K. nahradit státu odměnu a hotové výdaje uhrazené ustanovenému 
obhájci státem. Jednotlivě se přitom bude zabývat při rozhodování o povinnosti 
nahradit státu odměnu a hotové výdaje uhrazené obhájci státem ve smyslu § 152 
odst. 1 písm. b) tr. ř. jak skutky kvalifikovanými jako trestný čin porušování 
povinnosti při správě cizího majetku podle § 255 odst. 1, odst. 3 tr. zák., 
zločin zneužití informace a postavení v obchodním styku podle § 255 odst. 2, 
odst. 4 tr. zákoníku, a dílčí útok pokračujícího zločinu podvodu podle § 209 
odst. 1, odst. 5 písm. a) tr. zákoníku ve stadiu pokusu podle § 21 odst. 1 tr. 
zákoníku [skutky vedené pod body I./1a - e/, I./2 a II./7], za které byl 
obviněný odsouzen rozsudkem Krajského soudu v Ostravě ze dne 30. 9. 2010, sp. 
zn. 54 T 1/2004, ve spojení s rozsudkem Vrchního soudu v Olomouci ze dne 2. 11. 
2012, č. j. 6 To 88/2011, tak skutky kvalifikovanými v usnesení Krajského soudu 
v Ostravě ze dne 7. 1. 2013, č. j. 54 T 1/2004-11653, jako trestný čin 
porušování povinnosti při správě cizího majetku podle § 255 odst. 1, odst. 3 
tr. zák., dílem dokonaný a dílem nedokonaný ve stadiu pokusu podle § 8 odst. 1 
tr. zák. [skutky uvedené pod body 2) obžaloby Vrchního státního zastupitelství 
v Olomouci – pobočky v Ostravě, sp. zn. 4 VZv 3/2000, a pod body 2), 3) a 4) 
obžaloby Vrchního státního zastupitelství v Olomouci – pobočky v Ostravě, sp. 
zn. 4 VZv 4/2002], jako trestný čin podvodu podle § 250 odst. 1, odst. 4 tr. 
zák., dílem dokonaný a dílem nedokonaný ve stadiu pokusu podle § 8 odst. 1 tr. 
zák. [skutky uvedené pod bodem 1) obžaloby Vrchního státního zastupitelství v 
Olomouci – pobočky v Ostravě, sp. zn. 4 VZv 3/2000, a pod bodem 6) obžaloby 
Vrchního státního zastupitelství v Olomouci – pobočky v Ostravě, sp. zn. 4 VZv 
4/2002] a jako trestný čin porušování závazných pravidel hospodářského styku 
podle § 127 odst. 1, odst. 2 tr. zák. [skutek uvedený pod bodem 3) obžaloby 
Vrchního státního zastupitelství v Olomouci – pobočky v Ostravě, sp. zn. 4 VZv 
3/2000].

26.	Z hlediska nového rozhodnutí o povinnosti obviněného M. K. nahradit 
státu odměnu a hotové výdaje uhrazené obhájci bude Krajský soud v Ostravě 
vycházet z následujících právních názorů: Nejvyšší soud předně konstatuje, že z 
ustanovení § 152 odst. 1 písm. b) tr. ř. vyplývá, že byl-li obžalovaný 
pravomocně uznán vinným, je povinen nahradit státu odměnu a hotové výdaje 
uhrazené ustanovenému obhájci státem, pokud nemá nárok na obhajobu bezplatnou. 
Zákon přitom nerozlišuje, za které skutky byl obviněný uznán vinným a ohledně 
kterých byl obžaloby zproštěn, případně pro které bylo trestní stíhání 
zastaveno. Ve smyslu určité části dřívější judikatury nebylo pro stanovení 
nákladů trestního řízení rozhodující rozlišování skutků, za které byl obviněný 
uznán vinným a ohledně kterých byl obžaloby zproštěn, případně pro které bylo 
trestní stíhání zastaveno, ale jen skutečnost, že byla vyslovena vina (viz 
např. usnesení Vrchního soudu v Praze ze dne 21. 11. 2011 pod sp. zn. 14 To 
157/2011 publikované pod č. 14/2013 Sb. rozh. tr.). Tento právní názor není 
podle Nejvyššího soudu správný. Obecně je totiž třeba vyjít z toho, že náklady 
trestního řízení pro skutek, pro který byl obviněný zproštěn viny, nebo ohledně 
nějž bylo trestní stíhání zastaveno, by mu neměly být kladeny k tíži. V opačném 
případě by nastal stav, kdy by nedůvodně hrazené náklady trestního řízení 
představovaly faktickou sankci nemající oporu v celkovém výsledku trestního 
řízení, což je nepřípustné. Pokud by totiž nebylo přihlíženo k tomu, že 
obviněný byl pro část skutků zproštěn či bylo ohledně nich jeho trestní stíhání 
zastaveno, došlo by ze strany státu k nedůvodnému přenášení nákladů trestního 
řízení na obviněného. Jinými slovy řečeno obviněný by se dostával z finančního 
hlediska do horšího postavení jen proto, že současně se skutkem, pro který byl 
uznán vinným, byl v jedné a té samé trestní věci projednáván (stíhán) také pro 
skutek, pro který byl zproštěn viny nebo ohledně něhož bylo trestní stíhání 
zastaveno. V případě, že by byly tyto skutky projednány samostatně, náklady 
trestního řízení, pro skutek, pro který byl zproštěn viny nebo ohledně něhož 
bylo trestní stíhání zastaveno, by mu k tíži kladeny nebyly. Obviněný by tak 
byl z hlediska shora uvedeného nesprávného právního názoru fakticky 
sankcionován za to, že v rámci jednoho společného trestního řízení bylo 
projednáno více takových skutků, což je obecně nepřípustné. 

27.	Nejvyšší soud k tomu považuje za nutné dále zdůraznit, že ačkoliv 
trestní řád pro posuzování nákladů řízení neposkytuje soudům prakticky žádný 
prostor pro úvahu nad její výší, neznamená to, že by v odůvodněných případech 
nemohl soud využít své diskrece a do nákladů trestního řízení zasáhnout, i když 
by se mělo jednat o spíše výjimečný postup, který musí být vždy náležitě 
odůvodněn. V případech, kde je obviněný stíhán pro více skutků, mu lze podle § 
152 odst. 1 písm. b) tr. ř. uložit povinnost nahradit státu odměnu a hotové 
výdaje uhrazené obhájci státem, pokud nemá nárok na obhajobu bezplatnou, v 
zásadě jen jestliže se předmětné úkony právní služby týkaly jeho obhajoby 
ohledně skutků, za které byl pravomocně uznán vinným [v tomto směru je třeba 
především poukázat na období od 14. 12. 2000, kdy bylo obviněnému M. K. sděleno 
obvinění podle ustanovení § 160 odst. 1 tr. ř. pro trestný čin podvodu podle § 
250 odst. 1, odst. 4 tr. zák. (pozn. jak již bylo shora upozorněno, v případě 
tohoto skutku došlo ke změně právní kvalifikace na porušování povinnosti při 
správě cizího majetku podle § 255 odst. 1, odst. 3 tr. zák., kdy současně 
Nejvyšší soud podotýká, že obviněný M. K. za tento skutek nebyl nalézacím 
soudem uznán vinným), téhož dne mu byl v souladu s ustanovením § 36 odst. 3 tr. 
ř. také ustanoven obhájce JUDr. Milan Chrudina (srov. č. l. 2720 spisu), načež 
následně mu bylo až dne 24. 8. 2001 sděleno obvinění pro trestný čin porušování 
povinnosti při správě cizího majetku podle § 255 odst. 1, odst. 2 písm. b) tr. 
zák. (doručené dne 27. 8. 2001, srov. č. l. 14177 spisu), tedy v době od 
prosince 2000 do srpna 2001 byl trestně stíhán jen za skutek, který byl 
následně amnestován, avšak k přepočítání nákladů obhajoby v tomto rozsahu 
nedošlo, přičemž za toto období byla obhájci obviněného přiznána odměna za 92 
úkonů právní služby v částce přesahující 170 000 Kč včetně režijního paušálu 
(srov. odůvodnění usnesení Krajského soudu v Ostravě ze dne 11. 12. 2013, č. j. 
54 T 1/2004-11884].

28.	Nejvyšší soud si je však vědom toho, že v některých složitých 
případech, jako je právě zčásti i tato trestní věc, může nastat situace, kdy 
nelze rozlišit, který úkon obhajoby je vázán ke kterému konkrétnímu skutku. 
Takové případy budou zpravidla ve složitějších trestních věcech dokonce 
převažovat. Z hlediska řešení takových případů ministr spravedlnosti v 
odůvodnění podané stížnosti pro porušení zákona poukázal na usnesení Vrchního 
soudu v Praze ze dne 5. 11. 2002, sp. zn. 7 To 150/2002, v němž tento uvedl, že 
byl-li odsouzený ve společném řízení zčásti pravomocně uznán vinným trestným 
činem, který byl spojen s nutnou obhajobou, a bylo-li zčásti trestní stíhání 
pro skutek zakládající jiný trestný čin spáchaný v souběhu pravomocně 
zastaveno, nebo byl-li odsouzený pro skutek zakládající takový trestný čin 
obžaloby zproštěn, soud rozhodující o povinnosti k náhradě odměny a hotových 
výdajů uhrazených ustanovenému obhájci státem podle § 152 odst. 1 písm. b) tr. 
ř. sníží tuto povinnost zpravidla podle poměru sazeb mimosmluvní odměny 
stanovených pro jednotlivé trestné činy za jeden úkon právní služby. Teprve v 
případě, že by tento postup byl pro odsouzeného zjevně nespravedlivý, lze při 
snížení náhradové povinnosti postupovat i podle jiných kritérií, kupř. podle 
zaměření jednotlivých úkonů poskytnuté právní služby.

29.	K tomu Nejvyšší soud dále podtrhuje, že pokud nebude moci soud 
zjistit skutečné náklady trestního řízení s využitím výše zmíněných postupů, 
případně pokud by tento postup byl ve svém důsledku z hlediska účelu trestního 
řízení neefektivní či nespravedlivý, je možné připustit, aby obecný soud 
stanovil náklady trestního řízení v proporcionální výši, vycházeje přitom z 
vlastní volné úvahy. Současně je však třeba dostát té podmínce, aby byl výrok 
založen na racionální argumentaci a důkladném uvážení všech okolností případu, 
použití přirozených zásad a zvyklostí občanského života, závěrů právní nauky a 
ustálené ústavně konformní soudní praxe (k tomu obdobně srov. nález Ústavního 
soudu ze dne 18. 8. 2015, sp. zn. IV. ÚS 2215/2014 uveřejněný pod č. 148 ve sv. 
78 Sb. nál. a usn. ÚS ČR).

30.	V neposlední řadě Nejvyšší soud dále považuje za nutné uvést, že v 
případě obviněného M. K. bude třeba v novém řízení vyjít z usnesení Krajského 
soudu v Ostravě ze dne 11. 12. 2013, sp. zn. 54 T 1/2004, jímž byla podle § 151 
odst. 2, odst. 3 tr. ř. obhájci obviněného JUDr. Milanu Chrudinovi přiznána 
odměna a náhrada hotových výdajů. Přitom znovu rozhodující soud neopomene 
zohlednit i změnu advokátního tarifu, jak je to podrobně rozepsáno ve zmíněném 
rozhodnutí.

31.	Krajský soud v Ostravě by měl tedy ve svém novém rozhodnutí v 
případě trestných činů, pro něž bylo trestní stíhání obviněného zastaveno, v 
souladu se shora uvedenými závěry, vycházet s výjimkou období, kdy byl trestně 
stíhán jen za skutek, který byl následně amnestován (srov. bod 27. shora), při 
úpravě stanovení povinnosti obviněnému nahradit státu odměnu a hotové výdaje 
uhrazené obhájci z poměru sazeb mimosmluvní odměny stanovených pro jednotlivé 
trestné činy za úkon právní služby, přičemž ovšem bude muset současně přihlížet 
k pohybu úkonů právní služby způsobených sdělením obvinění pro další trestné 
činy a ke změnám advokátního tarifu, které přinesly novelizace vyhl. č. 
276/2006 Sb. a vyhl. č. 399/2010 Sb., jak je detailně popsáno v usnesení 
Krajského soudu v Ostravě ze dne 11. 12. 2013, sp. zn. 54 T 1/2004. 

32.	Nejvyšší soud současně upozorňuje, že v důsledku novelizace 
advokátního tarifu vyhláškou č. 276/2006 Sb., došlo ke změně v tom, že od 
účinnosti této vyhlášky v případech trestných činů spáchaných v souběhu náleží 
obhájci odměna vycházející ze sazby mimosmluvní odměny stanovené za trestný čin 
s nejvyšší trestní sazbou (tj. v tomto případě nejprve § 250 odst. 1, odst. 4 
tr. zák., který byl ohrožen sazbou jež činí 5 – 12 let odnětí svobody, později 
§ 255 odst. 4 tr. zákoníku a § 209 odst. 5 tr. zákoníku shodně se sazbou 5 – 10 
let odnětí svobody). Ustanovení § 12 odst. 5 advokátního tarifu po novelizaci 
vyhl. č. 276/2006 Sb. uvádí: „Při obhajobě v trestním řízení vedeném pro 
trestné činy spáchané v souběhu náleží advokátovi pouze odměna stanovená pro 
trestný čin s nejvyšší trestní sazbou“. Z uvedeného plyne, že zde nejsou sazby 
mimosmluvní odměny stanovené pro jednotlivé trestné činy za jeden úkon právní 
služby, které by se měly porovnávat. Podle názoru Nejvyššího soudu by v tomto 
případě mělo být přihlédnuto z hlediska poměrného rozdělení odměny, která 
vychází ze sazby mimosmluvní odměny stanovené pro takový trestný čin s nejvyšší 
trestní sazbou, k rozsahu projednávané trestné činnosti a opět by mělo být 
vycházeno z porovnání počtu skutků kvalifikovaných jako trestné činy, za které 
byl obviněný pravomocně odsouzen a počtu skutků kvalifikovaných jako trestné 
činy, ohledně nichž bylo jeho trestní stíhání zastaveno, a poměru jejich 
závažnosti vyjádřeného jejich trestními sazbami. Jinými slovy řečeno musí se 
sazba za jeden úkon právní služby stanovená na nejpřísněji trestný čin (skutek) 
rozdělit podle poměru odsouzených trestných činů (skutků) na jedné straně a 
trestných činů (skutků), pro něž bylo trestní stíhání zastaveno, na druhé 
straně, ke kterým se daný úkon právní  vztahoval, a pokud to nelze zjistit, v 
poměru ke všem odsouzeným trestným činům (skutkům) na jedné straně a trestným 
činům (skutkům), ohledně nichž bylo trestní stíhání zastaveno, na druhé straně, 
pro něž byl v době takového úkonu právní služby stíhán. Trestným činem s 
původně nejvyšší trestní sazbou odnětí svobody v této trestní věci byl trestný 
čin podvodu podle ustanovení § 250 odst. 1, odst. 4 tr. zák., kdy se jednalo o 
skutek ad II./6 výroku rozsudku nalézacího soudu. V případě tohoto skutku však 
byla užita nová právní úprava, tj. nový trestní zákoník, tedy místo ustanovení 
§ 250 odst. 1, odst. 4 tr. zák. bylo nově užito § 209 odst. 1, odst. 5 písm. a) 
tr. zákoníku. Trestnými činy s nejpřísnější trestní sazbou, pro něž byl 
obviněný M. K. pravomocně odsouzen, pak byly zločin zneužití informace a 
postavení v obchodním styku podle § 255 odst. 2, odst. 4 tr. zákoníku a dílčí 
útok pokračujícího zločinu podvodu podle § 209 odst. 1, odst. 5 písm. a) tr. 
zákoníku ve stadiu pokusu podle § 21 odst. 1 tr. zákoníku [skutky vedené pod 
body I./2 a II./7 výroku rozsudku nalézacího soudu]. 

33.	Nejvyšší soud závěrem připomíná, že podle § 270 odst. 4 tr. ř. je 
orgán, jemuž byla věc přikázána, vázán právním názorem, který vyslovil ve věci 
Nejvyšší soud, a je povinen provést procesní úkony, jejichž provedení Nejvyšší 
soud nařídil. Vzhledem k tomu, že Nejvyšší soud vyslovil, že zákon byl porušen 
v neprospěch obviněného M. K., nemůže v novém řízení dojít ke změně rozhodnutí 
v jeho neprospěch (zákaz reformationis in peius).

P o u č e n í :  Proti tomuto rozsudku není přípustný další opravný prostředek.


V Brně dne 7. 2. 2018


Prof. JUDr. Pavel Šámal, Ph. D.
předseda senátu







