Soud: Nejvyšší soud

Spisová značka: 4 Tz 10/2007

Datum rozhodnutí: 28.02.2007

Typ rozhodnutí: Rozsudek


Heslo: Odposlech a záznam telekomunikačního provozu

Kategorie rozhodnutí: B




4 Tz 10/2007

U S N E S E N Í

Nejvyšší soud České republiky projednal ve veřejném zasedání dne 28. února 2007 
stížnost pro porušení zákona, kterou podal ministr spravedlnosti v neprospěch 
obviněného M. V., proti rozsudku Krajského soudu v Českých Budějovicích ze dne 
4. 9. 2006, sp. zn. 23 To 515/2006, a podle § 268 odst. 1 písm. c) tr. ř. 
rozhodl  t a k t o :

Stížnost pro porušení zákona  s e   z a m í t á .

O d ů v o d n ě n í :

Rozsudkem Okresního soudu v Českých Budějovicích ze dne 15. 3. 
2006,               sp. zn. 32 T 15/2006, byl pod bodem 4) obviněný M. V. uznán 
vinným trestným činem podílnictví podle § 251 odst. 1 písm. a) tr. zák., 
kterého se dopustil tím, že v blíže nezjištěných dnech v období od měsíce srpna 
2005 do listopadu 2005 v několika případech odebral od V. L., různé druhy 
nářadí a nástrojů, které V. L. odcizil v O. G. v Č. B., a to rozbrus zn. Narex 
150 mm, velký a malý rozbrus a nejméně 2 ks halogenové svítilny, ač věděl, že 
tyto věci byly získány trestnou činností. Za to mu byl v sazbě § 251 odst. 1 
tr. zák. uložen trest odnětí svobody  v trvání šesti měsíců. Podle § 58 odst. 1 
tr. zák.  a  § 59 odst. 1 tr. zák. mu byl výkon tohoto trestu podmíněně odložen 
na zkušební dobu v trvání čtrnácti měsíců. Poškozená společnost G. ČR, k. s. se 
sídlem P. – Č., K., byla odkázána se svým nárokem na náhradu škody na řízení ve 
věcech občanskoprávních.

Krajský soud v Českých Budějovicích z podnětu odvolání obviněných V. L., L. V. 
a M. V. rozsudkem ze dne 4. 9. 2006, sp. zn.  23 To 515/2006, podle § 258 odst. 
1 písm. a), b), e), odst. 2 tr. ř. napadený rozsudek částečně zrušil, a to mimo 
jiné i v případě obviněného M. V. ve výroku o vině pod bodem 4 rozsudku, a u 
všech obviněných ve výroku o trestu a ve výroku  o náhradě škody u poškozené 
společnosti G. ČR, k. s. Tímto rozsudkem byl M. V. podle § 226 písm. a) tr. ř. 
zproštěn obžaloby státní zástupkyně Okresního státního zastupitelství v Českých 
Budějovicích ze dne 30. 1. 2006, sp. zn.  ZT 1497/2005, pro skutek spočívající 
v tom, že v blíže nezjištěných dnech v období od měsíce srpna 2005 do listopadu 
2005 v několika případech odebral od V. L., různé druhy nářadí a nástrojů, 
které V. L. odcizil v O. G. v Č. B., a to rozbrus zn. Narex 150 mm, velký a 
malý rozbrus, autobaterii, 4 ks halogenové svítilny, 2 ks vypínače, 3 ks 
dvojzásuvky   a 1 ks kabelu na anténu, ač věděl, že tyto věci byly získány 
trestnou činností, v čemž byl spatřován trestný čin podílnictví podle § 251 
odst. 1 písm. a) tr. zák. účinného do 30. 6. 2006, neboť nebylo zjištěno, že se 
stal skutek, pro nějž byl obviněný stíhán. 

Proti posledně citovanému rozsudku Krajského soudu v Českých Budějovicích ze 
dne 4. 9. 2006, sp. zn. 23 To 515/2006, podal ministr spravedlnosti podle § 
266          odst. 1 tr. ř. stížnost pro porušení zákona v neprospěch 
obviněného M. V. Namítá v ní, že napadeným rozhodnutím byl ve prospěch tohoto 
obviněného porušen zákon v ustanoveních  § 254 odst. 1, § 226 písm. a), § 2 
odst. 6 a § 88 odst. 1, 4 tr. ř. 

V písemném odůvodnění svého mimořádného opravného prostředku ministr 
spravedlnosti popsal důkazní situaci v posuzovaném případě, kdy jediným důkazem 
usvědčujícím obviněného M. V. jsou odposlechy telefonních hovorů, které vedl s 
obviněným V. L. Příkaz k odposlechu a záznamu telekomunikačního provozu vydal 
přitom Okresní soud v Českých Budějovicích na základě konkrétního podezření V. 
L. ze spáchání trestného činu krádeže podle § 247 odst. 1 písm. b), odst. 3 
písm. b) tr. zák., tedy ze zvlášť závažného úmyslného  trestného činu, který 
byl spatřován v celkem osmi případech vloupání do prodejních stánků a 
prodejen.  Odposlech byl přitom nařízen ještě před zahájením trestního stíhání 
obviněného V. L., k němuž došlo až dne 23. 11. 2005, přičemž k jeho zahájení 
došlo pouze pro jeden z uvedených osmi případů vloupání, které nebylo při 
nařizování odposlechu navíc vůbec zmiňováno.

Podle názoru stěžovatele nařízení odposlechu telefonních hovorů ještě před 
zahájením trestního stíhání je v souladu s ustanovením § 88 odst. 1 tr. ř., kde 
je uvedeno, že základní podmínkou povolení odposlechu je vedení trestního 
stíhání pro zvlášť závažný úmyslný trestný čin, což je proti pojmu trestního 
stíhání podstatně širší. V tomto počátečním stádiu trestního řízení je 
rozhodováno nejen na základě důkazů procesně použitelných v řízení před soudem, 
ale i na základě důkazů operativní povahy, jako jsou např. i poznatky získané 
od informátorů, přičemž tyto důkazy nejsou pro jejich povahu ve spise výslovně 
uváděny. 

Požadavek krajského soudu na pořízení písemných přepisů odposlechů shledává 
stěžovatel nadbytečným a v této souvislosti poukázal na rozhodnutí uveřejněné 
pod  č.  56/2001 Sbírky soudních rozhodnutí a stanovisek. Podle názoru 
stěžovatele je obsahem záznamu telefonního záznamu nutno rozumět údaje o 
telefonních číslech volaného a volajícího, přičemž tyto náležitosti obsahoval 
již protokol opatřený okresním soudem, jenž je založen ve spise.

Záznam o odposlechu telefonických hovorů vedených z telefonu užívaného 
obviněným V. L., je tedy důkazem opatřeným zákonným způsobem, který je  
procesně použitelný, a to i když neexistoval jeho písemný přepis. Tento záznam 
pak dostatečně usvědčuje obviněného M. V. ze spáchání trestného činu 
podílnictví podle § 251 odst. 1 tr. zák.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
rozsudkem Krajského soudu v Českých Budějovicích ze dne 4. 9. 2006, sp. zn. 23 
To 515/2006, pokud jím byl obviněný M. V. podle § 226 písm. a) tr. ř. zproštěn 
obžaloby, byl porušen zákon v ustanoveních § 254 odst. 1, § 226 písm. a), § 2 
odst. 6 a § 88 odst. 1, 4 tr. ř. ve prospěch obviněného M. V.

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k následujícím závěrům.

Z obsahu napadeného trestního spisu Nejvyšší soud zjistil, že dne 7. 7. 2005 
vydal Okresní soud v Českých Budějovicích k návrhu státního zástupce Okresního 
státního zastupitelství v Českých Budějovicích z téhož dne, pod č. j. 16 Nt 
1903/2005-4/V, V – 60/2005, příkaz k odposlechu   a záznamu telekomunikačního 
provozu, a podle § 88 odst. 1 tr. ř. nařídil odposlech telekomunikačního 
provozu ve spisu uvedené telefonní stanice na dobu od 11. 7. 2005 do 31. 12. 
2005. Z odůvodnění tohoto rozhodnutí vyplývá, že V. L. byl dne 5. 3. 2005 
propuštěn z výkonu trestu odnětí svobody, přičemž ve výkonu trestu odnětí 
svobody byl v minulosti opakovaně za rozsáhlou majetkovou trestnou činnost, a 
to zejména vloupání do objektů prodejen a novinových stánků. V. L. byl dne 14. 
5. 2005 zadržen při páchání majetkové trestné činnosti, kdy se vloupal do 
novinového stánku. Operativním šetřením bylo dále zjištěno, že podezřelý V. L. 
se opakovaně dopouští majetkové trestné činnosti, a to zejména vloupání do 
novinových stánků a kiosků, a je proto podezřelý ze spáchání osmi případů, 
které jsou konkretizovány v uvedeném rozhodnutí. 

Dne 30. 1. 2006 podala státní zástupkyně Okresního státního zastupitelství v 
Českých Budějovicích obžalobu na V. L., J. A., J. K., L. V., M. V., J. D. a J. 
T. Obviněný V. L. byl ze skutků, které byly popsány ve výše citovaném příkazu k 
odposlechu telekomunikačního provozu, obžalován pouze pro jeden skutek, kterého 
se měl dopustit v době od 17.00 hodin dne 5. 6. 2005 do 3.45 hodin dne 6. 6. 
2005 v H. P. na N., když vnikl  po vylištování skleněné výplně dveří do objektu 
trafiky, kde vše prohledal a odcizil zde věci, které jsou blíže specifikovány v 
obžalobě, čímž firmě T. – K. M., N., H. P., způsobil odcizením věcí škodu ve 
výši 193.927,- Kč, a poškozením objektu jí způsobil další škodu ve výši 
13.250,- Kč. 

Rozsudkem Okresního soudu v Českých Budějovicích ze dne 15. 3. 2006, sp. zn. 32 
T 15/2006, byl obviněný V. L. zproštěn obžaloby podle § 226 písm. c) tr. ř., 
pro výše popsaný skutek ze dne 5. 6. 2005. Obviněný M. V. byl tímto rozsudkem 
uznán vinným trestným činem podílnictví podle § 251 odst. 1 písm. a) tr. zák., 
kterého se dopustil tím, že v blíže nezjištěných dnech v období od měsíce srpna 
2005 do listopadu 2005 v několika případech odebral od V. L., různé druhy 
nářadí a nástrojů, které V. L. odcizil v O. G. v Č. B., a to rozbrus Narex 150 
mm, velký a malý rozbrus a nejméně 2 ks halogenové svítilny, ač věděl, že tyto 
věci byly získány trestnou činností. Z odůvodnění tohoto rozhodnutí vyplývá, že 
obviněný M. V. v přípravném řízení i v hlavním líčení využil svého práva 
nevypovídat. Jeho jednání, pro které byl uznán vinným trestným činem 
podílnictví podle § 251 odst. 1 písm. a) tr. zák., bylo prokázáno záznamem o 
odposlechu telekomunikačního provozu, když byla zdokumentována komunikace mezi 
ním a obviněným V. L. 

Soud prvního stupně v odůvodnění svého rozsudku ve vztahu k zákonnosti nařízení 
odposlechu telekomunikačního provozu uvedl, že v posuzovaném případě se nejedná 
o nezákonné rozšiřování aplikace ustanovení § 88 odst. 1 tr. ř., neboť k 
nařízení odposlechu telekomunikačního provozu byly splněny zákonné podmínky. 
Dále uvedl, že přepis jednotlivých záznamů telekomunikačního provozu není 
podstatnou náležitostí  protokolu o záznamu telekomunikačním provozu, neboť 
rozhodným důkazem je samotný záznam telekomunikačního provozu, tedy záznam na 
CD disku. 

Krajský soud v Českých Budějovicích se se závěry soudu prvního stupně 
týkajícími se zákonnosti a přípustnosti aplikace ustanovení § 88 odst. 1 tr. ř. 
neztotožnil. Především se zabýval přezkumem postupu, který předcházel vydání 
příkazu k odposlechu a záznamu telekomunikačního provozu, přičemž se zabýval 
listinami, které byly Okresnímu soudu v Českých Budějovicích předloženy do 7. 
7. 2005, tedy do data vydání příkazu k odposlechu.

Krajský soud v Českých Budějovicích  konstatoval, že bylo vedeno trestní 
stíhání proti neznámému pachateli pro trestné činy krádeže § 247 tr. zák. a 
poškozování cizí věci podle § 257 tr. zák., neboť neznámý pachatel v době od 8. 
4. 2005 do 28. 6. 2005 se v deseti případech vloupal do prodejen novin a 
cigaret, případně nářadí. Na místě činu byly vždy zajišťovány stopy, zejména 
trasologické a daktyloskopické, které však, jak vyplývá z odborných vyjádření, 
nebyly způsobilé k identifikaci možného pachatele. Ve čtyřech případech útoků 
byly zajištěny pachové stopy, které byly porovnány se srovnávací pachovou 
konzervou obviněného V. L. Z jednotlivých odborných vyjádření přitom vyplývá, 
že pouze v případech trestné činnosti vedené u Obvodního oddělení Policie ČR v 
Trhových Svinech a Obvodního oddělení Policie ČR v Českých Budějovicích, byla 
odborná vyjádření týkající se otisků pachových stop vyhotovena již 24. 6. 2005, 
tedy přede dnem vydání  posuzovaného příkazu k odposlechu telekomunikačního 
provozu, v dalších případech tomu tak nebylo. Okresnímu soudu tedy v době 
rozhodování o povolení odposlechu chyběl důkaz, že obviněný se měl trestné 
činnosti dopouštět v rozsahu uvedeném státním zástupcem v návrhu na nařízení 
odposlechu telekomunikačního provozu. Jde tak zejména  o zjištění, že výše 
způsobené škody u majetkových deliktů, jež měl tehdy podezřelý V. L. spáchat, 
nedosahovala částky 500.000,- Kč, takže jeho jednání nemohlo být kvalifikováno 
jako trestný čin krádeže podle § 247 odst 1 písm. b), písm. e), odst. 3 písm. 
b) tr. zák., tedy jako zvlášť závažný trestný čin výslovně jako podmínka 
uvedený v ustanovení § 88 odst. 1 tr. ř. (srov. ustanovení § 41 odst. 2 a § 62 
tr. zák.) Z uvedeného důvodu odvolací soud k důkazu spočívajícím v záznamu 
odposlechu telekomunikačního provozu nepřihlížel, neboť byl pořízen v rozporu s 
ustanovením § 88 odst. 1 tr. ř.

Krajský soud v Českých Budějovicích se dále vyjádřil k otázce podstatných 
náležitostí protokolu o záznamu telekomunikačního provozu uvedených v 
ustanovení § 88 odst. 4 tr. ř., když uvedl, že podstatnou náležitostí protokolu 
o záznamu telekomunikačního provozu je kromě uvedených údajů o obsahu provedené 
hovoru i   přepis jednotlivých hovorů. Podle jeho názoru by měla být přepsána 
ta část hovoru, která se vztahuje k projednávané věci, a kterou se navrhuje 
provedení důkazu. V případě, kdy by některá ze stran měla výhrady proti obsahu 
(přepisu) telefonního hovoru, může být podle názoru odvolacího soudu jako 
doplňující důkaz proveden poslech hovoru podle přiložené zvukové nahrávky.  

Podle ustanovení § 88 odst. 1 tr. ř. je-li vedeno trestní řízení pro zvlášť 
závažný úmyslný trestný čin nebo pro jiný úmyslný trestný čin, k jehož stíhání 
zavazuje vyhlášená mezinárodní smlouva, může předseda senátu a v přípravném 
řízení na návrh státního zástupce soudce nařídit odposlech a záznam 
telekomunikačního provozu, pokud lze důvodně předpokládat, že jím budou sděleny 
významné skutečnosti pro trestní řízení. Provádění odposlechu a záznamu 
telekomunikačního provozu mezi obhájcem a obviněným je nepřípustné. Zjistí-li 
policejní orgán při odposlechu a záznamu telekomunikačního provozu, že obviněný 
komunikuje se svým obhájcem, je povinen odposlech ihned přerušit, záznam  o 
jeho obsahu zničit a informace, které se v této souvislosti dozvěděl, nijak 
nepoužít.

Z obsahu stížnosti pro porušení zákona je zřejmé, že stěžovatel nenabyl 
pochybností o zákonnosti nařízeného odposlechu, byť z podrobného rozboru 
okolností, jež vydání rozhodnutí o jeho povolení předcházely, je patrno, že 
soudce okresního soudu skutečně neměl vytvořeny zákonné předpoklady pro jeho 
povolení. Při úvaze, zda připadá v úvahu užití takové právní kvalifikace činu, 
která by opravňovala k závěru, že jde  o zvlášť závažný úmyslný trestný čin, 
vycházel v posuzovaném případě z prostého součtu škod jednotlivých popsaných 
skutků, z nichž byl V. L. podezřelý, který dosáhl výše 511.000,- Kč. Úkolem 
soudce, jenž o povolení odposlechu rozhoduje,  však není  jen mechanicky 
přejímat závěry, které státní zástupce v návrhu uvádí, ale požadovat jejich 
verifikaci v rozsahu, který dosud provedená šetření skýtají. V posuzovaném 
případě nadto státní zástupce sám svá tvrzení o výši škody zpochybnil v 
odůvodnění žádosti pokud uvedl, že „porovnáním zajištěných stop na místě činu 
se srovnávacím materiálem u podezřelé osoby, nebyla zjištěna shoda“. Vznikla 
tak nejasnost, který z jmenovitě uvedených útoků je vlastně možno přisuzovat V. 
L. a který nikoli, přičemž tato nejasnost je zásadní, neboť vypuštěním 
některého  z útoků by nepochybně poklesla výše škody pod hranici 500.000,- Kč, 
ale i přesto byla soudcem rozhodujícím o povolení odposlechu ponechána bez 
povšimnutí. Je-li v ustanovení  § 88 odst. 1 tr. ř. okolností podmiňující  
úvahu o možném povolení odposlechu to, že musí jít o zvlášť závažný úmyslný 
trestný čin, a v daném případě bylo naplnění této okolnosti dovozováno z právní 
kvalifikace činu, kde kvalifikačním momentem je výše způsobené škody, pak  jde 
o okolnost conditio sine qua non, a pokud si soudce nesjednal o této okolnosti 
jasno, rozhodoval bez znalosti věci, aniž zjistil, zda má či nemá dány zákonné 
předpoklady pro užití ustanovení § 88 odst. 1 tr. ř. Byť lze názoru ministra 
spravedlnosti vyjádřeném ve stížnosti pro porušení zákona přisvědčit v závěru, 
že na počátku trestního stíhání se orgány činné v trestním řízení opírají  i o 
zjištění operativní povahy, která nejsou ve spise založena, musí být z 
odůvodnění rozhodnutí o povolení odposlechu zřejmé, že je však soudce měl k 
dispozici, seznámil se s nimi, vyhodnotil je a že je zahrnul do svých úvah o 
naplnění zákonných podmínek pro aplikaci § 88 odst. 1 tr. ř., neboť přisvědčit 
opačnému postupu by znamenalo připuštění možnosti, že aplikace těchto striktně 
vymezených zákonných podmínek tohoto ustanovení je záležitostí pouhé volné 
úvahy státního zástupce, případně soudce.  

Krajský soud v Českých Budějovicích tak zcela důvodně akcentoval ve svém 
rozhodnutí okolnosti předcházející vydání rozhodnutí o odposlechu, a důvodně 
dospěl k závěru, že uvedený důkaz – odposlech – byl pořízen v rozporu se 
zákonem. S tímto hodnocením se Nejvyšší soud ztotožnil, stejně jako se závěrem, 
že takto pořízený důkaz nelze v trestním řízení použít, právě z důvodu jeho 
nezákonnosti.

Pro další posouzení věci je proto nerozhodné zda byly či nebyly v této 
konkrétní trestní věci provedeny písemné přepisy odposlechů a v jakém rozsahu. 
Vzhledem k tomu, že však námitka ministra spravedlnosti směřuje k posouzení 
právě tohoto problému, Nejvyšší soud proto  připomíná konstantní judikaturu 
řešící uvedenou problematiku (srov. R 56/2001 Sbírky soudních rozhodnutí a 
stanovisek). Předpokladem provedení důkazu záznamem telekomunikačního provozu 
je sepsání protokolu o tomto úkonu, který musí obsahovat zákonem stanovené 
podstatné náležitosti, a musí tak splňovat  určité formální podmínky. 
Nedostatek jejich splnění, zejména, pokud jde o údaje o místě, času, způsobu 
provedení, jakož i osobě, která záznam pořídila, však lze odstranit, a to i v 
řízení před soudem, stejným způsobem, tak jako v případě odstranění formálních 
nedostatků protokolu sepsaného o jakémkoli jiném úkonu  trestního řízení, např. 
výslechem osob, které se provedeného úkonu zúčastnily, popřípadě jej provedla, 
a to v postavení svědka. Takový postup nelze považovat za nepřípustnou 
manipulaci se záznamy telekomunikačního provozu a nevymyká se ani možnostem 
soudu, takže věc nevyžaduje další šetření  ve smyslu např. ustanovení § 221 tr. 
ř. o vrácení věci státnímu zástupci k došetření.

Podstatnou náležitostí protokolu o záznamu telekomunikačního provozu je i 
uvedení údajů o obsahu provedeného záznamu. Z dikce zákona však vyplývá, že 
podstatnou náležitostí předmětného protokolu není přepis jednotlivých hovorů na 
provedeném záznamu, ale postačuje uvedení údajů o čase jednotlivých hovorů, 
číslech  a osobách uživatelů účastnických stanic, tedy o osobách volajících a 
volaných.

Pokud Nejvyšší soud konstatoval, že provedení konkrétního odposlechu tehdy 
podezřelého V. L. nebylo z důvodů výše rozvedených v souladu se zákonem a tento 
odposlech nemohl být užit jako důkaz v jeho trestní věci, platí stejný závěr i 
ve vztahu k užití tohoto důkazu v trestní věci obviněného M. V.

V této souvislosti je na místě citovat ustanovení  § 88 odst. 4 tr. ř., podle 
nějž má-li být záznam telekomunikačního provozu užit jako důkaz, je třeba k 
němu připojit protokol s uvedením údajů o místě, času, způsobu  a obsahu 
provedeného záznamu, jakož i o osobě, která záznam pořídila. Ostatní záznamy je 
třeba označit, spolehlivě uschovat a v protokolu založeném do spisu poznamenat, 
kde jsou uloženy. V jiné trestní věci, než je ta, v níž byl odposlech a záznam 
telekomunikačního provozu proveden, lze záznam jako důkaz užít tehdy, pokud je 
i v této věci vedeno trestní stíhání pro trestný čin uvedený v odstavci 1 nebo 
souhlasí-li s tím účastník odposlouchávané stanice.

Z obsahu přezkoumávaného trestního spisu je zřejmé, že obviněnému M. V. bylo 
usnesením dne 23. 11. 2005  sp. zn. ČTS:ORCB-1719/TČ-OK-2005, sděleno podle § 
160 odst. 1 tr. zák. obvinění pro trestný čin podílnictví podle § 251  odst. 1 
písm. a) tr. zák., a pro stejný trestný čin byla dne 30. 1. 2006 podána 
Okresním státním zastupitelstvím v Českých Budějovicích sp. zn. ZT 
1497/2005-110 na obviněného obžaloba. Jde o trestný čin, na který je stanovena 
trestní sankce trestem odnětí svobody až na dvě léta. Z výše této sankce je 
patrno, že nejde o trestný čin, který splňuje náležitosti „zvlášť závažného 
úmyslného trestného činu“ tak, jak je vymezen zákonnými ustanoveními § 41 odst. 
1 a  § 62 tr. zák. Nejde rovněž ani o úmyslný trestný čin, k jehož stíhání 
zavazuje vyhlášená mezinárodní smlouva (srov. Š., P. a kolektiv, Trestní řád, 
Komentář, 5. vydání, Praha: C. H. Beck, Praha 2005, str. 674 a násl.). Z 
přezkoumávaného trestního spisu je dále rovněž patrno, že ve spise není souhlas 
účastníka odposlouchávané stanice s užitím odposlechu coby důkazu. Nebyla tak 
splněna ani jedna z formálních podmínek pro to, aby odposlech pořízený v 
trestní věci V. L. mohl být užit jako důkaz v trestní věci obviněného V., a 
pokud okresní soud v odsuzujícím rozsudku z tohoto důkazu jakožto jediného 
usvědčujícího vycházel, porušil zákon. Krajský soud v Českých Budějovicích toto 
pochybení napravil, když obviněného s ohledem na důkazní nouzi z obžaloby 
zprostil podle § 226 písm. a) tr. ř.

Z výše uvedených důvodů neshledal Nejvyšší soud podanou stížnost pro porušení 
zákona důvodnou, a proto ji podle § 268 odst. 1 písm. c) tr. ř. zamítl. 

P o u č e n í : Proti tomuto rozhodnutí není opravný prostředek přípustný.

V Brně dne 28. února 2007 

                                                                                
     Předsedkyně senátu:

                                                                                
     JUDr. Danuše   N o v o t n á   
