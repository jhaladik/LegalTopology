Soud: Nejvyšší soud

Spisová značka: 4 Tz 61/2002

Datum rozhodnutí: 16.10.2002

Typ rozhodnutí: Rozsudek




4 Tz 61/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 16. 
října 2002 v senátě složeném z předsedy senátu JUDr. Františka Hrabce a soudců 
JUDr. Juraje Malika  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněné V.  S., proti 
usnesení Krajského soudu v Ostravě ze dne 29. 3. 2002, sp. zn. 6 To 170/2002,  
v trestní věci Okresního soudu v Bruntále vedené pod sp. zn. 1 T 116/2001 a 
rozhodl podle § 268 odst. 2 tr. ř.   t a k t o :

Usnesením Krajského soudu v Ostravě ze dne 29. 3. 2002, sp. zn. 6 To 
170/2002        b y l   p o r u š e n   z á k o n  v ustanovení § 260 tr. ř. ve 
prospěch obviněné   V. S.

Odůvodnění:

Rozsudkem Okresního soudu v Bruntále ze dne 25. 2. 2002, sp. zn. 1 T 116/2001 
byla obviněná V. S. uznána vinnou trestným činem zpronevěry podle §248 odst. 1, 
2        tr. zák., kterého se měla dopustit tím, že v době od 1. 4. 1994 do 30. 
10. 2000 v R., okres B., jako vedoucí ekonomického útvaru s. p. K. R. a jeho 
nástupnické organizace spol. s r. o. M. s. R., si ponechávala část tržeb, které 
dosahovala při prodeji stravenek zaměstnancům, čímž spol. s r. o. M. s. R. 
způsobila škodu ve výši 153 654,30 Kč, přičemž rozdíly v tržbách za stravenky 
nepromítala do účetních uzávěrek, které každoročně vyhotovovala. Za to jí byl 
uložen trest odnětí svobody v trvání jednoho roku, jehož výkon byl podmíněně 
odložen na zkušební dobu dvou let. Zároveň jí byla uložena povinnost, aby v 
době podmíněného odsouzení podle možností a schopností uhradila způsobenou 
škodu a taktéž byla zavázána, aby poškozeným M. s. R.  s  r. o. uhradila škodu 
ve výši 153 564,30 Kč. 

Proti tomuto rozsudku okresního soudu si obviněná V. S. podala odvolání, a to 
do všech jeho výroků.

Krajský soud v Ostravě z podnětu odvolání obviněné v neveřejném zasedání 
usnesením ze dne 29. 3. 2002, sp. zn. 6 To 170/2002 napadený rozsudek podle § 
258 odst. 1 písm. a), b), c) tr. ř. zrušil v celém rozsahu a podle § 260 tr. ř. 
věc vrátil státnímu zástupci k došetření.

Proti tomuto usnesení krajského soudu podal ministr spravedlnosti podle § 266 
odst. 1 tr. ř. stížnost pro porušení zákona, kterou označil, jako podanou ve 
prospěch obviněné V. S. V této odvolacímu soudu vytýká porušení zákona v 
ustanovení § 2 odst. 4, § 176 odst. 1, § 258 odst. 1 písm. a), b), c) a § 260 
tr. ř. Krajský soud totiž ve svém rozhodnutí dovodil, že v řízení před soudem 
nelze pokračovat pro neodstranitelné procesní vady. Tyto vady spatřuje v tom, 
že rekapitulace stravenek  vyhotovená svědkyní M. K. z poškozené organizace, z 
níž vyplývá škoda 153 564,30 Kč je nepřehledná  a nepřezkoumatelná. Podle 
odvolacího soudu bude nutno, aby na základě dostupných materiálů vyčíslil škodu 
znalec, když její přesné zjištění je jednou ze základních skutečností, která 
měla být zjištěna již v přípravném řízení a pokud se tak nestalo, došlo k 
porušení základních procesních ustanovení trestního řádu.

Podle názoru ministra spravedlnosti ale se závěrem odvolacího soudu, že věc 
trpí neodstranitelnými vadami ve smyslu § 260 tr. ř. nelze souhlasit, neboť 
výsledky vyšetřování dostatečně odůvodnily postavení obviněné před soud v 
souladu s ustanovením § 176 odst. 1  tr. ř. Z výpovědí svědků vyplývá, že při 
revizi stravenek byly opatřeny všechny existující doklady a z nich byla 
vyčíslena škoda. Pokud odvolací soud měl jakékoliv pochybnosti  o  výši 
vyčíslené škody, měl postupovat podle § 259 odst. 3 tr. ř. a opětovně 
vyslechnout ve veřejném zasedání svědkyni M. K. za účelem osvětlení těch pasáží 
rekapitulace stravenek, které považuje za nepřehledné a nepřezkoumatelné. Mohl 
si rovněž v souladu s ustanovením § 105 tr. ř. opatřit odborné vyjádření či 
přibrat znalce a poté měl ve věci rozhodnout. Takový postup odvolacího soudu by 
byl plně v souladu s ustanovením § 2 odst. 4 tr. ř. Naproti tomu postup, který 
odvolací soud zvolil, je v rozporu s těmito ustanoveními a vedl by k 
nepřiměřenému prodloužení trestního řízení. To by podle stěžovatele nepřiměřeně 
zvýšilo i náklady obviněné V. S., které má v souvislosti s právním zastoupením  
a byla by nucena se znovu podrobit těm fázím trestního řízení, které již jednou 
byly konány. Nelze zejména souhlasit s postupem podle § 260 tr. ř. z důvodu 
provedení dalších důkazů spočívajících v opatření znaleckého posudku. Smysl 
novelizovaného trestního řádu spočívá v posunu těžiště dokazování z přípravného 
řízení na řízení před soudem. V opačném případě by byl popřen smysl novely 
trestního řádu.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Ostravě došlo k porušení zákona ve výše uvedených 
ustanoveních trestního řádu v neprospěch obviněné. Dále aby podle § 269 odst. 2 
tr. ř. napadené usnesení zrušil, a to včetně dalších rozhodnutí na ně obsahově 
navazujících, pokud vzhledem ke změně, k níž došlo zrušením, pozbyla podkladu, 
a poté aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodu v ní uvedených, jakož i řízení napadené části rozhodnutí 
předcházející a dospěl k následujícím závěrům.

V prvé řadě je třeba uvést, že se jedná o dosud pravomocně neskončenou věc  a 
rozhodnutí odvolacího soudu, které bylo napadeno stížností pro porušení zákona 
je tzv. mezitímním rozhodnutím, jež má pouze procesní povahu. Nejvyšší soud 
proto za tohoto stavu řízení nemohl posuzovat úplnost zjištěného skutkového 
stavu věci, rozsah provedeného dokazování nebo dokonce hodnotit důkazy a tím 
méně i otázku, zda se obviněná zažalovaného trestného činu dopustila či nikoli. 
To je ve stávajícím stadiu trestního stíhání obviněné výhradním právem soudu 
prvního stupně, event. soudu odvolacího. Jestliže odvolací soud ve svém 
rozhodnutí vyslovil závěr, že důkazy, na jejichž základě byla skutková zjištění 
učiněna nejsou pro posouzení viny obviněné dostačující a bude je třeba doplnit, 
nepřísluší Nejvyššímu soudu takové rozhodnutí hodnotit, neboť by se jednalo o 
nepřípustné zasahování do nezávislosti procesního soudu. Pokud odvolací soud 
konkrétně zaujal názor, že ve věci bude k prokázání výše způsobené škody nutné 
přibrat znalce z oboru ekonomiky, odvětví účetnictví a taktéž opatřit další 
důkazy prokazující konkrétní pracovní povinnosti obviněné V. S. v poškozené 
organizaci a za tím účelem vrátil věc po zrušení odsuzujícího rozsudku soudu 
prvního stupně do přípravného řízení, zůstává Nejvyššímu soudu pouze k 
posouzení, zda takový postup byl v souladu se zákonem.

Podle § 260 tr. ř. nelze-li po zrušení rozsudku pokračovat v řízení před soudem 
pro neodstranitelné procesní vady a není-li důvod pro jiné rozhodnutí, odvolací 
soud vrátí věc státnímu zástupci k došetření. Ustanovení § 191 a § 264 odst. 2 
tu platí obdobně.

Z výše uvedeného ustanovení trestního řádu a obsahu odůvodnění napadeného 
usnesení odvolacího soudu je zjevné, že rozhodnutí o vrácení věci státnímu 
zástupci k došetření v souladu se zákonem není. Nedostatky ve skutkových 
zjištěních, jak na ně odvolací soud poukázal nemají charakter v řízení před 
soudem neodstranitelných procesních vad, které jediné odvolací soud opravňují k 
rozhodnutí podle § 260 tr. ř. Takovými vadami jsou např. porušení ustanovení o 
nutné obhajobě v přípravném řízení, o zahájení trestního stíhání a postupu při 
obvinění konkrétní osoby, vedení trestního stíhání bez souhlasu poškozeného 
je-li ho třeba apod. Odvolací soud tedy po zrušení rozsudku soudu prvního 
stupně mohl pouze postupovat podle § 259 odst. 1 tr. ř. pokud by pro takový 
postup byly splněny zákonné podmínky anebo podle § 259 odst. 3 tr. ř., tedy sám 
ve věci rozhodnout ve veřejném zasedání po předchozím doplnění důkazů, o nichž 
se v napadeném usnesení zmiňuje.

Na  základě shora uvedeného Nejvyšší soud podle § 268 odst. 2 tr. ř. vyslovil, 
že napadeným usnesením Krajského soudu v Ostravě byl porušen zákon v ustanovení 
§ 260 tr. ř., ale ve prospěch obviněné a nikoli v její neprospěch, jak se toho 
domáhala podaná stížnost pro porušení zákona. Předmětné rozhodnutí odvolacího 
soudu vydané pouze z podnětu odvolání obviněné mělo ten důsledek, že věc, která 
se nacházela ve stadiu řízení před soudem, byla vrácena do přípravného řízení, 
a tím jednoznačně došlo ke zlepšení procesního postavení obviněné a k oddálení 
případného vydání odsuzujícího rozsudku v její věci. Na tomto závěru nemůže nic 
změnit ani argumentace stěžovatele opírající se o zásadu oficiality obsaženou v 
ustanovení § 2 odst. 4 tr. ř. a z ní vyplývající povinnost orgánů činných v 
trestním řízení projednávat trestní věci co nejrychleji. S ohledem na to 
nepřicházel další navrhovaný postup podle § 269 odst. 2 a § 270 odst. 1 tr. ř. 
v úvahu a Nejvyšší soud se ve svém rozhodnutí musel omezit pouze na tzv. 
akademický výrok.

Poučení: Proti tomuto rozhodnutí není opravný prostředek přípustný.

V Brně dne 16. října 2002

Předseda senátu:

JUDr. František Hrabec

	
