Soud: Nejvyšší soud

Spisová značka: 3 Tz 11/2025

Datum rozhodnutí: 09.04.2025

Typ rozhodnutí: ROZSUDEK


Heslo: Zkrácení daně, poplatku a podobné povinné platby, Podvod, Abolice

Dotčené předpisy: § 2 odst. 1 tr. ř., § 240 odst. 1 tr. zákoníku, § 209 odst. 1 tr. zákoníku

Kategorie rozhodnutí: C




3 Tz 11/2025-105 



ČESKÁ REPUBLIKA
ROZSUDEK
JMÉNEM REPUBLIKY
   

Nejvyšší soud projednal v neveřejném zasedání konaném dne 9. 4. 2025 v senátě 
složeném z předsedy JUDr. Aleše Koláře a soudců JUDr. Petra Šabaty a JUDr. 
Ondřeje Círka stížnost pro porušení zákona, kterou podal ministr spravedlnosti 
ve prospěch obviněného L. H. proti usnesení státního zástupce Okresního 
státního zastupitelství v Kutné Hoře ze dne 20. 7. 2023, č. j. 0 ZT 71/2023-21, 
které nabylo právní moci dne 4. 8. 2023, a rozhodl  takto:

I.	Podle § 268 odst. 2 tr. ř. se vyslovuje, že usnesením státního 
zástupce Okresního státního zastupitelství v Kutné Hoře ze dne 20. 7. 2023, č. 
j. 0 ZT 71/2023-21, byl v neprospěch obviněného L. H. porušen zákon v 
ustanoveních § 2 odst. 1 tr. ř. a § 209 odst. 1 tr. zákoníku.

II.	Podle § 269 odst. 2 tr. ř. se usnesení státního zástupce Okresního 
státního zastupitelství v Kutné Hoře ze dne 20. 7. 2023, č. j. 0 ZT 71/2023-21, 
zrušuje. Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž zrušením došlo, pozbyla podkladu.

III.	Podle § 270 odst. 1 tr. ř. se státnímu zástupci Okresního státního 
zastupitelství v Kutné Hoře přikazuje, aby věc v potřebném rozsahu znovu 
projednal a rozhodl. 

Odůvodnění:

I.
Dosavadní průběh řízení

1.	Usnesením policejního orgánu – Policie České republiky, Krajské 
ředitelství policie Středočeského kraje, územní odbor Kutná Hora, oddělení 
hospodářské kriminality ze dne 20. 6. 2023, č. j. KRPS-305189-25/TČ-2022-010581-
MA, bylo zahájeno trestní stíhání obviněného L. H. pro přečin podvodu podle § 
209 odst. 1 tr. zákoníku, jehož se měl dopustit (zjednodušeně řečeno) tak, že 
bez vědomí P. V., nar. XY, jako osoby samostatně výdělečně činné, zaslal z 
e-mailu XY@seznam.cz na podatelnu Finančního úřadu pro Středočeský kraj, územní 
pracoviště Kutná Hora, žádosti datované 29. 4. 2020 a 11. 5. 2020 o poskytnutí 
kompenzačního bonusu ve smyslu zákona č. 159/2020 Sb., o kompenzačním bonusu v 
souvislosti s krizovými opatřeními souvisejícími s výskytem koronaviru SARS 
CoV-2, přičemž v žádostech uvedl jako žadatele o kompenzační bonus daňový 
subjekt P. V., nar. XY, DIČ XY a bankovní účet, na který má být kompenzační 
bonus vyplacen, č. ú. XY, jehož byl sám majitelem; obě tyto žádosti byly 
poskytovatelem kompenzačního bonusu schváleny a na uvedený účet obviněnému 
vyplaceny, a to dne 6. 5. 2020 ve výši 25 000 Kč a dne 18. 5. 2020 ve výši 19 
500 Kč, obviněný pak peněžní prostředky v hotovosti vybral prostřednictvím 
bankomatu  a použil je pro vlastní potřebu, čímž způsobil České republice 
zastoupené Generálním finančním ředitelstvím, IČ 72080043, se sídlem Lazarská 
15/7, Praha 1, škodu v celkové výši 44 500 Kč.

2.	Usnesením státního zástupce Okresního státního zastupitelství v Kutné 
Hoře ze dne 20. 7. 2023, č. j. 0 ZT  71/2023-21 (dále též jen „napadené 
usnesení“) bylo trestní stíhání obviněného pro shora popsaný skutek, v němž byl 
spatřován přečin podvodu podle § 209 odst. 1 tr. zákoníku, podle § 307 odst. 1 
tr. ř. podmíněně zastaveno a podle § 307 odst. 4 tr. ř. byla obviněnému 
stanovena zkušební doba 12 měsíců. Rozhodnutí nabylo právní moci dne 4. 8. 2023.


II.
Stížnost pro porušení zákona a vyjádření k ní

3.	 Proti citovanému usnesení státního zástupce Okresního státního 
zastupitelství v Kutné Hoře podal ministr spravedlnosti (dále též jen 
„ministr“) u Nejvyššího soudu stížnost pro porušení zákona podle § 266 odst. 1 
tr. ř. (dále též jen „stížnost“), a to ve prospěch obviněného.

4.	 V odůvodnění nejprve poukázal na znění ustanovení § 209 odst. 1 a § 
240 odst. 1 tr. zákoníku a § 1, § 2 odst. 1 a § 6 odst. 1, 2, 3 zákona č. 
159/2020 Sb., o kompenzačním bonusu v souvislosti s krizovými opatřeními v 
souvislosti s výskytem koronaviru SARS Cov-2, ve znění zákona č. 262/2020 Sb., 
účinného v době „posuzování obviněného“.  Připomněl, že podstata jednání 
obviněného, za které byl stíhán, spočívala v tom, že měl uvést v omyl finanční 
úřad a způsobit tak na majetku České republiky škodu v celkové výši 44 500 Kč. 
Pro správné posouzení skutku však bylo podstatné zhodnocení povahy vyplácených 
kompenzačních bonusů. Ve smyslu výše citovaných právních předpisů bylo namístě 
kompenzační bonus považovat za daňový bonus, tudíž jednání obviněného nemělo 
být posouzeno jako trestný čin podvodu podle § 209 tr. zákoníku, nýbrž jako 
trestný čin zkrácení daně, poplatku a podobné povinné platby podle § 240 tr. 
zákoníku. V případě trestného činu podle § 240 tr. zákoníku jde totiž o 
specifickou formu podvodného jednání vůči institucím, které daně (či jiné 
povinné platby) spravují. Trestný čin podle § 240 tr. zákoníku je ve vztahu 
speciality k trestnému činu podle § 209 tr. zákoníku.

5.	V souvislosti s právním posouzením jednání obviněného ministr dále 
odkázal na stanovisko trestního kolegia Nejvyššího soudu ze dne 22. 2. 2023, 
sp. zn. Tpjn  300/2022, uveřejněné pod č. 1/2023 Sbírky soudních rozhodnutí a 
stanovisek, části trestní, s tím, že trestní kolegium zde zaujalo názor, že 
vylákání kompenzačního bonusu vypláceného na základě jednotlivých zákonů o 
kompenzačních bonusech přijatých v letech 2020 a 2021 v souvislosti s výskytem 
koronaviru způsobujícího onemocnění COVID-19 je třeba za splnění dalších 
podmínek posuzovat jako trestný čin zkrácení daně, poplatku a podobné povinné 
platby podle § 240 tr. zákoníku, nikoliv jako trestný čin podvodu podle § 209 
tr. zákoníku. Předpokladem trestní odpovědnosti za trestný čin podle § 240 
odst. 1 tr. zákoníku je ovšem vylákání výhody na povinné platbě (nebo její 
zkrácení) ve větším rozsahu, tedy ve výši nejméně 100 000 Kč [§ 138 odst. 1 
písm. c) tr. zákoníku]. V případě zjištění, že pachatel sice vylákal 
prostřednictvím kompenzačního bonusu výhodu na dani, avšak v nižším rozsahu, se 
trestní represe neuplatní.

6.	Z výše uvedeného podle ministra plyne, že v předmětné trestní věci 
došlo k nesprávnému právnímu posouzení skutku, když jednání obviněného L. H. 
bylo nesprávně právně kvalifikováno jako trestný čin podvodu podle § 209 tr. 
zákoníku. Nebylo vůbec přihlédnuto ke speciálnímu ustanovení § 240 tr. zákoníku 
a v dané době již známému (výše citovanému) stanovisku trestního kolegia 
Nejvyššího soudu. Vzhledem k tomu, že obviněný vylákal výhodu na povinné platbě 
v částce nižší než 100 000 Kč, nemohlo toto jednání naplnit znaky skutkové 
podstaty přečinu podle § 240 odst. 1 tr. zákoníku. Posuzovaný skutek tedy není 
trestným činem a nebyl proto zákonný důvod dále konat trestní stíhání a 
rozhodnout podle § 307 tr. ř. V úvahu mohlo přicházet pouze naplnění znaků 
přestupku podle § 2 odst. 2 písm. b) zákona č. 251/2016 Sb., o některých 
přestupcích, což by v době rozhodování o věci mohlo vést pouze k závěru o 
splnění podmínek pro rozhodnutí podle § 171 odst. 1 tr. ř. Napadeným usnesením 
státního zástupce tak byl v důsledku nesprávného právního posouzení skutku 
porušen zákon v ustanoveních § 307 odst. 1 a § 2 odst. 1 tr. ř. a dále § 209 
tr. zákoníku. Pro úplnost pak ministr odkázal ještě na rozsudek Nejvyššího 
soudu ze dne 26. 7. 2023, sp. zn. 3 Tz 35/2023, kterým bylo vyhověno obdobné 
stížnosti pro porušení zákona ve vztahu k obdobnému jednání pachatele, jenž 
požádal bez vědomí v rozhodnutí označeného subjektu jeho jménem o poskytnutí 
kompenzačního bonusu, který mu byl následně vyplacen, avšak výše takto 
způsobené škody nedosáhla částky 100 000 Kč.

7.	S ohledem na uvedené ministr navrhl, aby Nejvyšší soud podle § 268 
odst. 2 tr. ř. vyslovil, že napadeným usnesením  státního zástupce Okresního 
státního zastupitelství v Kutné Hoře byl v neprospěch obviněného porušen zákon 
v ustanoveních § 307 odst. 1 tr. ř., § 2 odst. 1 tr. ř. a § 209 tr. zákoníku, 
dále podle § 269 odst. 2 tr. ř. zrušil toto usnesení, jakož i všechna další 
rozhodnutí na něj obsahově navazující, pokud vzhledem ke změně, k níž dojde 
zrušením, pozbydou podkladu, a následně postupoval podle § 270 odst. 1 tr. ř. 
Současně vyslovil souhlas s tím, aby Nejvyšší soud o stížnosti rozhodl v 
neveřejném zasedání. 

8.	Státní zástupce Nejvyššího státního zastupitelství se ve svém 
vyjádření s obsahem stížnosti pro porušení zákona plně ztotožnil, odkázal na 
argumenty v ní uvedené a navrhl, aby jí bylo vyhověno. S odkazem na ustanovení 
§ 274 odst. 4 tr. ř. vyslovil souhlas, aby Nejvyšší soud o stížnosti rozhodl v 
neveřejném zasedání.

9.	Obviněný se ke stížnosti pro porušení zákona nevyjádřil.


III.
Relevantní právní úprava

10.	Podle § 2 odst. 1 tr. ř. nemůže nikdo být stíhán jinak než ze 
zákonných důvodů a způsobem, který stanoví tento zákon.

11.	Ustanovení § 209 odst. 1 tr. zákoníku zní: Kdo sebe nebo jiného 
obohatí tím, že uvede někoho v omyl, využije něčího omylu nebo zamlčí podstatné 
skutečnosti, a způsobí tak na cizím majetku škodu nikoli nepatrnou, bude 
potrestán odnětím svobody až na dvě léta, zákazem činnosti nebo propadnutím 
věci.

12.	 Ustanovení § 240 odst. 1 tr. zákoníku zní: Kdo ve větším rozsahu 
zkrátí daň, clo, pojistné na sociální zabezpečení, příspěvek na státní politiku 
zaměstnanosti, pojistné na úrazové pojištění, pojistné na zdravotní pojištění, 
poplatek nebo jinou podobnou povinnou platbu anebo vyláká výhodu na některé z 
těchto povinných plateb, bude potrestán odnětím svobody na šest měsíců až tři 
léta nebo zákazem činnosti.

13.	Ustanovení § 138 odst. 1 tr. zákoníku zní: Pro účely tohoto zákona 
se rozumí a) škodou nikoli nepatrnou škoda dosahující částky nejméně 10 000 Kč, 
b) škodou nikoli malou škoda dosahující částky nejméně 50 000 Kč, c) větší 
škodou škoda dosahující částky nejméně 100 000 Kč, d) značnou škodou škoda 
dosahující částky nejméně 1 000 000 Kč a e) škodou velkého rozsahu škoda 
dosahující částky nejméně 10 000 000 Kč.


IV.
Důvodnost stížnosti pro porušení zákona

14.	Nejvyšší soud v souladu s ustanovením § 267 odst. 3 tr. ř. 
přezkoumal zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, a to v rozsahu a z důvodů v ní uvedených, 
jakož i řízení napadenému rozhodnutí předcházející. Shledal přitom, že stížnost 
je důvodná. Napadeným usnesením skutečně byl porušen zákon v neprospěch 
obviněného. V zásadě se lze ztotožnit se všemi argumenty, které ministr ve svém 
mimořádném opravném prostředku uvedl.

15.	Ve stanovisku trestního kolegia Nejvyššího soudu ze dne 22. 2. 2023, 
sp. zn. Tpjn 300/2022, uveřejněném ve Sbírce soudních rozhodnutí a stanovisek, 
části trestní, pod č. 1/2023, bylo jasně vyjádřeno, že vylákání kompenzačního 
bonusu vypláceného na základě jednotlivých zákonů o kompenzačních bonusech 
přijatých v letech 2020 a 2021 v souvislosti s výskytem koronaviru SARS Cov-2 
způsobujícího nemoc COVID-19 je třeba za splnění dalších podmínek posuzovat 
jako trestný čin zkrácení daně, poplatku a podobné povinné platby podle § 240 
tr. zákoníku a nikoli jako trestný čin podvodu podle § 209 tr. zákoníku. 
Systematika zákonů o kompenzačních bonusech zjevně odpovídá systematice 
daňových zákonů. Kompenzační bonus byl právně upraven v zájmu rychlé a účinné 
reakce na dopady událostí souvisejících se vznikem a rozšířením onemocnění 
způsobeného koronavirem, jelikož zejména některé osoby samostatně výdělečně 
činné z důvodu nuceného utlumení jejich činnosti v podstatě ze dne na den 
zůstaly bez příjmů. V návaznosti na to vznikl kompenzační bonus jako institut 
nový a do jisté míry specifický, resp. nikoli zcela standardní, jenž – jako daň 
– dříve nebyl součástí soustavy daní. Z komplexního hlediska, s ohledem na 
zákonnou konstrukci kompenzačního bonusu, resp. systematiku a jeho navázání na 
další stávající instituty (byl označen za vratku daně) i na související 
procesní postupy (spravuje se jako daň podle daňového řádu) je namístě 
považovat kompenzační bonus za daň (byť v širším slova smyslu) pro potřeby 
ustanovení § 240 tr. zákoníku. Vyměřený daňový bonus předepíše jeho správce 
(finanční úřad) do evidence daní, přičemž důsledkem takového postupu je vznik 
přeplatku na osobním daňovém účtu daně z příjmů, který je vrácen jako vratka 
daně daňovému subjektu. Je-li však kompenzační bonus vyplacen na podkladě 
podvodného jednání pachatele, který cíleně nepravdivě tvrdí existenci podmínek 
pro jeho stanovení a placení, pak dochází (v důsledku nesprávně určeného 
přeplatku) ke snížení daňových příjmů veřejného rozpočtu. Zjevným a pravidelným 
následkem takového jednání, tedy v podobě podvodného požadování kompenzačního 
bonusu, je neoprávněné uplatnění (vylákání) daňové výhody jako alternativa 
spáchání deliktu podle § 240 tr. zákoníku. 

16.	Na popsaný závěr stran jednání pachatele formou vylákání výhody na 
příslušné platbě přitom nemá vliv, jestli pachatel byl určitým daňovým 
subjektem a jen podvodně tvrdil, že mu vznikl nárok na vyplacení kompenzačních 
bonusů, ačkoli věděl, že tomu tak není, nebo zda se při podání žádosti vydával 
za jiný daňový subjekt. Uvedený rozdíl v postavení pachatele nemá žádný dopad 
na podstatu realizovaného jednání a jeho zamýšleného následku v podobě vylákání 
výhody na dani. Tento závěr je v souladu s obecně přijímanými závěry teorie a 
soudní praxe, podle kterých pachatelem trestného činu zkrácení daně, poplatku a 
podobné povinné platby podle § 240 tr. zákoníku může být nejen subjekt daně, 
ale kdokoliv, tedy subjekt obecný. 

17.	Předpokladem trestní odpovědnosti za trestný čin zkrácení daně, 
poplatku a podobné povinné platby podle § 240 odst. 1 tr. zákoníku je vylákání 
výhody na povinné platbě (nebo její zkrácení) ve větším rozsahu, tj. ve výši 
nejméně 100 000 Kč [§ 138 odst. 1 písm. c) tr. zákoníku]. V případě zjištění, 
že pachatel sice vylákal (popřípadě chtěl vylákat) prostřednictvím 
kompenzačního bonusu výhodu na dani, avšak v nižším rozsahu, se trestní represe 
neuplatní. V takové situaci je namístě považovat za adekvátní zejména uplatnění 
sankčních oprávnění podle daňového řádu (nejen doměření daně, ale také vznik 
sankce v podobě úroku z prodlení) a v úvahu může připadat i naplnění znaků 
přestupku podle § 2 odst. 2 písm. b) zákona č. 251/2016 Sb., o některých 
přestupcích, ve znění pozdějších předpisů, fyzickou osobou, popřípadě podle § 2 
odst. 3 písm. b) téhož zákona právnickou osobu nebo podnikající fyzickou 
osobou, což pak může odůvodnit rozhodnutí o postoupení věci podle § 171 odst. 
1, § 188 odst. 1 písm. b), § 222 odst. 2 nebo § 257 odst. 1 písm. b) tr. ř., a 
to podle fáze trestního řízení. Příslušným správním orgánem k projednání 
takového (možného) přestupku je podle § 60 odst. 1 zákona č. 250/2016 Sb., o 
odpovědnosti za přestupky a řízení o nich, ve znění pozdějších předpisů, obecní 
úřad obce s rozšířenou působností.

18.	S ohledem na způsob provedení a okolnosti posuzovaného skutku, výše 
uvedená zákonná ustanovení a podrobně citované závěry stanoviska trestního 
kolegia Nejvyššího soudu ze dne 22. 2. 2023, sp. zn. Tpjn 300/2022, je 
evidentní, že jednání obviněného bylo nesprávně posouzeno jako přečin podvodu 
podle § 209 odst. 1 tr. zákoníku. Vzhledem k výši způsobené škody (méně než 100 
000 Kč) tímto jednáním ovšem nemohla být naplněna ani skutková podstata přečinu 
zkrácení daně, poplatku a podobné povinné platby podle § 240 odst. 1 tr. 
zákoníku, jenž by jinak přicházel do úvahy. Předmětný skutek tedy nebyl žádným 
trestným činem a v úvahu tak mohl připadat pouze sankční postih obviněného 
podle daňového řádu či zákona o některých přestupcích.

V.
Způsob rozhodnutí

19.	Z výše rekapitulovaných důvodů Nejvyšší soud podle § 268 odst. 2 tr. 
ř. vyslovil, že napadeným usnesením státního zástupce byl v neprospěch 
obviněného porušen zákon, a to konkrétně v ustanoveních § 2 odst. 1 tr. ř. a § 
209 odst. 1 tr. zákoníku. Obviněný byl v dané věci stíhán z jiných než 
zákonných důvodů – pro jednání, které podle trestního zákoníku nebylo trestným 
činem.

20.	Podle § 269 odst. 2 tr. ř. proto Nejvyšší soud napadené usnesení 
zrušil. Zrušil též všechna další rozhodnutí na zrušené usnesení obsahově 
navazující, pokud vzhledem ke změně, k níž zrušením došlo, pozbyla podkladu, a 
státnímu zástupci Okresního státního zastupitelství v Kutné Hoře podle § 270 
odst. 1 tr. ř. přikázal, aby věc v potřebném rozsahu znovu projednal a rozhodl.

21.	 Podle § 270 odst. 4 tr. ř. je orgán, jemuž byla věc přikázána, 
vázán právním názorem, který ve věci vyslovil Nejvyšší soud, a je povinen 
provést procesní úkony, jejichž provedení Nejvyšší soud nařídil.

22.	Při splnění podmínek § 274 odst. 3 písm. a) tr. ř. Nejvyšší soud 
toho rozhodnutí učinil v neveřejném zasedání.


Poučení:	Proti tomuto rozhodnutí není opravný prostředek přípustný.


V Brně dne 9. 4. 2025

	
	JUDr. Aleš Kolář
	předseda senátu

	
	Zpracoval:
	JUDr. Ondřej Círek



	
	





