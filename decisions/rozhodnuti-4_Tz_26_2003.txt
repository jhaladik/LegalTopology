Soud: Nejvyšší soud

Spisová značka: 4 Tz 26/2003

Datum rozhodnutí: 10.04.2003

Typ rozhodnutí: Rozsudek




4 Tz 26/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 10. dubna 2003 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti v neprospěch obviněného Ing. V. K., proti usnesení 
Obvodního soudu pro Prahu 3 ze dne 5. 2. 1999, sp. zn. Nt 5/99, a podle § 268 
odst. 2 tr. ř. rozhodl  

t a k t o :

Pravomocným usnesením Obvodního soudu pro Prahu 3 ze dne 5. 2. 1999, sp. 
zn.        Nt 5/99, a řízením, které mu předcházelo,   b y l   p o r u š e n   
z á k o n   v ustanoveních § 69 odst. 1 písm. c) a § 70 odst. 2, odst. 3 tr. 
zák. a § 2 odst. 5, 6 tr. ř. ve prospěch obviněného  Ing. V. K.

O d ů v o d n ě n í :  

Rozsudkem Obvodního soudu pro Prahu 2 ze dne 17. 2. 1994, sp. zn. 22 T 103/93, 
byl Ing. V. K. uznán vinným trestným činem ublížení na zdraví podle § 224 odst. 
1 tr. zák., jehož se podle bodu 1) výroku rozsudku dopustil tím, že dne 17. 8. 
1993 kolem 22. 05 hod. řídil osobní automobil zn. škoda Forman V. ulicí ve 
směru z centra města a na křižovatce s ulicí U K. řádně nesledoval situaci v 
silničním provozu a zachytil zleva přicházejícího chodce V. M., který utrpěl 
tříštivou dvouetážovou zlomeninu pravého bérce a pohmoždění měkkých tkání s 
předpokládanou dobou léčení jednoho roku. Dále byl uznán v bodě 2) výroku 
rozsudku vinným trestným činem neposkytnutí pomoci podle § 208 tr. zák., jehož 
se dopustil tím, že dne 17. 8. 1993 kolem 22. 05 hod. v P. jako řidič osobního 
automobilu  poté, co na křižovatce ulic V. a U K. zachytil chodce V. M., z 
místa nehody bez zastavení ujel, aniž těžce zraněnému poskytl nebo zajistil 
potřebnou pomoc nebo událost ohlásil orgánům Policie ČR. 

Za to mu byl v sazbě § 208 tr. zák. uložen za použití § 35 odst. 1 tr. tr. zák. 
úhrnný trest odnětí svobody v trvání deseti měsíců, jehož výkon byl podle § 58 
odst. 1 písm.a) a § 59 odst. 1 tr. zák. podmíněně odložen na zkušební dobu v 
trvání dvou let. Podle § 49 odst. 1 tr. zák. byl obviněnému uložen i trest 
zákazu činnosti spočívající v zákazu řízení motorových vozidel na dobu tří let.

Proti tomuto rozsudku podal odvolání obviněný i státní zástupce. Městský soud v 
Praze jako soud odvolací rozhodl ve věci rozsudkem ze dne 3. 5. 1994, sp. zn. 6 
To 181/94, tak, že z podnětu odvolání státního zástupce napadený rozsudek podle 
§ 258 odst. 1 písm. b), d), e) odst. 2 tr. ř. zrušil ve výroku o vině pod bodem 
1) a ve výroku o trestu, a za podmínek § 259 odst. 3 tr. ř. sám učinil nové 
rozhodnutí, jímž jednání obviněného pod bodem 1) při stejném popisu skutku 
právně kvalifikoval jako trestný čin ublížení na zdraví podle  § 224 odst. 1, 
odst. 2 tr. zák., a vzhledem k nezměněnému výroku o vině pod bodem 2) rozsudku 
soudu I. stupně obviněnému nově uložil v sazbě § 224 odst. 2 tr. zák. úhrnný 
nepodmíněný trest odnětí svobody v trvání osmi měsíců. Pro výkon tohoto trestu 
obviněného zařadil podle § 39a odst. 2 písm. b) tr. zák. do věznice s dozorem. 
Podle § 49 odst. 1 tr. zák. uložil také trest zákazu činnosti spočívající v 
zákazu řízení  motorových vozidel na dobu pěti roků. Odvolání obviněného bylo 
podle § 256 tr. ř. jako nedůvodné zamítnuto.

Na základě usnesení Obvodního soudu pro Prahu 4 ze dne 4. 1. 1995, sp. 
zn.          Pp 203/94, které nabylo právní moci téhož dne, byl obviněný Ing. 
V. K. podle § 61 odst. 1 písm. a) tr. zák. podmíněně propuštěn z výkonu trestu 
odnětí svobody, který vykonával na základě shora citovaných rozsudků, a podle § 
63 odst. 1 tr. zák. mu byla stanovena zkušební doba v trvání jednoho roku.

K žádosti obviněného rozhodl Obvodní soud pro Prahu 2 usnesením ze 
dne              1. 11. 1996, sp. zn. Nt 136/96, že se podle § 61 odst. 2 tr. 
zák. podmíněně upouští od výkonu zbytku trestu zákazu činnosti, spočívajícím v 
zákazu řízení motorových vozidel, a podle § 63 odst. 2 tr. zák. byla stanovena 
zkušební doba v trvání pěti roků. Toto usnesení nabylo právní moci dne 1. 11. 
1996.

Poté  týž obvodní soud usnesením ze dne 19. 2. 2002, sp. zn. Nt 136/96, vydal 
usnesení, jímž podle § 64 odst. 1 tr. zák. rozhodl, že obviněný Ing. V. K. 
vykoná zbytek trestu zákazu činnosti, který mu byl uložen rozsudkem Obvodního 
soudu pro Prahu 2 ze dne 17. 2. 1994, sp. zn. 22 T 103/93, ve spojení s 
rozsudkem Městského soudu v Praze ze dne 3. 5. 1994, sp. zn. 6 To 181/94, neboť 
se ve zkušební době dopustil závažného dopravního přestupku, za který mu byla 
uložena pokuta ve výši 11 500,- Kč a zákaz řízení motorových vozidel na dobu 
čtyř měsíců.

Obvodní soud pro Prahu 3 vydal dne 5. 2. 1999 usnesení pod sp. zn. Nt 5/99, 
jímž k žádosti obviněného rozhodl podle § 69 odst. 1 písm. c) tr. zák., že se 
odsouzení   Ing. V. K. z rozsudku Obvodního soudu pro Prahu 2 ze dne 17. 2. 
1994, sp. zn. 22 T 103/93, zahlazuje. Toto usnesení nabylo právní moci dne 20. 
2. 1999.

Proti posledně citovanému rozhodnutí podal ministr spravedlnosti stížnost pro 
porušení zákona v neprospěch obviněného Ing. V. K. Uvádí, že jím byl porušen 
zákon v ustanoveních § 2 odst. 5 tr. ř. a § 69 odst. 1 písm. c) a § 70 odst. 2 
tr. zák. ve prospěch obviněného.

Obvodní soud pro Prahu 3 nemohl rozhodnout o zahlazení odsouzení obviněného, 
neboť mu v tom bránilo ustanovení § 70 odst. 2 tr. zák., podle kterého bylo-li 
pachateli uloženo více trestů vedle sebe, nelze odsouzení zahladit, dokud 
neuplyne doba pro zahlazení toho trestu, k jehož zahlazení stanoví dobu 
nejdelší.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením byl 
porušen zákon v namítaném rozsahu ve prospěch obviněného Ing. V. K.

Nejvyšší soud přezkoumal podle § 267 odst. 3 tr. ř.  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Ustanovení § 69 odst. 1 písm. c) tr. zák. umožňuje soudu zahladit odsouzení, 
vedl-li odsouzený po výkonu anebo po promlčení jeho výkonu řádný život 
nepřetržitě po dobu nejméně tří let, jde-li o odsouzení k trestu odnětí svobody 
nepřevyšujícímu jeden rok, k trestu propadnutí majetku, k trestu vyhoštění nebo 
trestu zákazu pobytu, nebo peněžitému trestu za úmyslný trestný čin. 

Podle § 70 odst. 2 tr. ř. bylo-li pachateli uloženo více trestů vedle sebe, 
nelze odsouzení zahladit, dokud neuplyne doba pro zahlazení toho trestu, k 
jehož zahlazení tento zákon stanoví dobu nejdelší. Podle § 70 odst. 3 tr. zák. 
se ustanovení odstavce 2 užije přiměřeně na případ, že pachateli bylo uloženo 
vedle sebe více trestů, stran kterých může podle tohoto zákona nastat účinek, 
že se na pachatele hledí, jako by nebyl odsouzen.

Nejvyšší soud konstatuje, že těmito zákonnými ustanoveními se Obvodní soud pro 
Prahu 3 důsledně neřídil. Obviněný Ing. V. K. podal dne 22. 1. 1999 žádost o 
zahlazení odsouzení. Obvodní soud pro Prahu 3 vyžádal nový opis rejstříků 
trestů, z něhož zjistil, že obviněný byl odsouzen Obvodním soudem pro Prahu 2 
dne 7. 2. 1994, sp. zn. 22 T 103/93 ve spojení s rozsudkem Městského soudu v 
Praze ze dne  3. 5. 1994, sp. zn. 6 To 181/94 k nepodmíněnému trestu odnětí 
svobody v trvání osmi měsíců. Z výkonu tohoto trestu byl na základě usnesení 
Obvodního soudu pro Prahu 4 ze dne 4. 1. 1995, sp. zn. Pp 203/94, podmíněně 
propuštěn, přičemž ve zkušební době podmíněného propuštění se podle § 64 odst. 
3 tr. zák. osvědčil. Podle citovaného ustanovení  se má za to, že u podmíněně 
propuštěného byl trest vykonán dnem, kdy došlo k podmíněnému propuštění, v 
posuzovaném případě pak dnem 4. 1. 1995. Obvodní soud pro Prahu 3 tak odvíjel 
své úvahy o tom, zda odsouzení zahladit či nikoli od tohoto data, a v situaci, 
kdy reference o chování odsouzeného z bydliště byly příznivé, a obviněný nebyl 
znovu odsouzen pro úmyslnou či nedbalostní trestnou činnost, rozhodl o 
zahlazení odsouzení podle § 69 odst. 1 písm. c) tr. zák. V citovaném rozhodnutí 
však nebyla zohledněna okolnost, že obviněnému byl mimo trest odnětí svobody 
uložen i trest zákazu činnosti spočívající v zákazu řízení motorových vozidel 
na dobu pěti roků. V době, kdy Obvodní soud pro Prahu 3 rozhodoval o zahlazení 
odsouzení, vyplývalo z rozhodnutí Obvodního soudu pro Prahu 2 ze dne 1. 11. 
1996, sp. zn. Nt 136/96, že u obviněného sice bylo od výkonu zbytku trestu 
zákazu činnosti podle § 61 odst. 2 tr. zák. podmíněně upuštěno, avšak byla 
stanovena zkušební doba v trvání pěti let. Vzhledem k tomu, že usnesení nabylo 
právní moci téhož dne a stanovená zkušební doba tak trvala do 1. 11. 1002, měl 
Obvodní soud pro Prahu 3  zkoumat, zda jsou splněny i zákonné podmínky § 70 
odst. 2, 3 tr. zák. Okolnost, že v tomto směru neučinil žádná skutková 
zjištění, která by k objasnění existence či neexistence těchto zákonných 
podmínek vedla, je zřejmá jednak z obsahu vyžádaných zpráv o chování 
obviněného, z referátu soudce při nařízení veřejného zasedání, z něhož je 
zřejmé, že spis Obvodního soudu pro Prahu 3 sp. zn. Nt 136/96 nevyžádal a z 
obsahu protokolu o veřejném zasedání dne 1. 11. 1996, z něhož vyplývá, že důkaz 
tímto spisem, ale ani přečtením opisu rejstříku trestů, neprovedl. Obvodní soud 
pro Prahu 2 tak nezjistil skutkový stav v rozsahu, který byl nezbytný pro jeho 
rozhodnutí, jak je povinen podle § 2 odst. 5 tr. ř. a důsledkem tohoto neúplně 
zjištěného skutkového stavu bylo poté i vadné hodnocení provedených důkazů.

Pro úplnost je třeba konstatovat, že rozhodnutí o zahlazení odsouzení by nebylo 
možné učinit ani v současné době, neboť jak citováno výše, usnesením Obvodního 
soudu pro Prahu 2 ze dne 19. 2. 2002, sp. zn. Nt 136/96, bylo podle § 64 odst. 
1 tr. zák. rozhodnuto o výkonu zbytku trestu zákazu činnosti, neboť obviněný se 
ve zkušební době dopustil dne 22. 4. 2001 dopravního přestupku, za který mu 
byla uložena ve správním řízení pokuta ve výši 11 500,- Kč a zákaz řízení 
motorových vozidel na dobu čtyř měsíců. Toto usnesení nabylo právní moci dne 
30. 3. 2002, a vzhledem k tomu, že v době rozhodování v této věci zbývalo 
vykonat trest zákazu činnosti ve výměře dva roky, jeden měsíc a devatenáct dní, 
bude obviněný trest zákazu činnosti vykonávat až do 19. 5. 2004. 

Vzhledem k výše uvedeným zjištěním Nejvyšší soud vyslovil podle § 268 odst. 2 
tr. ř., že usnesením Obvodního soudu pro Prahu 3 ze dne 5. 2. 1999, sp. zn. Nt 
5/99, a řízením, které mu předcházelo, byl porušen zákon v ustanoveních § 69 
odst. 1 písm. c) a § 70 odst. 2, 3 tr. zák. a § 2 odst. 5, 6 tr. ř. ve prospěch 
obviněného Ing. V. K. Vzhledem k tomu, že zákon byl porušen ve prospěch 
obviněného, Nejvyšší soud toto porušení zákona vyslovil pouze tzv. akademickým 
výrokem.

P o u č e n í : Proti tomuto rozhodnutí není opravný prostředek přípustný.

V Brně dne 10. dubna 2003 

                                                                                
     Předsedkyně senátu:

JUDr. Danuše   N o v o t n á    
