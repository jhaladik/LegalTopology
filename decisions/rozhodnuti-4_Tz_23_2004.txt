Soud: Nejvyšší soud

Spisová značka: 4 Tz 23/2004

Datum rozhodnutí: 06.04.2004

Typ rozhodnutí: Rozsudek




4 Tz 23/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 6. dubna 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného S. J., proti 
pravomocnému rozsudku Obvodního soudu pro Prahu 4 ze dne 19. 6. 2003, sp. zn. 
31 T 3/2003, a podle § 268 odst. 2, § 269 odst. 2 a § 270 odst. 1 tr. ř. 
rozhodl   t a k t o :

Pravomocným rozsudkem Obvodního soudu pro Prahu 4 ze dne 19. 6. 2003, sp. 
zn.    31 T 3/2003, a v řízení, které mu předcházelo,   b y l    p o r u š e 
n    z á k o n   v ustanoveních § 10 odst. 1 písm. c) a § 248 odst. 1, odst. 3 
písm. c) tr. zák. a § 2 odst. 5, odst. 6 tr. ř. v neprospěch obviněného S. J.

Napadený rozsudek   s e    z r u š u j e .

Zrušují se též všechna další rozhodnutí, na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu, 
zejména pak usnesení Městského soudu v Praze ze dne 24. 9. 2003, sp. zn. 61 To 
384/2003.

Obvodnímu soudu v Praze 4  s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Napadeným rozsudkem byl obviněný S. J. uznán vinným pomocí k trestnému činu 
zpronevěry podle § 10 odst. 1 písm. c) tr. zák. a § 248 odst. 1, odst. 
3         písm. c) tr. zák., jehož se dopustil tím, že

dne 21. 12. 1998 na základě smlouvy o převodu obchodního podílu se jako 
nastupující jediný jednatel společnosti s. r. o. R., se sídlem v P., R. po 
písemném stvrzení převzetí veškeré účetní a obchodní dokumentace firmy, jakož i 
hotovosti ve výši 4.332.045,- Kč, zavázal uhradit veškeré pohledávky za 
předmětnou firmu, závazky vyplývající z mandátních smluv o zajištění správy, 
údržby, oprav a provozu domů však nikdy nerealizoval k tíži

-	s. r. o. B. se sídlem P., B.

-	Bytového družstva P. se sídlem P., M. P.

-	Bytového družstva D. V., se sídlem P., D. V.,

-	Bytového družstva V., D. se sídlem P., D. V.,

-	Bytového družstva V., se sídlem P., D. V.,

-	Bytového družstva, D. se sídlem P., U. N. d.,

-	D. V. s. r. o.  se sídlem P., D. V.,

-	D.  s. r. o. se sídlem P., B.

-	D. H. se sídlem P., H.

-	D. M. se sídlem P., M.

-	D. n., D. se sídlem P., D. v.

-	D. vlastníků domů P. se sídlem P., M. P.

-	D. vlastníků domů P. se sídlem P., M. P.

-	D. vlastníků domů P., se sídlem P. M. P.

-	D. M. P., se sídlem P. M. P.

-	D. P., se sídlem P., M. P.

-	D 1554  s. r. o., se sídlem P., M. P.

-	D. S. se sídlem P., B.

-	Firmy D.  s. r. o.  se sídlem P., D. V.

-	Firmy N. V.  s. r. o.  se sídlem P., N. V.

-	Firmy N. d.  s. r. o.  se sídlem P., U N. d.

-	Společnosti vlastníků domů M.  s. r. o.  se sídlem P., M.

-	V.  s. r. o.  se sídlem P., D. V.,

čímž prokazatelně způsobil škodu nejméně ve výši

-	33.546,60 Kč  s. r. o.  B.

-	55.070,20 Kč Družstvu vlastníků domů P.

-	147.577,- Kč Družstvu S.

-	30.758,52 Kč Domu  s. r. o.

-	5.677,90 Kč V.  s. r. o.

-	38.000,82 Kč Bytovému družstvu V.

-	571.542,70 Kč D.  s. r. o.

-	44.510,15 Kč Společnosti vlastníků domů M.  s. r. o.

k jakému účelu a kým byla užita finanční hotovost ve výši 4.332.045,- Kč se 
prokázat nepodařilo.

Za to mu byl v sazbě § 248 odst. 3 tr. zák. za použití § 35 odst. 2 tr. zák. 
uložen souhrnný trest odnětí svobody v trvání šesti roků. Pro výkon tohoto 
trestu byl podle § 39a odst. 2 písm. c) tr. zák. zařazen do věznice s ostrahou. 
Současně byl zrušen výrok o trestu v rozsudku Okresního soudu v Mělníku ze dne 
26. 3. 1999, sp. zn. 2 T 116/98, ve spojení s rozsudkem Krajského soudu v Praze 
ze dne 31. 5. 1999, sp. zn. 13 To 207/99.

Podle § 228 odst. 1 tr. ř. zavázal soud obviněného k povinnosti uhradit škodu, 
a to

-	s. r. o.  B., Praha 4, B. ve výši 33.546,60 Kč

-	Družstvu vlastníků domů P., P., P. ve výši 55.072,20 Kč

-	Družstvu S. P., B. ve výši 147.577,- Kč

-	Domu, s. r. o.  P., D. V. ve výši 30.758,52 Kč

-	V. 2, s. r. o.  P., D. V. ve výši 5.677,90 Kč

-	Bytovému družstvu V., P., D. V. ve výši 38.000,82 Kč

-	D. s. r. o.  P., B. ve výši 571.542,70 Kč

-	Společnosti vlastníků domů M. s. r. o., P., M. ve výši 44.510,15 Kč.

Podle § 229 odst. 2 tr. ř. byli poškození s. r. o. B., Družstvo vlastníků domů 
P., Družstvo S., Dům  s. r. o., V.  s. r. o., Bytové družstvo V., D. s.r.o., 
Společnost vlastníků M., se sídly uvedenými výše, odkázáni se zbytky svých 
nároků na náhradu škody na řízení ve věcech občanskoprávních.

Podle § 229 odst. 1 tr. ř. byli poškození Bytové družstvo V., Družstvo se 
sídlem P., D. V,  Družstvo nájemníků, Družstvo se sídlem P., D. V.; Družstvo M. 
se sídlem P., M.; Bytové družstvo P. se sídlem P., M. P. odkázáni se svými 
nároky na náhradu škody na řízení ve věcech občanskoprávních.

Obviněný S. J. se poté, co byl rozsudek v hlavním líčení vyhlášen a byl poučen 
o opravných prostředcích, vzdal práva odvolání, a současně výslovně prohlásil, 
že si nepřeje, aby osoby oprávněné k tomu zákonem podaly v jeho prospěch 
odvolání. Odvolání se vzdal také přítomný státní zástupce. Rozsudek tak nabyl 
právní moci ve výroku o vině a trestu dne  19. 6. 2003.

Obviněný však poté podal odvolání, které Městský soud v Praze usnesením ze 
dne    24. 9. 2003, sp. zn. 61 To 384/2003, zamítl podle § 253 odst. 1 tr. ř. 
jako odvolání podané osobou, která se ho výslovně vzdala. Stejným usnesením 
bylo podle § 256 tr. ř. zamítnuto jako nedůvodné odvolání poškozené firmy B., 
s. r. o., se sídlem v P., B.

Proti rozsudku Obvodního soudu pro Prahu 4 ze dne 19. 6. 2003, sp. zn. 31 T 
3/2003, podal ministr spravedlnosti podle § 266 odst. 1 tr. ř. stížnost pro 
porušení zákona ve prospěch obviněného S. J. Namítá v ní, že zákon byl porušen 
v ustanoveních § 10 odst. 1 písm. c) tr. zák. a § 248 odst. 1, odst. 3 písm. c) 
tr. zák., a v řízení, které rozsudku předcházelo, také v ustanovení § 2 odst. 6 
tr. ř. v neprospěch tohoto obviněného.

Stěžovatel ve svém mimořádném opravném prostředku poukázal na to, že soud 
prvního stupně hodnotil výpovědi obviněného a svědků T. K., V. Š.    a J. P. 
tak, že „ žádnou z těchto výpovědí nemohl označit za naprosto spolehlivou, ať 
již pro jejich nekomplexnost či pro nesrovnalosti při jejich vzájemném 
porovnávání, přičemž charakter kauzy a konkrétní zjištěné okolnosti jsou 
nepochybně pravou příčinou často vyhýbavých a nekonkrétních odpovědí svědků i 
obviněného“. Pokud jde              o jednání S. J., dospěl obvodní soud k 
závěru, že se s vysokou mírou pravděpodobnosti sám stal tzv. bílým koněm, tedy 
vytipovanou obětí trestné činnosti hlavního pachatele, kterého se nepodařilo 
odhalit. 

Přestože se v provedeném řízení nepodařilo věrohodně prokázat, že obviněný S. 
J. skutečně převzal finanční částku 4.332.045,- Kč patřící společnosti R.,    
s. r. o. P., uzavřel Obvodní soud pro Prahu 4 hodnocení shora uvedených důkazů 
tak, že tato finanční částka nepochybně existovala a byla z aktiv této firmy 
nezjištěnou osobou neoprávněně odčerpána. Tomu, aby se společnost R., s. r. o., 
P., tímto způsobem dostala do stavu platební neschopnosti a nemohla dostát svým 
závazkům, vyplývajícím jí z uzavřených mandátních smluv, napomohl svým jednáním 
právě obviněný S. J.        I kdyby obviněný nepřevzal pokladní hotovost ve 
výši 4.332.045,- Kč, musel si být vědom toho, že převodem 100% obchodního 
podílu společnosti na svou osobu nebude moci dostát finančním závazkům, které 
mu tím jako jedinému vlastníkovi (přesněji společníkovi)  a jednateli firmy 
vzniknou. Obviněný si musel být vědom toho, že jde pouze o formální převod 
společnosti na jeho osobu, že sám není schopen společnost provozovat a ani k 
tomu účelu neměl a nesháněl odborné pracovní síly. Musel si být vědom proto 
toho, že nemůže chod společnosti dále zabezpečit, čímž dojde k poškození jejich 
klientů, respektive mandantů, s nimiž měla společnost uzavřeny mandátní smlouvy 
o poskytování konkrétních služeb.  

Obvodní soud v napadeném rozsudku uvedl, že se provedeným trestním řízením 
nepodařilo vůbec prokázat, kdo, kdy a k jakému účelu použil finanční částku 
4.332.045,- Kč z majetku společnosti R., s. r. o, P. To znamená, že se soudu 
nepodařilo identifikovat osobu, která finanční prostředky z dispozice uvedené 
společnosti fakticky protiprávně odňala, rovněž nebyly zjištěny doba a způsob, 
kdy a jak se to stalo. Podstatný je závěr soudu prvního stupně, že není 
prokázáno, že touto osobou byl obviněný, respektive, že obviněný by tuto částku 
v souvislosti s převodem obchodního podílu převzal  pouze   „papírově“.

Je-li základní podmínkou účastenství skutečnost, že čin hlavního pachatele je 
trestným činem, a pokud se nepodařilo zjistit hlavního pachatele, ani skutkové 
okolnosti jeho jednání, nelze vyvozovat závěr, že  jednáním obviněného došlo k 
naplnění všech znaků trestného činu zpronevěry podle § 248 tr. zák. Mezi 
jednáním pomocníka a spáchaným trestným činem hlavního pachatele musí existovat 
příčinná souvislost, kterou je třeba jednoznačně prokázat. Tento vztah však 
mezi jednáním obviněného a jednáním hlavního, nezjištěného pachatele 
majetkového trestného činu, nebyl v hlavním líčení prokázán. Stejně tak nebylo 
prokázáno, že obviněný svým jednáním způsobil celkovou škodu ve výši nejméně 
926.683,80 Kč bytovým družstvům občanů, eventuelně společnostem vlastníků domu 
v P., jak v rozsudku uvedeno.

Provedeným dokazováním se nepodařilo zjistit, že by obviněný mimo 
částky         70.000,- Kč převzal jiné finanční prostředky společnosti R., s. 
r. o., P., nebylo tak ani prokázáno, že by svým jednáním naplnil skutkovou 
podstatu pomoci k trestnému činu zpronevěry  podle § 10 odst. 1 písm. c) k § 
248 odst. 1, odst. 3 písm. c) tr. zák. Naopak, pokud soud prvního stupně učinil 
závěr, že není prokázáno, že by obviněný S. J. hotovost ve výši 4.332.045,- Kč 
vůbec převzal,  vyplývá z toho, že majetkový trestný čin, jímž byla tato částka 
z dispozice společnosti R., s. r. o. odňata, byl v té době již dokonán.

Vzhledem ke všem uvedeným skutečnostem pak ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem byl 
porušen zákon v navrhovaném rozsahu, aby podle § 269 odst. 2 tr. ř. tento 
rozsudek zrušil, jakož i všechna na něj obsahově navazující rozhodnutí, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř., tj. věc přikázal soudu prvního stupně, 
aby ji v potřebném rozsahu znovu projednal a rozhodl.

Nejvyšší soud přezkoumal podle § 267 odst. 3 tr. ř.  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Trestného činu zpronevěry podle § 248 odst. 1, odst. 3 písm. c) tr. zák. se 
dopustí ten, kdo si přisvojí věc, která mu byla svěřena, a způsobí tak na cizím 
majetku značnou škodu nebo jiný zvlášť závažný následek.

Podle § 10 odst. 1 písm. c) tr. zák. je účastníkem na dokonaném trestném činu 
nebo jeho pokusu, kdo úmyslně poskytl jinému pomoc k spáchání trestného činu, 
zejména opatřením prostředků, odstraněním překážek, radou, utvrzováním v 
předsevzetí, slibem přispět po trestném činu.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnosti uvedenými v tomto zákoně a za součinnosti stran tak, 
aby byl zjištěn skutkový stav, o němž nejsou důvodné pochybnosti, a to v 
rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu  jednotlivě i v jejich souhrnu.

Nejvyšší soud především konstatuje, že odůvodnění napadeného rozsudku Obvodního 
soudu pro Prahu 1 neodpovídá zákonným požadavkům uvedeným v ustanovení § 125 
odst. 1 tr. ř. Podle citovaného zákonného ustanovení je soud povinen v 
odůvodnění rozsudku stručně  vyložit, které skutečnosti vzal za prokázané a o 
které důkazy svá skutková zjištění opřel, jakými úvahami se řídil při hodnocení 
provedených důkazů, zejména pokud si vzájemně odporují. Z odůvodnění musí být 
patrno, jak se soud vypořádal s obhajobou, proč nevyhověl návrhům na provedení 
dalších důkazů a jakými právními úvahami se řídil, když posuzoval prokázané 
skutečnosti podle příslušných ustanovení zákona v otázce viny a trestu. Z 
odůvodnění napadeného rozsudku Nejvyšší soud zjistil, že nalézací soud se 
omezil pouze na taxativní výčet provedených důkazů a konstatování existence 
zjevných rozporů mezi výpovědí obviněného S. J. a svědka T. K., který jako 
jediný usvědčoval obviněného z toho, že dne 21. 12. 1998  fakticky převzal 
hotovost ve výši  4.332.045,- Kč, jakož i řady rozporů ve výpovědích samotného 
obviněného, avšak mimo konstatování existence těchto rozporů a nejasností zcela 
rezignoval na svou povinnost jednak procesními prostředky v hlavním líčení se 
zjištěné rozpory pokusit odstranit, jednak se s nimi v písemném odůvodnění 
rozsudku vypořádat. Odůvodnění výroku o vině musí být výrazem naprosto 
jednoznačného, žádné pochybnosti nevzbuzujícího závěru, že  se právě obviněný 
dopustil skutku uvedeného ve výroku rozsudku, že tento skutek vykazuje znaky 
některého z trestných činů uvedeného ve zvláštní části trestního zákona ve 
spojení se znaky části obecné, zejména když v posuzovaném případě mělo jít o 
formu účastenství. Náležité odůvodnění rozsudku vyžaduje také, aby bylo zcela 
konkrétně uvedeno, co bylo kterým důkazem zjištěno a proč v případě rozporů 
mezi jednotlivými důkazy soud uvěřil právě jen některým z nich nebo proč vzal 
za základ svých skutkových zjištění jen část informací z jednotlivého důkazu. V 
posuzované věci nalézací soud vůbec nerozlišoval mezi tím, co jednotlivé důkazy 
prokazovaly a co z těchto informací bylo pro soud relevantní v souvislosti s 
provedenými skutkovými zjištěními. Obdobně je třeba mít výhrady k části 
týkající se právních úvah nalézacího soudu, v nichž mělo být rozvedeno 
podřazení příslušných skutkových zjištění pod příslušná ustanovení trestního 
zákona části zvláštní i obecné, zatímco odůvodnění napadeného rozsudku 
obsahovalo pouze paušální citaci právní věty skutkové podstaty trestného činu, 
aniž by bylo konkrétně uvedeno jakými důkazy jsou její jednotlivé znaky 
prokazovány, a to ve spojení  s obecnými ustanoveními o trestní odpovědnosti.

Obžaloba, která byla v této trestní věci podána státním zástupcem Obvodního 
státního zastupitelství pro Prahu 4, vycházela ze závěru, že obviněný poté, co 
na sebe převedl na základě smlouvy o převodu obchodního podílu společnosti R., 
s. r. o. stoprocentní podíl od předchozího majitele T. K. se všemi právy a 
povinnostmi jednatele, a poté co převzal obchodní, účetní a hospodářské 
dokumenty související se správou domů, které tato společnost zajišťovala, jakož 
i finanční hotovost ve výši 4.332.045,- Kč, neplnil-li povinnosti ve vztahu k 
specifikovaným subjektům, k nimž povinnost plnit mu vyplývala z mandátních 
smluv, a poškodil je tak o v obžalobě specifikované částky, a použil-li 
převzatou pokladní hotovost pro sebe, poškodil tak firmu R. s. r. o., což 
odůvodňovalo užití právní kvalifikace tohoto činu co trestného činu zpronevěry 
podle § 248 odst. 1, odst. 3 písm. c) tr. zák.

Nejvyšší soud v této souvislosti konstatuje, že pokud by obviněný současně s 
převodem firmy R. s. r. o. převzal hotovost 4.332.045,- Kč a poté jako jednatel 
této firmy svěřené peníze užil v rozporu s jejich určením pro svou potřebu, 
dopustil by se trestného činu zpronevěry podle § 248 odst. 1, odst. 3 písm. c) 
tr. zák., ovšem ke škodě této firmy, nikoli však ke škodě jejích věřitelů, jak 
dovozuje obžaloba. Ve vztahu k věřitelům by bylo možno uvažovat pouze o  
určitých nepřímých škodách, jež by byly spojeny se ztrátou schopnosti firmy R. 
s. r. o. vyrovnat závazky vůči nim, a z tohoto zjištění odvíjející se možnost 
případného užití právní kvalifikace tohoto jednání jako trestného činu 
poškozování věřitele podle § 256 odst. 1 písm. a), odst. 3 tr. zák. 

Obvodní soud pro Prahu 4 v napadeném rozsudku vzal za prokázáno pouze to, že 
obviněný toliko podepsal převzetí finanční hotovosti, ač se tak ve skutečnosti 
nestalo. Kdo tuto hotovost převzal, kdy a kde, a jak s ní naložil, se 
nepodařilo prokázat, jak jednoznačně nalézací soud uvádí přímo ve skutkové větě 
napadeného rozhodnutí. Tento skutkový závěr soudu je však v přímém rozporu s 
posléze užitou právní kvalifikací činu.

Obvodní soud pro Prahu 4 dovodil, že obviněný je účastníkem na dokonaném 
trestném činu zpronevěry podle § 248 tr. zák., protože jinému poskytl pomoc k 
spáchání tohoto trestného činu. V právní větě, ale ani v odůvodnění rozsudku 
nadto neuvádí, jakou formu pomoci obviněný poskytl, tj. zda opatřil prostředky, 
odstranil překážky, radil, utvrzoval v předsevzetí či slíbil přispět po 
trestném činu, kteréžto formy pomoci trestní zákon v ustanovení § 10 odst. 1 
písm. c) tr. zák. příkladmo vyjmenovává, avšak není artikulována ani jiná forma 
pomoci, v trestním zákoně výslovně neuvedená.

Nejvyšší soud v této souvislosti poznamenává, že účastenství je v českém 
trestním zákoně vybudováno na zásadě akcesority účastenství, což je v obecné 
rovině závislost trestní odpovědnosti účastníka na trestní odpovědnosti 
hlavního pachatele. Všechny formy účastenství jsou trestné pouze tehdy, 
jestliže  hlavní pachatel  trestný čin dokonal nebo se  o něj alespoň pokusil. 
V rámci obecného vymezení účastenství nutno poznamenat, že účastenství je 
trestné k úmyslnému trestnému činu, samo pak předpokládá úmysl směřující k 
účasti na konkrétním trestném činu (čin musí být konkretizován individuálními 
rysy, nikoli jen znaky skutkové podstaty). Účastenství ve formě pomoci 
předpokládá napomáhání k provedení určitého trestného činu individuálně 
určitého pachatele, přičemž pomoc musí být provedena před spácháním trestného 
činu nebo při něm. Po objektivní stránce je pro trestní odpovědnost pomocníka 
nutná příčinná souvislost mezi jeho činností a trestným činem pachatele.  Po 
subjektivní stránce se předpokládá jak již výše řečeno úmysl. Není třeba 
zdůrazňovat, že všechny uvedené okolnosti musí být jednotlivě učiněny předmětem 
dokazování, přičemž soud musí mít spolehlivě zjištěny okolnosti týkající se 
protiprávního jednání hlavního pachatele, aby mohl dovodit a odůvodnit trestní 
odpovědnost účastníka na trestném činu, což se v posuzované trestní věci 
nestalo. Nalézací soud z důvodů, které blíže neobjasnil, usoudil, že někdo jiný 
zpronevěřil částku přes  4 miliony Kč, přičemž trestní odpovědnost obviněného 
dovodil ze zjištění, že „není člověkem negramotným, obsah podepsaných listin je 
velmi srozumitelný, jeho pochopení prokázal obviněný tím, že podpisového práva 
k účtu firmy dokázal využít, musel si být vědom, že propůjčením se k režii 
jiného umožňuje jinému zpronevěřit onu částku přes 4 mil. Kč, která nepochybně 
existovala, byl-li důvod písemně ji zveřejnit, a srozuměn musel být zároveň s 
tím, že svým závazkům firma R. s. r. o. nedostojí a tím budou zmařeny nároky 
poškozených subjektů“.

Uvedená argumentace jednoznačně svědčí o tom, že nalézací soud si především 
neujasnil okolnosti umožňující užití právní kvalifikace určitého protiprávního 
jednání coby trestného činu zpronevěry podle § 248 tr. zák., neujasnil si 
zákonné znaky skutkové podstaty tohoto trestného činu, jakož i podstatné 
okolnosti, které je třeba v této souvislosti dokazovat. Nesjednal si jasno kdo 
je v tomto případě poškozeným, stejně jako nemá ujasněnu právní koncepci, na 
níž je vybudován institut účastenství a z toho se odvíjející souvislosti s 
prokazováním trestní odpovědnosti hlavního pachatele a účastníka. V tomto 
ohledu již odvolací soud v souvislosti s odvolacím řízením o opravném 
prostředku jednoho z poškozených a řešením otázky související s rozsahem 
aplikace ustanovení § 254 odst. 2  tr. ř., konstatoval, že soud prvního stupně 
vůbec řádně nezjistil, zda částka přes 4 mil. vůbec  reálně existovala (viz 
výpověď svědka J. P., bývalého společníka firmy, který existenci této částky 
zásadně zpochybnil), zda s ní někdo nakládal způsobem předpokládaným v 
ustanoveních § 248, § 250 nebo § 256 tr. zák., zda o tom obviněný věděl a 
určitým konkrétním způsobem se na tomto protiprávním zaviněném jednání oné 
osoby podílel. Soud prvního stupně také ani nedovozuje žádnou příčinnou 
souvislost mezi jednáním obviněného a zmiňovaným blíže nespecifikovaným 
nakládáním  s finanční hotovostí.

Pokud nalézací soud spatřuje pomoc obviněného k trestnému činu zpronevěry 
podle      § 10 odst. 1 písm. c) a § 248 odst. 1, odst. 3 písm. c) tr. zák. v 
tom, že při převodu firmy R. s. r. o. se písemně zavázal uhradit veškeré 
pohledávky věřitelů za touto firmou  a veškeré její závazky vyplývající z 
mandátních smluv o zajištění správy, údržby, oprav  a provozu domů, a tyto 
závazky ve vztahu k firmám, jež jsou podrobně vyjmenovány výše nesplnil, a tak 
měla vzniknout škoda ve výši 926 683, 89 Kč, přičemž výši škody specifikoval na 
základě faktur, jež byly poškozenými firmami  vystaveny, pak je nutno 
konstatovat, že prostým nesplněním finančního závazku nemůže dojít k naplnění 
skutkové podstaty žádného trestného činu.

V podané stížnosti pro porušení zákona ministr spravedlnosti velmi správně 
akcentuje skutečnost, že nalézací soud mohl vzít za prokázáno pouze to, že 
obviněný S. J. vybral dne 15. 1. 1999 z účtu společnosti R. s. r. o. P., 
vedeného u IPB a. s., pobočka Praha 4 částku 36.000,- Kč, kterou použil k 
částečné úhradě svého předchozího dluhu  u svědka M. J.

	

Vzhledem k argumentaci výše uvedené poté Nejvyšší soud podle § 268 odst. 2 tr. 
ř. vyslovil, že pravomocným rozsudkem Obvodního soudu pro Prahu 4 ze dne 19. 6. 
2003,  sp. zn. 31 T 3/2003, a v řízení, které mu předcházelo, byl porušen zákon 
v ustanoveních § 10 odst. 1 písm. c) a § 248 odst. 1, odst. 3 písm. c) tr. 
zák., a § 2 odst. 5, odst. 6 tr. ř. v neprospěch obviněného S. J. Podle § 269 
odst. 2 tr. ř. poté citovaný rozsudek zrušil, včetně všech dalších rozhodnutí, 
která na něj obsahově navazovala, pokud vzhledem ke změně, k níž došlo 
zrušením, pozbyla podkladu, zejména  pak usnesení Městského soudu v Praze ze 
dne 24. 9. 2003, sp. zn. 61 To 384/2003. Věc poté Nejvyšší soud podle § 270  
odst. 1 tr. ř. přikázal Obvodnímu soudu pro Prahu 4, aby ji v potřebném rozsahu 
znovu projednal a rozhodl.

Obvodní soud pro Prahu 4 především znovu vyslechne obviněného, jakož i svědka 
T. K., přičemž bude namístě provést mezi oběma konfrontaci podle § 104a odst. 1 
tr. ř., zejména k otázce okolností převzetí finanční hotovosti obviněným. 
Obdobně vyslechne soud prvního stupně i svědky V. Š. a J. P., které bude rovněž 
konfrontovat podle § 104a odst. 2 tr. ř., neboť výpovědi těchto svědků navzájem 
v závažných okolnostech nesouhlasily. Poté, co zhodnotí výsledky dokazování 
způsobem konvenujícím ustanovení § 2 odst. 6 tr. ř. a přihlédne k závěrům, 
které ve věci vyslovil v tomto rozhodnutí Nejvyšší soud, může rozhodnout v 
souladu se zákonem. Nejvyšší soud nepředjímá způsob rozhodnutí, neboť ten 
odvisí od výsledků provedeného dokazování, v každém případě však jednoznačně 
deklaroval právní limity, jimiž je soud prvního stupně ve svém rozhodování 
omezen. 

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 6. dubna 2004 

                                                                                
     Předsedkyně senátu:

                                                                                
     JUDr. Danuše   N o v o t n á  

	

	

	
