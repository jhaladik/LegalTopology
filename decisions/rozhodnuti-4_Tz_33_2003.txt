Soud: Nejvyšší soud

Spisová značka: 4 Tz 33/2003

Datum rozhodnutí: 25.03.2003

Typ rozhodnutí: Rozsudek




4 Tz 33/2003

U S N E S E N Í

Nejvyšší soud České republiky projednal v neveřejném zasedání dne 25. března 
2003 stížnost pro porušení zákona podanou ministrem spravedlnosti České 
republiky ve prospěch obviněného P. Ch.,  proti usnesení Krajského soudu v 
Plzni ze dne 12. 8. 2002, sp. zn. 6 To 452/2002, v trestní věci vedené u 
Okresního soudu Plzeň-město pod sp. zn. 8 T 70/2002 a rozhodl   t a k t o :

Podle § 268 odst. 1 písm. c) tr. ř. se stížnost pro porušení zákona  z a m í t 
á .

O d ů v o d n ě n í :

Obviněný P. Ch. byl odsouzen trestním příkazem Okresního soudu Plzeň-město ze 
dne 18. 2. 2002, sp. zn. 8 T 17/99, pro trestný čin krádeže podle § 247 odst. 1 
písm. a), b) a poškozování cizí věci podle § 257 odst. 1 tr. zák. k úhrnnému 
trestu 300 hodin obecně prospěšných prací. Dále bylo rozhodnuto o náhradě 
škody. Trestní příkaz byl obviněnému doručen 26. 2. 2002, právní moci nabyl 4. 
4. 2002. Trestné činnosti se odsouzený dopustil v noci ze 14. na 15. 12. 1998. 
Dále byl odsouzen trestním příkazem Okresního soudu Plzeň-město ze dne 26. 4. 
2002, sp. zn. 5 T 10/2001,  pro trestný čin podvodu podle § 250 odst. 1, 2 tr. 
zák. k trestu 350 hodin obecně prospěšných prací. Dále bylo rozhodnuto o 
náhradě škody. Trestní příkaz byl doručen obviněnému 16. 9. 2002, právní moci 
nabyl 25. 9. 2002. Trestné činnosti se odsouzený dopustil 7. 7. 1999. Rozsudkem 
Okresního soudu  Plzeň-město ze dne 21. 5. 2002, sp. zn. 8 T 70/2002, byl 
obviněný P. Ch. odsouzen pro trestný čin podvodu podle § 250 odst. 1 tr. zák. k 
souhrnnému trestu odnětí svobody na 8 měsíců s výkonem ve věznici s ostrahou, 
současně byl zrušen podle § 35 odst. 2 tr. zák. výrok o trestu z trestního 
příkazu Okresního soudu  Plzeň-město ze dne 18. 2. 2002, sp. zn. 8 T 17/99. 
Dále bylo rozhodnuto o náhradě škody. Trestné činnosti se dopustil 26. 9. 1999. 
Odvolání obviněného bylo zamítnuto podle § 256 tr. ř. usnesením Krajského soudu 
v Plzni ze dne 12. 8. 2002, sp. zn. 6 To 452/2002.

Proti usnesení Krajského soudu v Plzni ze dne 12. 8. 2002, sp. zn. 6 To 
452/2002, podal ministr spravedlnosti České republiky ve prospěch obviněného P. 
Ch. stížnost pro porušení zákona. Vytkl v ní, že zákon byl porušen v ustanovení 
§ 256 tr. ř. a v § 35 odst. 2 tr. zák. v neprospěch obviněného P. Ch. V 
odůvodnění stížnosti pro porušení zákona poukázal ministr spravedlnosti na to, 
že  obviněný se trestné činnosti, která byla předmětem jeho postihu v trestních 
věcech vedených u Okresního soudu v Plzni-městě pod sp. zn. 5 T 10/2001 a 8 T 
70/2000 dopustil před 26. 2. 2002, kdy mu byl doručen trestní příkaz Okresního 
soudu v Plzni-městě ze dne 18. 2. 2002, sp. zn. 8 T 17/99. Měl mu být tedy 
uložen jediný souhrnný trest podle § 35 odst. 2 tr. zák. Okresní soud v 
Plzni-městě správně ve výroku o trestu v rozsudku ze dne 21. 5. 2002, sp. zn. 8 
T 70/2000, zrušil výrok o trestu z trestního příkazu Okresního soudu v 
Plzni-městě ze dne 18. 2. 2002, sp. zn. 8 T 17/99, protože byly splněny 
podmínky pro aplikaci § 35 odst. 2 tr. zák. Nemohl zahrnout do výroku o vině i 
trest uložený trestním příkazem tohoto soudu ze dne 26. 4. 2002, sp. zn. 5 T 
10/2001, protože o jeho existenci nevěděl. Krajský soud při projednávání 
odvolání obviněného proti rozsudku Okresního soudu v Plzni-městě ze dne 21. 5. 
2002, sp. zn. 8 T 70/2000, však o této skutečnosti věděl. V rámci přípravy 
odvolacího líčení dne 12. 8. 2002 si vyžádal dodatečné předložení spisů 
Okresního soudu v Plzni-městě, sp. zn. 3 T 30/96, 8 T 17/99 a 5 T 10/2001 s 
tím, že v tomto případě, není-li řízení dosud skončeno, postačí zpráva o stavu 
věci. Okresní soud v Plzni-městě sdělil   5. 8. 2002, že věc sp. zn. 5 T 
10/2001 není dosud v právní moci (str. 66 spisu  8 T 70/2000). Krajský soud 
tedy při veřejném zasedání 12. 8. 2002 věděl, že probíhá proti obviněnému další 
soudní řízení. Tuto skutečnost nevzal v úvahu při svém rozhodování o správnosti 
výroku o  trestu okresního soudu, výrok o trestu v rozsudku napadeném odvoláním 
obviněného potvrdil jako zákonný, ačkoliv správně v něm měla být zohledněna 
skutečnost, že podmínky § 35 odst. 2 tr. zák. jsou splněny i v případě 
odsouzení obviněného trestním příkazem Okresního soudu Plzeň-město ze dne 26. 
4. 2002, sp. zn. 5 T 10/2001.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil porušení zákona ve vytýkaném směru, aby podle § 269 
odst. 2   tr. ř. zrušil napadené usnesení, jakož i výrok o trestu z rozsudku 
Okresního soudu Plzeň-město a dále aby postupoval podle § 270 odst. 1 tr. ř.

Nejvyšší soud v souladu s ustanovením § 274 tr. ř. v neveřejném zasedání 
přezkoumal podle § 267 odst. 3 tr. ř. zákonnost a odůvodněnost výroku 
rozhodnutí, proti němuž byla stížnost pro porušení zákona podána, v rozsahu a z 
důvodů v ní uvedených, jakož i řízení, které napadené části rozhodnutí 
předcházelo, a zjistil, že stížnost pro porušení zákona není důvodná.

Nelze přisvědčit názoru vyslovenému ve stížnosti pro porušení zákona, že 
napadeným usnesením Krajského soudu v Plzni nemělo být zamítnuto odvolání 
obviněného P. Ch., pokud bylo podáno i proti výroku o trestu rozsudku Okresního 
soudu Plzeň-město ze dne 21. 5. 2002, sp. zn. 8 T 70/2000, a že tímto rozsudkem 
měl být obviněnému P. Ch. uložen i souhrnný trest podle § 35 odst. 2 tr. zák., 
za současného zrušení výroku o trestu uvedeného v trestním příkazu Okresního 
soudu Plzeň-město ze dne 26. 4. 2002, sp. zn.  5 T 10/2001, a to  včetně 
dalších rozhodnutí na tento výroku obsahově navazujících, pokud vzhledem ke 
změně, k níž došlo zrušením, pozbyla podkladu. Obviněný P. Ch. se sice trestné 
činnosti, za níž byl uznán vinným rozsudkem Okresního soudu Plzeň-město ze dne 
21. 5. 2002, sp. zn. 8 T 70/2000, dopustil 26. 9. 1999, tedy před tím, než mu 
byl dne  16. 9. 2002 doručen zmíněný trestní příkaz. Krajský soud v Plzni však 
rozhodoval dne 12. 8. 2002, tedy před doručením trestního příkazu obviněnému 
dne 16. 9. 2002.  Až tímto dnem doručení trestního příkazu Okresního soudu 
Plzeň-město, sp. zn.  5 T 10/2001, nastávají podle § 314e odst. 5 tr. ř. u 
trestního příkazu účinky spojení s vyhlášením rozsudku (trestní příkaz nabývá 
povahy odsuzujícího rozsudku). Při rozhodování Krajského soudu v Plzni tedy 
nebyla splněna zákonná podmínka uvedena  v § 35 odst. 2 tr. zák. pro ukládání 
souhrnného trestu – vyhlášení odsuzujícího rozsudku soudem prvního stupně za 
jiný trestný čin spáchaný v souběhu. Krajský soud v Plzni proto neporušil 
zákon, pokud odvolání obviněného P. Ch. podané proti rozsudku Okresního soudu 
Plzeň-město ze dne 21. 5. 2002, sp. zn. 8 T 70/2000, napadeným usnesením podle 
§ 256 tr. ř. zamítl. Mohl sice s rozhodnutím vyčkat do doručení a nabytí právní 
moci předmětného trestního příkazu a uložit souhrnný trest, takovou povinnost 
mu však neukládá žádné zákonné ustanovení.

Pro úplnost Nejvyšší soud dodává, že stížnost pro porušení zákona by mohla být 
podána proti trestnímu příkazu Okresního soudu Plzeň-město ze dne 26. 4. 2002, 
sp. zn. 5 T 10/2001, který byl obviněnému P. Ch. doručen 16. 9. 2002, neboť po 
dni vyhlášení napadeného rozhodnutí Krajského soudu v Plzni 12. 8. 2002 neměl 
být tento trestní příkaz doručován obviněnému P. Ch., nýbrž mělo být ve věci 
nařízeno hlavní líčení a ukládán podle § 35 odst. 2 tr. zák. souhrnný trest při 
zrušení výroku o trestu z rozsudku Okresního soudu Plzeň-město ze dne 21. 5. 
2002, sp. zn. 8 T 70/2000. Při podání takové stížnosti pro porušení zákona by 
musela být bedlivě vážena její přípustnost podle § 266 odst. 2 tr. ř. z pohledu 
zveřejnění judikatury   (č. 22/1998 Sb. rozhod. trest.). 

Nejvyšší soud tedy na základě výše uvedených zjištění dospěl k závěru, že 
stížnost pro porušení zákona je nedůvodná, a proto ji podle § 268 odst. 1 písm. 
c) tr. ř. zamítl.

Poučení: Proti tomuto usnesení není opravný prostředek přípustný.

V Brně dne 25. března 2003

Předseda senátu:

JUDr. Jiří Pácal    

	
