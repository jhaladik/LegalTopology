Soud: Nejvyšší soud

Spisová značka: 4 Tz 83/2008

Datum rozhodnutí: 25.11.2008

Typ rozhodnutí: ROZSUDEK


Dotčené předpisy: § 254 odst. 1 tr. ř., § 256 odst. 1 tr. ř., § 2 odst. 5 tr. ř., § 2 odst. 6 tr. ř., § 176 odst. 1 tr. zák.



4 Tz 83/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
listopadu 2008 v senátu složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného R. 
J., proti usnesení Krajského soudu v Ostravě, pobočka v Olomouci ze dne 18. 1. 
2008 sp. zn.  55 To 468/2007, v trestní věci vedené u Okresního soudu ve 
Vsetíně pod sp. zn. 4 T 14/2007 a rozhodl podle § 268 odst. 2, § 269 odst. 2 a 
§ 270 odst. 1 tr. ř.         t a k t o :

Usnesením Krajského soudu v Ostravě, pobočka v Olomouci ze dne 18. 1. 2008 sp. 
zn. 55 To 468/2007   b y l   p o r u š e n   z á k o n   v ustanoveních § 254 
odst. 1, § 256 tr. ř. a v řízení, které mu předcházelo, v ustanoveních § 2 
odst. 5, 6 tr. ř. a § 176 odst. 1 alinea 2 tr. zák. v neprospěch obviněného R. 
J.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Ostravě, pobočka v Olomouci  s e   p ř i k a z u j e , aby 
věc v potřebném rozsahu znovu projednal a rozhodl. 

Odůvodnění:

Rozsudkem Okresního soudu ve Vsetíně ze dne 18. 9. 2007 sp. zn. 4 T 14/2007 byl 
obviněný R. J. uznán vinným v bodě 1/a, b rozsudku trestným činem podvodu podle 
§ 250 odst. 1, odst. 3 písm. b) tr. zák., kterého se dopustil tím, že

ač věděl, že nemá dostatek finančních prostředků a nebude moci dostát svým 
závazkům, což ani neměl v úmyslu od 25. 2. 2005 do 12. 7. 2005 ve V., na 
základě rámcové kupní smlouvy, uzavřené dne 18. 2. 2005 mezi B. C., s. r. o. a 
H. J., objednal a odebral od fy B. C., s. r. o. se sídlem v O., okres Z., O., 
pneumatiky a další zboží v úhrnné hodnotě 587 129,- Kč, avšak z vystavených 
faktur  uhradil ve lhůtách splatnosti pouze částku 43.000,- Kč a částku 
544.129,- Kč použil pro svoji potřebu a poškozenému ji stále dluží,od 2. 5. 
2005 do 8. 6. 2005 ve V., postupně objednal a odebral od fy T. T., s. r. o., se 
sídlem v B., okres K., protektorované pneumatiky v celkové hodnotě 130.619,- 
Kč, avšak vystavené faktury ve lhůtách splatnosti neuhradil a částku 130.619,- 
Kč použil pro svoji potřebu a poškozenému ji stále dluží.

V bodě 2/a, b výroku odsuzujícího rozsudku byl obviněný uznán vinným trestným 
činem zpronevěry podle § 248 odst. 1 tr. zák., kterého se dopustil tím, že

dne 17. 11. 2005 ve V., v objektu A. P. S. H. J., na N., převzal od E. U., za 
úplatu do úschovy 4 ks letních pneumatik zn. Semperit 165/65 R 14 v celkové 
hodnotě 6.000,- Kč, které jí měl vydat na její žádost v březnu 2006, což však 
neučinil a s pneumatikami naložil blíže nezjištěným způsobem ve svůj prospěch, 
čímž E. U. způsobil škodu ve výši 6.000,- Kč,v přesně nezjištěný den počátkem 
prosince 2005 ve V., v objektu A. P. S. H. J., na N., převzal od S. D. částku 
1.000,- Kč jako zálohu na koupi 2 ks zimních pneumatik se šípovým vzorem 
6,0-16, avšak tyto pneumatiky mu nedodal a částku 1.000,- Kč použil pro svoji 
potřebu, načež ji poškozenému vrátil až v průběhu trestního řízení dne 20. 11. 
2006.

V bodě 3/ rozsudku byl obviněný odsouzen pro trestný čin podvodu podle § 250 
odst. 1, odst. 2 tr. zák., kterého se dopustil tím, že ač věděl, že nemá 
dostatek finančních prostředků a nebude moci dostát svým závazkům, což ani 
neměl v úmyslu, ve dnech 20. 4. 2006 a 21. 4. 2006 ve V., objednal jménem H. J. 
a následně odebral od fy D. P., s. r. o., se sídlem v O.-Z., U S., celkem 24 ks 
pneumatik zn. Michelin v úhrnné hodnotě 44.130,- Kč, avšak vystavené faktury ve 
lhůtách splatnosti neuhradil  a poškozenému je zaplatil až v průběhu trestního 
řízení dne 23. 11. 2006.

Konečně v bodě 4/ odsuzujícího rozsudku byl obviněný uznán vinným trestným 
činem padělání a pozměňování veřejné listiny podle § 176 odst. 1 alinea 2 tr. 
zák., jehož se dopustil tím, že v přesně nezjištěný den počátkem ledna 2006 ve 
V., v baru F., předal P. Ch., jemuž dlužil částku 50.000,- Kč, notářský zápis  
ze dne 20. 12. 2005, údajně vystavený notářem JUDr. H., aby tak dokumentoval 
svou solventnost, ač věděl, že jde o písemnost padělanou.

	

Za tyto trestné činy byl obviněný R. J. odsouzen podle § 250 odst. 3 tr. zák. 
za použití § 35 odst. 1 tr. zák. k úhrnnému nepodmíněnému trestu odnětí svobody 
v trvání 2 let. Podle § 39a odst. 2 písm. c) tr. zák. byl pro výkon tohoto 
trestu zařazen do věznice s ostrahou.

Podle § 228 odst. 1 tr. ř. byl též zavázán k náhradě škody poškozeným, a to E. 
U. ve výši 6.000,- Kč, B. C., s. r. o., ve výši 544.129,- Kč a T. T., s. r. o., 
ve výši 130.619,- Kč.

Následné odvolání obviněného R. J., které podal proti výrokům o vině a trestu 
rozsudku soudu prvního stupně, bylo usnesením Krajského soudu v Ostravě, 
pobočka v Olomouci ze dne 18. 1. 2008 sp. zn. 55 To 468/2007 podle § 256 tr. ř. 
zamítnuto, jako nedůvodné.

Proti tomuto usnesení odvolacího soudu (Krajského soudu v Ostravě, pobočka v 
Olomouci) podal ministr spravedlnosti podle § 266 ost. 1 tr. ř. ve prospěch 
obviněného R. J. stížnost pro porušení zákona.

Podle jeho názoru tímto rozhodnutím a řízením, které mu předcházelo, došlo k 
porušení zákona v neprospěch obviněného v ustanoveních § 254 odst. 1 a § 256 
tr. ř., resp.  § 2 odst. 5, 6 tr. ř. ve vztahu k ustanovením § 176 odst. 1 
alinea 2 a § 248 odst. 1 tr. zák.

Uvedenými zákonnými ustanoveními se totiž důsledně neřídily jak odvolací soud, 
tak soud prvního stupně, a to pokud jde o výrok  o vině trestnými činy 
zpronevěry (bod 2/a, b rozsudku) a padělání a pozměňování veřejné listiny (bod 
4/ rozsudku) a na něj navazující výrok o náhradě škody ve prospěch poškozené E. 
U.

Pokud jde o trestný čin zpronevěry podle § 248 odst. 1 tr. zák., nebyla 
provedeným dokazováním spolehlivě zjištěna výše způsobené škody zpronevěrou 
pneumatik poškozené U. Okresní soud při určování výše škody poškozené E. U. 
vycházel z odborného vyjádření založeného na č. l. 216 spisu. Z tohoto 
odborného vyjádření učiněného ve smyslu ustanovení § 105 odst. 1 tr. ř. 
vyplývá, že cena jednoho kusu pneumatik zn. Semperit byla stanovena ve výši 
1.500,- Kč, tedy v ceně nově zakoupené pneumatiky. Vzhledem k tomu, že 
pneumatiky byly používané od měsíce května 2005 do 17. 11. 2005 a počet na nich 
ujetých kilometrů nebyl zjištěn, je zřejmé, že výše škody, vyplývající z daného 
odborného vyjádření, vzbuzuje důvodné pochybnosti. V situaci, kdy škoda dílčího 
útoku pod bodem 2/b výroku rozsudku byla pouhých 1.000,- Kč, bylo náležité 
objasnění výše způsobené škody v případě útoku pod bodem 2/a zcela na místě, 
zejména proto, že celková výše způsobené škody u skutku pod bodem 2/a, b výroku 
rozsudku se blíží dolní hranici škody nepatrné, což je u trestného činu 
zpronevěry podle § 248 odst. 1 tr. zák. jedním ze základních kritérií pro 
trestnost takovéhoto protiprávního jednání.

Za zcela zjevně nesprávný pak ministr spravedlnosti označuje závěr obou soudů 
ohledně trestného činu padělání a pozměňování veřejné listiny.

Stěžovatel poukazuje zejména na fotokopii „notářského zápisu“ prostřednictvím 
kterého se měl obviněný J. dopustit trestného činu padělání a pozměňování 
veřejné listiny podle § 176 odst. 1 alinea 2 tr. zák. Jak však vyplývá z platné 
judikatury (usnesení NS ČR sp. zn. 7 Tdo 27/2003 a 7 Tdo 1071/2003) neověřená 
kopie veřejné listiny není veřejnou listinou ve smyslu ustanovení § 176 odst. 1 
tr. zák., neboť takováto kopie není dostatečně věrohodným důkazem, že existuje 
listina, o jejíž kopii má jít.

Z listinného důkazu založeného na č. l. 224 spisu se podává, že obviněný J. 
předložil svědkovi P. Ch. fotokopii notářského zápisu, která však nebyla 
ověřena příslušným subjektem, což vyplynulo z výpovědi svědkyně L. F. – 
notářské tajemnice, jakož i z výpovědi notáře JUDr. J. H., kteří podle 
obviněným předložené listiny „notářského zápisu“ tuto měli vyhotovit. Z jejich 
výpovědi vyplývá, že předmětnou listinu nikdy nesepsali a ani neověřovali její 
pravost s originálem. Z těchto skutečností je tedy podle stěžovatele zřejmé, že 
jednání obviněného R. J., popsané pod bodem 4/ rozsudku, nenaplnilo formální 
znaky skutkové podstaty trestného činu padělání a pozměňování veřejné listiny. 
Nakonec již ve veřejném zasedání při projednávání odvolání obviněného sám 
intervenující státní zástupce navrhoval ohledně tohoto skutku zproštění podle § 
226 písm. b) tr. ř. Odvolací soud ale tento návrh bez zřetelného důvodu 
neakceptoval a zmíněnou nezákonnost prohloubil svým vlastním usnesením.

Ministr spravedlnosti v této souvislosti poukázal na skutečnost, že ze 
spisového materiálu vyplývá, že obviněný J. si od svědka Ch. půjčoval částku 
50.000,- Kč v době, kdy byl bez finančních prostředků (finančně podporován v 
nejnutnější míře pouze svojí tehdejší ženou, přičemž již v té době se dopouštěl 
podvodného jednání vůči F. B. C. a T. T.) a tudíž i v situaci, kdy bylo již v 
době půjčky zřejmé, že svým závazkům vůči svědkovi Ch. nedostojí, což se také 
následně i stalo. Předložení padělaného „notářského zápisu“ svědkovi Ch. v 
lednu 2006 tak patrně bylo ze strany obviněného pouze „pokračováním“ jíž 
dokonaného trestného činu podvodu, kdy se obviněný zjevně tímto způsobem snažil 
vzbudit ve svědkovi zdání solventnosti a nepochybně se tímto pokoušel i oddálit 
případné trestní oznámení svědka Ch. na policii. Z nezjištěných důvodů se však 
orgány činné v trestním řízení tímto bodem z pohledu možného naplnění skutkové 
podstaty trestného činu podvodu nezabývaly.

V závěru podané stížnosti pro porušení zákona ministr spravedlnosti zdůraznil, 
že na základě uvedených důvodů považuje výrok o vině trestným činem zpronevěry 
za přinejmenším předčasný a neodpovídající dosud provedeným důkazům, což se 
týká i navazujícího výroku o povinnosti obviněného nahradit škodu 6.000,- Kč 
poškozené U., a výrok o vině trestným činem padělání a pozměňování veřejné 
listiny za nesprávný. Uvedenými výroky, které odvolací soud akceptoval, ačkoliv 
měl možnost pochybení soudu prvního stupně napravit, byl porušen zákon v 
neprospěch obviněného R. J. Navrhl proto, aby Nejvyšší soud podle § 268 odst. 2 
tr. ř. toto porušení zákona, ke kterému došlo v ustanoveních § 254 odst. 1 a § 
256 tr. ř., resp. § 2 odst. 5, 6 tr. ř. ve vztahu k ustanovením § 176 odst. 1 
alinea 2 a § 248 ost. 1 tr. zák., vyslovil. Dále aby podle § 269 odst. 2 tr. ř. 
napadené usnesení Krajského soudu v Ostravě, pobočka v Olomouci zrušil, a to 
včetně všech dalších obsahově navazujících rozhodnutí, která touto změnou 
pozbudou svého podkladu a podle § 270 odst. 1 tr. ř. věc přikázal Krajskému 
soudu v Ostravě, pobočka v Olomouci, aby odvolání obviněného R. J. znovu 
projednal a rozhodl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

Nejprve k trestnému činu padělání a pozměňování veřejné listiny podle § 176 
odst. 1 tr. zák.

Tohoto trestného činu se dopustí ten, kdo padělá veřejnou listinu nebo 
podstatně změní její obsah v úmyslu, aby jí bylo užito jako pravé, nebo kdo 
užije takové listiny jako pravé.

Z  tzv. právní věty výroku o vině v  rozsudku Okresního soudu ve Vsetíně (bod 
4/) je zřejmé, že obviněný byl uznán vinným tím, že užil padělané veřejné 
listiny jako pravé. 

V teorii a praxi trestního práva se za veřejnou listinu považuje taková 
listina, která byla vydána orgánem veřejné moci v rámci jeho pravomoci a která 
svým obsahem zakládá, mění či ruší práva a povinnosti jiných subjektů nebo 
osvědčuje nějakou skutečnost či stav. Notářský zápis je ve smyslu § 2  a § 6 
zák. č. 358/1992 Sb., o notářích a jejich činnosti (notářský řád), veřejnou 
listinou. 

Na tomto místě je třeba zdůraznit, že ustanovení § 176 odst. 1 tr. zák. 
poskytuje ochranu veřejné listině jako předmětu ve fyzickém smyslu. Trestný čin 
padělání a pozměňování veřejné listiny podle § 176 odst. 1 tr. zák. je zařazen 
mezi trestné činy proti pořádku ve věcech veřejných, které jsou uvedeny v třetí 
hlavě zvláštní části trestního zákona, a v tomto rámci náleží mezi tzv. jiná 
rušení činnosti státního orgánu uvedená v šestém oddílu třetí hlavy zvláštní 
části trestního zákona. Veřejná listina je produktem činnosti státního orgánu, 
který ji vydal. Z toho vyplývá, že má-li jít spácháním trestného činu padělání 
a pozměňování veřejné listiny o formu rušení činnosti státního orgánu, který 
vydal veřejnou listinu, musí být jednání pachatele spácháno právě na tomto 
produktu nebo s jeho použitím, to znamená na té listině nebo s použitím té 
listiny, kterou státní orgán autenticky a ve fyzickém smyslu vydal. Kopie 
veřejných listin požívají stejné ochrany pouze za podmínky, že byly úředně 
ověřeny, protože akt úředního ověření též jim dodává charakter veřejných 
listin. Veřejné listiny a jejich úředně ověřené kopie či opisy jsou tedy v 
tomto ohledu postaveny naroveň. Neověřená kopie veřejné listiny proto není 
veřejnou listinou ve smyslu § 176 odst. 1 tr. zák., nepožívá ochrany podle 
tohoto ustanovení a nepřichází v úvahu, aby na ní nebo s jejím použitím byl 
spáchán trestný čin padělání a pozměňování veřejné listiny podle citovaného 
ustanovení (viz rozhodnutí č. 30/1979 Sb. rozh. tr.).

V posuzovaném případě obviněný podle zjištění soudů předal P. Ch. notářský 
zápis, údajně vystavený notářem JUDr. H., aby tak dokumentoval svou 
solventnost. Z provedených důkazů ale jednoznačně vyplývá, že se nejednalo o 
stejnopis či opis notářského zápisu, nýbrž o jeho neověřenou fotokopii (viz č. 
l. 224 a 230 spisu).

Podle § 90 zák. č. 358/1992 Sb., o notářích a jejich činnosti (notářský řád), 
se z notářských zápisů vydávají stejnopisy nebo prosté opisy. Podle § 92 odst. 
1, 2 téhož zákona musí stejnopis notářského zápisu doslovně souhlasit s 
notářským zápisem. Obsahuje také opisy plných mocí a ostatních příloh 
notářského zápisu. Doložka o ověření stejnopisu notářského zápisu obsahuje údaj 
o tom, že se stejnopis shoduje doslovně s notářským zápisem, komu je stejnopis 
určen a kdy byl stejnopis vyhotoven. Notář doložku podepíše a připojí otisk 
úředního razítka notáře.

Neověřená kopie, která neměla náležitosti stejnopisu ani opisu notářského 
zápisu, a jíž obviněný předložil svědku Ch., nemohla mít proto charakter 
veřejné listiny. Tento mu nemohla dodat ani okolnost, že by tato kopie byla 
pořízena přímo z padělku stejnopisu notářského zápisu, protože tím, co kopii 
dodává charakter veřejné listiny, není bez dalšího předloha této kopie, nýbrž 
akt úředního ověření, kterým se kvalifikovaně potvrzuje shoda obsahu kopie a 
předlohy. Bez aktu úředního ověření nezískává kopie charakter veřejné listiny 
ani účelem či způsobem svého použití. To znamená, že i když je kopie použita ke 
stejnému účelu, k jakému jinak slouží pravá veřejná listina, je také v takové 
situaci kopie veřejnou listinou jen tehdy, je-li úředně ověřena. Z toho je 
zřejmé, že judikát č. 30/1979 Sb. rozh. tr., pokud jde o závěr, že neověřená 
kopie veřejné listiny není veřejnou listinou ve smyslu § 176 odst. 1 tr. zák., 
je použitelný i v posuzovaném případě, a to s tou modifikací, že neověřená 
kopie padělku veřejné listiny není veřejnou listinou ve smyslu § 176 odst. 1 
tr. zák.

Pokud tedy Okresní soud ve Vsetíně ve svém rozsudku pod bodem 4/ konstatoval, 
že obviněný za okolností tam uvedených předal P. Ch. padělek notářského zápisu, 
nejedná se o závěr, který by odpovídal provedenému dokazování, jelikož se ve 
skutečnosti jednalo o jeho fotokopii, která neměla požadované náležitosti 
stejnopisu či opisu notářského zápisu ve smyslu notářského řádu. Předmětný 
skutek byl pak i nesprávně právně posouzen jako trestný čin padělání a 
pozměňování veřejné listiny podle § 176 odst. 1 alinea 2 tr. zák. S těmito 
nesprávnými skutkovými i právními závěry se následně ztotožnil i soud odvolací, 
který důvodné odvolání obviněného zamítl podle § 256 tr. ř., ačkoliv i 
intervenující státní zástupce ve veřejném zasedání navrhoval podanému odvolání 
vyhovět a obviněného ohledně předmětného skutku  zprostit obžaloby.

Pokud pak ministr spravedlnosti v návaznosti na některé další úvahy odvolacího 
soudu ve stížnosti pro porušení zákona naznačuje, že počínání obviněného pod 
bodem 4/ rozsudku okresního soudu mohlo být součástí jeho předchozího 
podvodného jednání vůči svědku Ch., které ale zůstalo ze strany orgánů činných 
v trestním řízení nepovšimnuto, Nejvyšší soud k těmto závěrům nezaujal žádné 
stanovisko. Je tomu tak proto, že předmětem rozhodování je pouze spáchaný 
skutek, o němž bylo v konečné fázi vedeno řízení před oběma soudy na základě 
podané obžaloby. Tento skutek byl vymezen a právně kvalifikován tak jak bylo 
shora uvedeno. Vyslovování jakýchkoliv dalších skutkových či právních úvah nad 
rámec spáchaného skutku, bez odpovídajícím způsobem vedeného dokazování, navíc 
v situaci kdy stížnost pro porušení zákona byla podána výhradně ve prospěch 
obviněného R. J., nelze pokládat za souladné s ust. § 267 odst. 3 tr. ř.

K trestnému činu zpronevěry podle § 248 odst. 1 tr. zák.

Uvedeného trestného činu se dopustí ten, kdo si přisvojí cizí věc nebo jinou 
majetkovou hodnotu, která mu byla svěřena, a způsobí tak na cizím majetku škodu 
nikoli nepatrnou.

Ministr spravedlnosti ve stížnosti pro porušení zákona zpochybňuje výši škody 
způsobenou obviněným zpronevěrou 4 ks pneumatik, náležejících E. U., která byla 
soudy v souladu s předloženým odborným vyjádřením stanovena na 6.000,- Kč 
(výrok rozsudku okresního soudu pod bodem 2/a) a v důsledku toho pak i naplnění 
zákonného znaku škody nikoli nepatrné, což je nezbytné k posouzení jednání 
obviněného, coby trestného činu zpronevěry.

Podle § 89 odst. 11 tr. zák. se škodou nikoli nepatrnou rozumí škoda dosahující 
částky nejméně 5.000,- Kč.

Ze svědecké výpovědi poškozené E. U. bylo zjištěno, že se jednalo celkem  o 4 
ks pneumatik zn. SEMPERIT, rozměru 165/65 R14 s letním dezénem, které na 
vozidlo pořídila nové v květnu 2005, kdy hodnota 1 ks činila 1.500,- Kč. 
Pneumatiky byly skoro nové a málo jeté, když je dne 17. 11. 2005 od ní k 
úschově převzal obviněný R. J.

Odborným vyjádřením vypracovaným ve smyslu § 105 odst. 1 tr. ř. (viz č. l. 216 
spisu) byla hodnota 1 ks výše popsané pneumatiky stanovena na 1.500,- Kč.

Podle § 89 odst. 12 tr. zák. při stanovení škody se vychází z ceny, za kterou 
se věc, která byla předmětem útoku, v době a místě činu obvykle prodává. 
Nelze-li takto výši škody zjistit, vychází se z účelně vynaložených nákladů na 
obstarání stejné nebo obdobné věci nebo uvedení věci v předešlý stav.

Je evidentní, že ohledně předmětných 4 ks mírně používaných pneumatik na osobní 
automobil se pro stanovení výše způsobené škody dá bez větších problémů 
uplatnit první alternativa, vyplývající z citovaného zákonného ustanovení, což 
se také v konkrétním případě stalo opatřením již zmíněného odborného vyjádření.

Za problematickou lze ale označit výslednou cenu 1 ks předmětné pneumatiky, 
která byla stanovena na 1.500,- Kč, tedy hodnotu za níž lze koupit zcela novou 
pneumatiku. Byť lze připustit, že zmíněné pneumatiky byly v provozu pouze 6 
měsíců a podle poškozené na nich bylo ujeto málo kilometrů, přesto lze vyslovit 
důvodnou pochybnost, že by takovéto pneumatiky bylo možné na trhu realizovat za 
stejnou cenu, jako pneumatiky úplně nové. Zde je třeba zdůraznit, že při 
odcizení nebo poškození věci starší či opotřebené se přihlíží ke snížení její 
hodnoty (srov. rozhodnutí č. 71/1971 Sb. rozh. tr.). Stejná zásada pak 
nepochybně platí i v případě zpronevěry starší či opotřebené věci.

V situaci, kdy zjištěná škoda dílčího útoku pod bodem 2/b  výroku rozsudku 
okresního soudu (poškozený S. D.) byla 1.000,- Kč, přičemž s dílčím útokem pod 
bodem 2/a  téhož rozsudku oba tyto útoky tvořily pokračující trestný čin 
zpronevěry podle § 248  odst. 1 tr. zák., jevilo se zcela nezbytným stanovit 
výši způsobené škody zpronevěřením 4 ks pneumatik s jistotou a bez důvodných 
pochybností. Za daného stavu věci měl být existující rozpor vyplývající z 
předloženého odborného vyjádření odstraněn novým výslechem poškozené E. U. k 
počtu ujetých kilometrů a vyžádáním minimálně nového odborného vyjádření 
renomovaného pneuservisu, který se též zabývá prodejem tzv. ojetých pneumatik. 
Ten měl nově stanovit jejich tržní cenu s ohledem na amortizaci, případně 
vysvětlit, proč hodnota mírně ojeté pneumatiky je stejná jako cena pneumatiky 
nové. Teprve po nezpochybnitelném zjištění výše škody způsobené nevrácením 4 ks 
předmětných pneumatik poškozené U. bylo možné též s jistotou určit, zda 
obviněný svým jednáním označeným v bodu 2/a, b  rozsudku okresního soudu 
způsobil celkově škodu nikoli nepatrnou a dopustil se tak trestného činu 
zpronevěry podle § 248 odst. 1 tr. zák.

Jelikož se tak nestalo v řízení před okresním soudem, ale ani v řízení 
odvolacím, Nejvyšší soud byl nucen konstatovat, že i v tomto výroku došlo k 
porušení zákona v neprospěch obviněného R. J., což se vztahuje i na výrok 
ohledně povinnosti k náhradě škody E. U.

Protože stížnost pro porušení zákona byla podána důvodně proti některým výrokům 
o vině, měl by Nejvyšší soud přezkoumat i výrok o trestu uloženém obviněnému 
(viz § 267 odst. 4 tr. ř.). Tento přezkum se ale jeví jako neúčelný, neboť v 
případě zrušení rozhodnutí odvolacího soudu dojde k znovuotevření trestního 
stíhání obviněného, a rozhodující procesní soud bude nucen zohlednit veškeré 
nově zjištěné skutečnosti, které budou mít vliv m.j. i na druh a výši nově 
ukládaného trestu, nehledě na to, že obviněnému byl v původním řízení trest 
odnětí svobody uložen na samé dolní hranici příslušné zákonné trestní sazby. To 
rozhodně nelze pokládat za trest přísný, byť se jednalo o trest nepodmíněný, a 
to především s ohledem na trestní minulost obviněného.

Je tedy možné konstatovat, že odvolací soud nesplnil v plném rozsahu svou 
přezkumnou povinnost vyplývající z ustanovení § 254 odst. 1 tr. ř., podle nějž 
nezamítne-li nebo neodmítne-li odvolací soud odvolání podle § 253, přezkoumá 
zákonnost a odůvodněnost jen těch oddělitelných výroků rozsudku, proti nimž 
bylo podáno odvolání, i správnost postupu řízení, které jim předcházelo, a to z 
hlediska vytýkaných vad. K vadám, které nejsou odvoláním vytýkány, odvolací 
soud přihlíží, jen pokud mají vliv na správnost výroků, proti nimž bylo podáno 
odvolání. V důsledku toho nesprávně zamítl odvolání obviněného jako nedůvodné 
podle § 256 tr. ř., když v části toto odvolání bylo opodstatněné. Odvolací soud 
nezjistil předchozí pochybení soudu okresního, který kromě vytčených 
hmotněprávních vad nedodržel procesní postup při zjišťování skutkového stavu 
věci a hodnocení provedených důkazů (výroky o vině pod body 2/a, 4/) a tím 
porušil ustanovení § 2 odst. 5, 6 tr. ř.

S ohledem na všechny výše uvedené skutečnosti Nejvyšší soud podle § 268 odst. 2 
tr. ř. vyslovil, že usnesením Krajského soudu v Ostravě, pobočka v Olomouci ze 
dne 18. 1. 2008 sp. zn. 55 To 468/2007 byl porušen zákon v ustanoveních § 254 
odst. 1, § 256 tr. ř. a v řízení, které mu předcházelo v ustanoveních § 2 odst. 
5, 6 tr. ř. a § 176 odst. 1 alinea 2  tr. zák. v neprospěch obviněného R. J. 
Podle § 269 odst. 2 tr. ř. pak napadené usnesení zrušil, včetně všech dalších 
rozhodnutí, která na zrušené rozhodnutí obsahově navazovala, pokud vzhledem ke 
změně, k níž došlo zrušením, pozbyla podkladu. Protože nové posouzení a 
rozhodnutí ve věci nevyžaduje většího a tím méně náročného dokazování, které se 
navíc týká pouze dílčího skutku pod bodem 2/a rozsudku Okresního soudu ve 
Vsetíně, když vůči skutkům pod body 1/a, b  a 3/ nebyly stížností pro porušení 
zákona vzneseny jakékoli námitky a ohledně skutku pod bodem 4/ je právní názor 
Nejvyššího soudu jednoznačný, byla podle § 270 odst. 1 tr. ř. věc přikázána 
Krajskému soudu v Ostravě, pobočka v Olomouci, aby ji v potřebném rozsahu a v 
intencích tohoto rozsudku Nejvyššího soudu znovu projednal a rozhodl. To v 
konkrétním případě znamená, že krajský soud nejprve doplní dokazování ve 
směrech naznačených Nejvyšším soudem ohledně skutku pod bodem 2/a a podle jeho 
výsledku rozhodne, zda se obviněný dopustil též trestného činu zpronevěry podle 
§ 248 odst. 1 tr. zák., či nikoli, a od tohoto závěru pak bude záviset jeho 
vlastní rozhodnutí ohledně odvolání obviněného vyplývající z jeho postavení 
odvolacího soudu, když v případě skutku pod bodem 4/ bude jeho povinností vydat 
zprošťující výrok ve smyslu § 226 písm. b) tr. ř., neboť odvolací soud je v 
tomto směru povinen respektovat právní názor vyslovený Nejvyšším soudem (viz § 
270 odst. 4 tr. ř.) a zároveň je povinen provést jím nařízené procesní úkony. 
Současně musí mít soud druhého stupně na paměti, že podle § 273 tr. ř. v novém 
řízení nemůže dojít ke změně rozhodnutí v neprospěch obviněného, jelikož bylo 
vysloveno, že zákon byl porušen výhradně v jeho neprospěch.

Poučení: Proti tomuto rozhodnutí není opravný prostředek přípustný.

V Brně dne 25. listopadu 2008

Předseda senátu:

JUDr. František Hrabec  

	

	

