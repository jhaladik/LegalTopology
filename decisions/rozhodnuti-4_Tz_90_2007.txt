Právní věta: 
Osobu, která užívá nebytový prostor na základě absolutně neplatné smlouvy, nelze pokládat za  „oprávněnou osobu“ ve smyslu tohoto zákonného znaku podle § 249a odst. 2 tr. zák. o trestném činu  neoprávněného zásahu do práva k domu, bytu nebo k nebytovému prostoru. Proto jednání toho, kdo  věděl o neplatnosti takové smlouvy a uvedené osobě bránil v užívání nebytového prostoru (např.  výměnou zámků od jeho vstupních dveří), nenaplňuje zákonné znaky citovaného trestného činu.  Jestliže o neplatnosti smlouvy nevěděl, není vyloučeno posoudit jeho jednání jako nezpůsobilý pokus  trestného činu neoprávněného zásahu do práva k domu, bytu nebo k nebytovému prostoru podle § 8  odst. 1 a § 249a odst. 2 tr. zák.

Soud: Nejvyšší soud

Spisová značka: 4 Tz 90/2007

Datum rozhodnutí: 20.12.2007

Typ rozhodnutí: Rozsudek


Heslo: Neoprávněný zásah do práva k domu, bytu nebo k nebytovému prostoru

Dotčené předpisy: § 249a odst. 2 tr. zák.

Kategorie rozhodnutí: A


Publikováno ve sbírce pod číslem: 51 / 2008



4 Tz 90/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
prosince 2007 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal  ministr spravedlnosti České republiky ve prospěch obviněného V. 
K., proti pravomocnému usnesení státního zástupce  Okresního  státního 
zastupitelství v Chomutově  ze  dne 13. 3. 2007, sp. zn. 1 ZT 845/2006 a podle 
§ 268 odst. 2, § 269 odst. 2 a § 270 odst. 1 tr. ř. rozhodl   t a k t o: 

Pravomocným usnesením státního zástupce Okresního státního zastupitelství v 
Chomutově  ze  dne 13. 3. 2007, sp. zn. 1 ZT 845/2006 a v řízení, které  mu 
předcházelo, b y l  p o r u š e n   z á k o n  v ustanovení § 249a  odst. 2 tr. 
zák. a  v ustanoveních  § 307 odst. 1, 2 tr. ř. v neprospěch  obviněného V. K.

Napadené usnesení  s e  z r u š u j e.

Zrušují se  též všechna další rozhodnutí  na zrušené usnesení obsahově 
navazující, pokud vzhledem ke změně, k níž došlo  zrušením, pozbyla  podkladu. 

Okresnímu státnímu zástupci v Chomutově  s e  p ř i k a z u j e, aby věc v 
potřebném rozsahu znovu projednal a rozhodl. 

O d ů v o d n ě n í :

Usnesením státního zástupce Okresního státního zastupitelství v Chomutově ze 
dne 13. 3. 2007, sp. zn. 1 ZT 845/2006, bylo podle § 307 odst. 1 tr. ř. 
podmíněně zastaveno  trestní stíhání  obviněného V. K. pro trestný čin 
neoprávněného  zásahu do práva k domu, bytu nebo  k nebytovému prostoru podle § 
249a odst. 2 tr. zák., jehož se měl dopustit  tím, že dne 15. 3. 2005, po 
uzavření smlouvy o nájmu, pronajímatelem C. s.r.o., se sídlem Ch., ul. D., 
zastoupena jednatelkou R. K.  nájemcem I., V., O., zastoupenou I. S., na 
nebytové prostory – výrobna bramborových lupínků, situovaná v zadním traktu 
budovy ve V., okr. Ch., kdy nájem byl sjednán na dobu určitou a to jeden rok, 
tak v přesně nezjištěné době od 5. 8. 2005 do 5. 8. 2005 vyměnil zámek na 
vstupních dveřích do  pronajatého objektu, čímž uvedenému nájemci v užívání 
předmětného nebytového prostoru neoprávněně bránil.

Podle § 307 odst. 2 tr. ř. byla obviněnému stanovena zkušební doba v trvání 8 
měsíců. 

Proti tomuto rozhodnutí podali stížnost poškozená I. S. a její manžel R. S. O 
podaných stížnostech rozhodl státní zástupce Krajského státního zastupitelství 
v Ústí nad Labem usnesením ze dne 18. 4. 2007, sp. zn. 2 KZT 520/2007, kterým 
podle § 148 odst. 1 písm b) tr. ř. zamítl stížnost I. S. z důvodu opožděného 
podání a podle téhož ustanovení trestního řádu stížnost R. S. z důvodu podání 
osobou neoprávněnou. 

Napadené usnesení tak nabylo právní moci dne 20. 3. 2007. 

Pro úplnost se dodává, že předmětné usnesení státního zástupce Okresního 
státního zastupitelství v Chomutově je v pořadí druhým, když poprvé v dané věci 
státní zástupce  rozhodl  usnesením ze dne 13. 10. 2006, sp. zn. ZN 4127/2005, 
tak že podle § 149 odst. 1 písm. b) tr. ř.  zrušil usnesení policejního 
komisaře PČR-OŘ-SKPV Chomutov ČTS: ORCV –3688/TČ-81-2006, kterým byla věc podle 
§ 159a odst. 1 tr. ř. odložena, neboť ve věci nešlo o podezření z trestného 
činu a nebylo na místě ji vyřídit jinak, a uložil policejnímu orgánu ve věci 
znovu jednat a rozhodnout.   

Proti usnesení státního zástupce Okresního státního zastupitelství v Chomutově 
ze dne 13. 3. 2007, sp. zn. 1 ZT 845/2006, podal ministr spravedlnosti podle § 
266 odst. 1, 2 tr. ř.  k Nejvyššímu soudu stížnost pro porušení zákona ve 
prospěch obviněného V. K. Napadeným rozhodnutím byl  podle jeho názoru porušen 
zákon v ustanoveních  § 307 odst. 1 tr. ř. a v řízení předcházejícím  též v 
ustanovení  § 2 odst. 6 tr. ř. ve vztahu k ustanovení  § 249a odst. 2 tr. zák. 
v neprospěch obviněného. 

V odůvodnění  stížnosti pro porušení zákona stěžovatel uvedl, že státní 
zástupce se dopustil při hodnocení důkazů základního pochybení, když se 
důsledně nezabýval otázkou, zda jednáním obviněného mohly vůbec být  naplněny 
všechny znaky  skutkové podstaty trestného činu, pro který byl stíhán. Jako 
předběžnou otázku ve smyslu ustanovení § 9 odst. 1 tr. ř.  měl státní zástupce 
posoudit, zda smlouva o pronájmu ze dne 15. 3. 2005 je platná a zda na jejím 
základě vznikl mezi jejími účastníky řádný závazkový vztah, v daném případě 
nájemní vztah k nebytovým prostorům. Jinak řečeno, zda I. S. byla ve vztahu k 
užívání  předmětných nebytových prostorů oprávněnou osobou.  Lze totiž 
konstatovat, že v daném případě by se jednoznačně jednalo o vztah  obchodně-
právní, protože šlo o vztah dvou podnikatelských subjektů.  Občanský zákoník 
upravuje obecnou nájemní smlouvu a obsahuje  také zvláštní ujednání o pronájmu 
bytů, pokud se však jedná o nájem a podnájem nebytových  prostor, uplatní se 
zákon č. 116/1990 Sb. Podle ustanovení § 3 odst. 3 zák.  č. 116/1990 Sb. v 
rozhodné době účinného, musí smlouva o nájmu nebytových prostor obsahovat 
náležitosti tam uvedené, jinak je  podle § 3 odst. 4 citovaného zákona 
neplatná. Tato podmínka je kogentní, zákon u ní nepřipouští výjimku a nemůže 
být měněna ani dohodou stran. 

Z výše zmíněného stěžovatel vyvodil závěr, že předmětná smlouva o pronájmu ze 
dne 15. 3. 2005, uzavřená mezi společností C. C. s.r.o. se sídlem v Ch. a 
podnikatelkou I. S., se sídlem  ve V., na pronájem výrobny bramborových lupínků 
ve V., byla formulována v rozporu s ustanovením § 3 odst. 3 v té době účinného 
zákona č. 116/1990 Sb., o nájmu a pronájmu nebytových prostor. Tato smlouva 
byla tedy od počátku neplatná. Na základě absolutně neplatného právního úkonu 
nemohl vzniknout závazkový vztah pro jeho účastníky. Nesplnění práv nebo 
povinností vyplývajících z takového neplatného závazkového vztahu pak nemůže 
být na účastníkovi vztahu nijak vynucováno.  V daném případě tedy nemohl 
obviněný V. K. tím, že dne 5. 8. 2005  vyměnil zámek na vstupních dveřích 
pronajatého objektu (výrobny bramborových lupínků) ve V., okres Ch., čímž tak 
zamezil vstupu do objektu poškozené I. S., naplnit skutkovou podstatu trestného 
činu neoprávněného zásahu do práva k domu, bytu nebo k nebytovému prostoru 
podle § 249a odst. 2 tr. zák.  Poškozené I. S. totiž  k danému objektu 
nevzniklo právo nájmu a nebyla oprávněna tyto nebytové prostory užívat ani z 
jiného titulu. Navíc téhož dne objekt částečně vystěhovala, čímž obviněnému 
dala na srozuměnou, že objekt ani nadále užívat nehodlá. Za daného skutkového  
a důkazního stavu věci mělo být trestní stíhání obviněného V. K. pro trestný 
čin neoprávněného zásahu do práva  k domu, bytu nebo k nebytovému prostoru 
podle §249a  odst. 2 tr. zák., bylo – li již zahájeno, zastaveno podle  §172 
odst. 1 písm. b) tr. ř.

Dále stěžovatel namítá, že v posuzovaném případě podmíněné zastavení trestního 
stíhání vedené proti  obviněnému V. K.  nepřicházelo v úvahu i z toho důvodu, 
že nebyla splněna  zákonná podmínka uvedená v ustanovení § 307 odst. 1 písm. a) 
tr. ř., totiž, že se pachatel k činu doznal. Obviněný zcela jednoznačně 
vypověděl, že objekt opatřil novým zámkem až poté, kdy nájemkyně I. S. 
prohlásila, že jeho podmínky dalšího pronájmu objektu pro ně nejsou přijatelné 
a svůj majetek už částečně z objektu vystěhovala. Usoudil proto, že nájemní 
vztah byl z její strany ukončen, rozhodně tak odmítl závěr o protiprávnosti 
svého jednání.

V závěru stížnosti pro porušení zákona  stěžovatel navrhl, aby Nejvyšší soud  
podle § 268 odst. 2 tr. ř. vyslovil, že pravomocným usnesením  státního 
zástupce Okresního státního zastupitelství v Chomutově ze dne 13. 3. 2007, sp. 
zn. 1 ZT 845/2006 byl porušen zákon v ustanovení § 307 odst. 1 tr. ř. a v 
řízení mu předcházejícím rovněž v ustanovení  § 2 odst. 6 tr. ř. ve vztahu k 
ustanovení  § 249a odst. 2 tr. zák., a to v neprospěch obviněného V. K. Dále 
navrhl, aby Nejvyšší soud podle § 269 odst. 2 tr. ř. napadené usnesení zrušil, 
včetně všech dalších  rozhodnutí na zrušené usnesení obsahově navazujících, 
pokud vzhledem ke změně, k níž došlo zrušením, pozbyla podkladu a následně 
postupoval podle § 270 odst. 1 popř. § 271 odst. 1  tr. ř.

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející a dospěl k následujícím zjištěním a závěrům.

Státní zástupce ve svém rozhodnutí shledal naplnění znaků trestného činu 
neoprávněného zásahu do práva k domu, bytu nebo k nebytovému prostoru podle § 
249a  odst. 2 tr. zák. v tom, že obviněný V. K. vyměnil zámek ve dveřích 
pronajaté provozovny - čímž zabránil nájemkyni I. S., tj. oprávněné osobě ve 
vstupu do dané provozovny. Stěžovatel naproti tomu namítá, že nájemkyně I. S. 
nebyla oprávněnou osobou ve smyslu ustanovení § 249a odst. 2 tr. zák., a z toho 
důvodu ke spáchání daného trestného činu nemohlo dojít. 

K řešení dané otázky je rozhodující právní posouzení smlouvy o pronájmu výrobny 
bramborových lupínků v objektu  v obci V. podepsané dne 15. 3. 2005,  coby 
listiny na jejímž podkladě došlo k realizaci smluvního vztahu mezi účastníky 
smlouvy. 

Ve vyšetřovacím spise je na č. l. 31 uložena listina označená jako smlouva o 
pronájmu uzavřená dne 15. 3. 2005 mezi: „C. s.r.o.  -  zastoupena jednatelkou 
R. K.“  na straně jedné jako pronajímatelem a „ I. – zastoupené I. S.“  na 
straně druhé jako nájemcem.  Dlužno konstatovat, že označení ani jedné ze 
smluvních stran není v souladu se zápisy v obchodním a živnostenském rejstříku, 
což bude podrobněji rozebráno  níže. 

Předmětem této smlouvy je pronájem výrobny bramborových lupínků nacházející  se 
v přízemí hospodářské nemovitosti bez č. p. schváleném jako výrobna lupínků v 
objektu  v obci a katastrálním území V. V čl. III. je uvedeno, že smlouva o 
pronájmu neobsahuje ujednání o výši nájemného a že nájemné bude hrazeno vždy po 
účetní uzávěrce kalendářního měsíce a jeho výše bude stanovena písemným 
dodatkem. 

Předmětná listina byla smluvními stranami podepsána dne 15. 3. 2005. Dodatek, o 
němž  hovoří čl. III. uzavřen nebyl.  Následně po uplynutí několika měsíců byl 
nájemci předložen návrh  nové smlouvy o pronájmu zároveň se dvěma dodatky. 
Žádná z těchto následně předložených listin  nebyla podepsána.

Daná smlouva podléhá režimu  zákona č. 116/1990 Sb., o nájmu a podnájmu 
nebytových prostor (viz § 1 daného zákona), jež je ve vztahu k občanskému 
zákoníku lex specialis. Obecná úprava nájemní smlouvy obsažená v občanskému 
zákoníku se může uplatnit pouze jako subsidiární. Podle § 3 odst, 1, 3  daného 
zákona ve znění účinném k datu uzavření smlouvy může pronajímatel nebytový 
prostor přenechat k užívání jinému (dále jen \"nájemce\") smlouvou o nájmu. 
Smlouva musí mít písemnou formu a musí obsahovat předmět a účel nájmu, výši a 
splatnost nájemného a způsob jeho platby, a nejde-li o nájem na dobu neurčitou, 
dobu, na kterou se nájem uzavírá. Podle odstavce 4, pokud smlouva neobsahuje 
náležitosti uvedené v odstavci 3, je neplatná. 

Vyjmenované náležitosti podle uvedeného ustanovení jsou náležitostmi 
obligatorními, bez nichž  je smlouva o nájmu a podnájmu nebytových prostor 
absolutně neplatná, tj. neplatná od počátku bez ohledu na to, zda se někdo 
neplatnosti smlouvy dovolal. Platnost smlouvy se posuzuje vždy od jejího 
počátku, dodatečně nastalé okolnosti nemají na platnost vliv. Absolutní 
neplatnost nelze zhojit v budoucnu dodatečným sjednáním chybějících náležitostí 
smlouvy. Pokud je na základě absolutně neplatné smlouvy plněno, představuje 
takto poskytnuté plnění  bezdůvodné obohacení podle § 451 a násl. občanského 
zákoníku.	

Na základě výše citovaných ustanovení zákona je zřejmé, že posuzovaná smlouva 
ze dne 15. 3. 2005  nesplňuje obligatorní náležitosti podle ustanovení § 3 
zákona č. 116/1990 Sb., ve znění účinném k datu uzavření smlouvy, tím, že 
neobsahuje výši nájemného a způsob jeho platby. Pro přesnost se dodává, že 
údaj, že nájemné bude hrazeno vždy po účetní závěrce kalendářního měsíce, 
určuje pouze čas platby, nikoli způsob, jakým  má být platba prováděna. V 
důsledku této skutečnosti je absolutně neplatná, což znamená, že právo užívat 
předmětnou výrobnu bramborových lupínků z ní subjektu, který ji podepsal jako 
nájemce - tj. I. S., nevzniklo. Žádná jiná smlouva opravňující I. S. k užívání 
předmětné výrobny uzavřena nebyla.   

Pokud na  základě smlouvy ze dne 15. 3. 2005 došlo k poskytování plnění, jedná 
se v takovém případě o plnění z jiného titulu než z obchodního závazku podle 
zákona č. 116/1990 Sb. To však již není předmětem podané stížnosti pro porušení 
zákona a rozbor takových skutečností by přesahoval rámec tohoto mimořádného 
opravného prostředku. 

Trestného činu neoprávněného zásahu do práva k domu, bytu nebo k nebytovému 
prostoru podle § 249a odst. 2 tr. zák. se dopustí ten, kdo oprávněné osobě v 
užívání domu, bytu nebo nebytového prostoru neoprávněně brání. V posuzované 
věci je s ohledem na výše rozvedené skutečnosti zřejmé, a orgán činný v 
trestním řízení je k tomu povinen přihlédnout z úřední povinnosti, že I. S., 
která podepsala předmětnou smlouvu ze dne 15. 3. 2005  není a nebyla osobou 
oprávněnou ve smyslu § 249a odst. 2 tr. zák. V důsledku absence tohoto 
zákonného znaku jednání V. K., pro které proti němu bylo zahájeno trestní 
stíhání, nemohlo naplňovat  skutkovou podstatu citovaného trestného činu. Pokud 
za dané důkazní  a procesní situace státní zástupce Okresního státního 
zastupitelství v Chomutově vydal usnesení, jímž trestní stíhání obviněného V. 
K. podle § 307 odst. 1 tr. ř. podmíněně zastavil a podle § 307 odst. 2 tr. ř. 
obviněnému stanovil zkušební dobu, učinil tak ve vztahu ke skutku, který není 
trestným činem a správně tak mělo dojít k zastavení trestního stíhání podle § 
172 odst. 1 písm. b) tr. ř. 

Nad rámec podané stížnosti pro porušení zákona Nejvyšší soud poukazuje, že 
subjektem, který uzavíral předmětnou smlouvu ze dne 15. 3. 2005 je fyzická 
osoba I. S. podnikající na základě oprávnění podle živnostenského zákona 
zapsaná ve živnostenském rejstříku u Městského úřadu O. Označení subjektu 
použité v předmětné smlouvě tj. „I. … zastoupena I. S.“ (vyskytující se i v 
jiných listinách obsažených ve spise) je zavádějící a nekorespondující zápisu  
v živnostenském rejstříku pro podnikatele. Dále obchodní firma společnosti 
zapsané v oddílu C  vedené v obchodním rejstříku u Krajského soudu v Ústí nad 
Labem je „C. C. s.r.o.“  a nikoli „C. s.r.o.“

Co se týká námitky stěžovatele, že též nebyla splněna zákonná podmínka postupu 
podle § 307 odst. 1 tr. ř., tj. že se pachatel k činu doznal, Nejvyšší soud se 
touto otázkou nezabýval, neboť tato výhrada stěžovatele ve své podstatě směřuje 
v neprospěch obviněného, přičemž stížnost pro porušení zákona byla podána 
výlučně v jeho prospěch. Navíc zkoumání zmíněné otázky se vzhledem k výše 
vysloveným závěrům jeví jako zcela nadbytečné.   

Nejvyšší soud proto podle § 268 odst. 2 tr. ř. vyslovil, že usnesením státního 
zástupce Okresního státního zastupitelství  v Chomutově ze dne 13. 3. 2007, sp. 
zn. 1 ZT 845/2006, a v řízení předcházejícím, byl porušen zákon v ustanovení § 
249a odst. 2 tr. zák. a v ustanoveních § 307 odst. 1, 2 tr. ř. v neprospěch  
obviněného V. K. Podle § 269 odst. 2 tr. ř. Nejvyšší soud  napadené usnesení 
zrušil, a to včetně všech  dalších rozhodnutí na zrušené usnesení obsahově 
navazujících, pokud vzhledem ke změně, k níž došlo  zrušením, pozbyla 
podkladu.  Podle § 270 odst. 1 tr. ř.  pak Nejvyšší soud  přikázal  Okresnímu 
státnímu zástupci v Chomutově, aby věc v potřebném rozsahu znovu projednal a 
rozhodl.  

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle § 
270 odst. 4 tr. ř. je Okresní státní zástupce v Chomutově vázán  právním 
názorem, který ve věci vyslovil  Nejvyšší soud, a je povinen provést nařízené 
procesní úkony. 

P o u č e n í : Proti tomuto rozhodnutí není opravný prostředek přípustný.

V Brně  dne 20. prosince 2007

Předseda senátu:

                                                                                
    JUDr. František H r a b e c   

