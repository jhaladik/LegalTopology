Soud: Nejvyšší soud

Spisová značka: 4 Tz 22/2005

Datum rozhodnutí: 22.03.2005

Typ rozhodnutí: Rozsudek




4 Tz 22/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  22. 
března 2005 v senátě složeném z předsedy senátu JUDr. Františka Hrabce a 
soudců  JUDr. Juraje Malika a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného V. 
J., proti trestnímu příkazu Okresního soudu ve Zlíně ze dne 15. 4. 2003 sp. zn. 
4 T 60/2003,  a podle § 268 odst. 2, § 269 odst. 2 a § 270 odst. 1 tr. ř. 
rozhodl   t a k t o :

Pravomocným trestním příkazem Okresního soudu ve Zlíně ze dne 15. 4. 2003 sp. 
zn. 4 T 60/2003, b y l   p o r u š e n    z á k o n   v    u s t a n o v e n í 
c h   § 36, § 45a odst. 1   tr. zák. a v řízení, které mu předcházelo, v 
ustanovení § 2 odst. 5, 6 tr. ř. v neprospěch obviněného V. J.

Napadený trestní příkaz se ohledně tohoto obviněného   z r u š u j e .

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu ve Zlíně  s e   p ř i k a z u j e , aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu ve Zlíně ze dne 15. 4. 2003 sp. zn. 4 T 
60/2003, který nabyl právní moci ohledně obviněného V. J. dne 4. 7. 2003, byl 
obviněný V. J. uznán vinným trestným činem krádeže podle § 247 odst. 1 písm. e) 
tr. zák., kterého se dopustil ve spolupachatelství podle § 9 odst. 2 tr. zák. 
společně s obviněným J. Š.

Tohoto trestného činu se dopustil tím, že dne 25. 9. 2002 kolem 16.00 hod. ve 
Z. po předchozí domluvě odcizili s obviněným J. Š. v obchodním centru O. spací 
pytel v hodnotě 1 290,- Kč ke škodě společnosti G. S., a. s., P., přičemž 
obviněný V. J. se tohoto jednání dopustil přesto, že byl rozsudkem Okresního 
soudu v Olomouci sp. zn. 6 T 31/2002 ze dne 8. 3. 2002 uznán vinným trestným 
činem krádeže podle § 247 odst. 1 písm. e) tr. zák. a odsouzen k nepodmíněnému 
trestu odnětí svobody v trvání 4 měsíců se zařazením do věznice s ostrahou.

Za tento trestný čin mu byl podle § 247 odst. 1  tr. zák. a § 35 odst. 2, § 45 
odst. 1 a § 45a odst. 1 tr. zák., s přihlédnutím k § 314e odst. 2 tr. ř. uložen 
souhrnný trest obecně prospěšných prací ve výměře 400 hodin. Současně byl 
zrušen výrok o trestu z trestního příkazu Okresního soudu v Hodoníně ze dne 30. 
7. 2002 sp. zn. 1 T 540/2002, který byl obviněnému doručen dne 23. 10. 2002 a 
nabyl právní moci dne 1. 11. 2002.

Proti citovanému trestnímu příkazu Okresního soudu ve Zlíně ze dne 15. 4. 2003, 
sp. zn. 4 T 60/2003, podal ministr spravedlnosti k Nejvyššímu soudu podle § 266 
odst. 1 tr. ř. stížnost pro porušení zákona ve prospěch obviněného V. J. Tímto 
trestním příkazem byl podle jeho názoru porušen zákon v ustanoveních § 2 odst. 
5, 6 tr. ř. ve vztahu k ustanovením § 36 a § 45a odst. 1 tr. zák. v neprospěch 
obviněného.

V odůvodnění svého podání ministr spravedlnosti poukázal na skutečnost, že V. 
J. byl dříve odsouzen trestním příkazem Okresního soudu v Hodoníně ze dne 15. 
2. 2002, sp. zn. 3 T 83/2002, pro trestný čin krádeže podle § 247 odst. 1 písm. 
e) tr. zák. spáchaného skutkem ze dne 13. 2. 2002 k trestu obecně prospěšných 
prací v rozsahu 150 hodin. Trestní příkaz byl obviněnému doručen dne 15. 2. 
2002, právní moci však nabyl až dne 16. 3. 2002.

Z obsahu spisu Okresního soudu ve Zlíně sp. zn. 4 T 60/2003 je patrné, že 
samosoudci tohoto soudu bylo z opisu rejstříku trestů obviněného J. ze dne 1. 
10. 2002 známo, že výše citovaným pravomocným rozhodnutím Okresního soudu v 
Hodoníně ze dne 15. 2. 2002 sp. zn. 3 T 83/2002 byl obviněnému uložen trest 
obecně prospěšných prací ve výměře 150 hodin, přesto obviněnému uložil další 
trest obecně prospěšných prací v rozsahu 400 hodin. Tím došlo k překročení 
horní výměry pro trest obecně prospěšných prací o 150 hodin.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. výše citovaná porušení zákona v 
neprospěch obviněného vyslovil, podle § 269 odst. 2 tr. ř. napadený trestní 
příkaz zrušil, včetně všech dalších rozhodnutí na tento trestní příkaz obsahově 
navazujících, pokud touto změnou pozbudou svého podkladu a poté, aby bylo 
postupováno podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák. věta první, jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu.

Podle § 45a odst. 1 tr. zák. věta první může soud obviněnému uložit trest 
obecně prospěšných prací ve výměře od 50 do 400 hodin.

Z obsahu trestního spisu Okresního soudu ve Zlíně sp. zn. 4 T 60/2003 lze 
zjistit, že samosoudce tohoto soudu měl k dispozici dostatečnou informaci o 
tom, že v době předchozí byl obviněný V. J. pravomocně odsouzen Okresním soudem 
v Hodoníně pod sp. zn. 3 T 83/2002 k trestu obecně prospěšných prací ve výměře 
150 hodin. Tento poznatek vyplýval z opisů rejstříku trestů obviněného z 1. 10. 
2002 i z 25. 11. 2002. Navzdory tomu, že ve spise i v podané obžalobě ze dne 
17. 3. 2003 chyběl jakýkoli poznatek ohledně případného výkonu uvedeného trestu 
obecně prospěšných prací, samosoudce Okresního soudu ve Zlíně v tomto směru 
žádné zjištění neprovedl a příslušný důkaz neopatřil. Pokud by se dotázal u 
střediska Probační a mediační služby ČR v Uherském Hradišti, jako to učinil 
Nejvyšší soud, zjistil by, že obviněný V. J. z trestu obecně prospěšných prací 
ve výměře 150 hodin z trestního příkazu Okresního soudu v Hodoníně ze dne 15. 
2. 2002 sp. zn. 3 T 83/2002 dosud nic nevykonal. Přesto samosoudce Okresního 
soudu ve Zlíně napadeným trestním příkazem v této situaci obviněnému uložil 
další trest tohoto druhu ve výměře  400 hodin.

Tím v daném případě došlo k porušení ustanovení § 36 tr. zák. ve spojení s 
ustanovením § 45a odst. 1 tr. zák., neboť v důsledku postupného uložení dvou 
trestů obecně prospěšných prací ve výměře 150 hodin a 400 hodin, když z prvního 
z nich nebylo v době ukládání druhého trestu nic vykonáno, byla překročena 
nejvyšší dovolená výměra pro tento druh trestu, která činí 400 hodin, jíž je 
nutné respektovat i tehdy, je-li obviněnému ukládán trest obecně prospěšných 
prací a předchozí trest tohoto druhu uložený dřívějším rozhodnutím nebyl zčásti 
nebo zcela vykonán.

Podle Nejvyššího soudu, jakož i podle stávající judikatury je překročení horní 
hranice zákonné trestní sazby uložením dvou trestů stejného druhu konkrétnímu 
obviněnému nutné považovat za uložení druhu trestu, který je ve zřejmém rozporu 
s jeho účelem ve smyslu ustanovení § 266 odst. 2 tr. ř., a tudíž podání 
stížnosti pro porušení zákona, byť jen z tohoto důvodu, je třeba označit za 
opodstatněné.

K výše vytýkanému hmotněprávnímu pochybení došlo jednoznačně proto, že Okresní 
soud ve Zlíně řádně nezjistil skutkový stav věci při současném hodnocení 
neúplných důkazů právě ve vztahu k ukládanému trestu (viz § 2 odst. 5, 6 tr. 
ř.).

K vlastnímu obsahu podané stížnosti pro porušení zákona je vhodné uvést, že pro 
konstatování porušení ustanovení § 36 tr. zák. není rozhodující, zda dvěma po 
sobě vydanými rozhodnutími byly obviněnému uloženy dva tresty obecně 
prospěšných prací, které ve svém součtu překročily horní hranici trestní sazby 
pro tento druh trestu, nýbrž směrodatné je, zda v době vydání v pořadí druhého 
rozhodnutí byl trest obecně prospěšných prací uložený prvním rozhodnutím 
vykonán, event. zda byla vykonána jeho část. Teprve v případě, že součet 
nevykonaného prvního trestu (nebo jeho části) a trestu následně uloženého 
překročí horní hranici trestní sazby, lze konstatovat, že došlo k porušení 
ustanovení § 36 tr. zák. V tomto smyslu ale stížnost pro porušení zákona v 
konkrétním případě koncipována nebyla a také před jejím podáním nebyl zjišťován 
stav výkonu trestu obecně prospěšných prací obviněným  z trestního příkazu 
Okresního soudu v Hodoníně sp. zn. 3 T 83/2002 ve výměře 150 hodin.

Na základě všech zjištěných skutečností však Nejvyšší soud podle § 268 odst. 2 
tr. ř.  musel vyslovit, že napadeným trestním příkazem Okresního soudu v Zlíně 
ze dne 15. 4. 2003 sp. zn. 4 T 60/2003 byl porušen  zákon v ustanoveních § 36 a 
§ 45a odst. 1 tr. zák. a v řízení, které mu předcházelo, v ustanovení § 2 odst. 
5, 6 tr. ř. v neprospěch obviněného V. J. Podle § 269 odst. 2 tr. ř. byl 
napadený trestní příkaz ohledně tohoto obviněného zrušen, a to včetně všech 
dalších rozhodnutí na zrušenou část trestního příkazu navazujících, pokud 
vzhledem k této změně pozbyla podkladu. Poté podle § 270 odst. 1 tr. ř. byla 
věc přikázána Okresnímu soudu ve Zlíně, aby ji v potřebném rozsahu znovu 
projednal a rozhodl. To jinými slovy znamená, že okresní soud na základě 
existujících důkazů, nového opisu rejstříku obviněného, všech potřebných 
přílohových trestních spisů a osobního hodnocení obviněného znovu rozhodne o 
vině a trestu s důrazem na správnost výroku o trestu. Okresní soud  přitom  
musí  mít na paměti, že podle § 273 tr. ř. v novém řízení nemůže dojít ke změně 
v neprospěch obviněného, a že je podle § 270 odst. 4 tr. ř. vázán právním 
názorem, který Nejvyšší soud vyslovil a je povinen provést nařízené procesní 
úkony.

Poučení: Proti tomuto rozhodnutí není opravný prostředek přípustný.

V Brně dne 22. března 2005

Předseda senátu:

JUDr. František Hrabec  

	

	
