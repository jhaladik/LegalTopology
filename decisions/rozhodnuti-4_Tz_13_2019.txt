Název judikátu: Maření výkonu úředního rozhodnutí a vykázání
Vydírání

Právní věta: 
Předběžným opatřením soudu, jehož porušením lze spáchat přečin maření výkonu úředního rozhodnutí a  vykázání podle § 337 odst. 2 tr. zákoníku, se rozumí předběžné opatření podle § 400 až § 414 zákona  č. 292/2013 Sb., o zvláštních řízeních soudních, ve znění pozdějších předpisů, nikoliv předběžné  opatření uložené podle § 88b a násl. tr. ř. Pro případ neplnění podmínek předběžného opatření  uloženého v trestním řízení zákon předvídá právní důsledky v ustanovení § 88o tr. ř. 

Soud: Nejvyšší soud

Spisová značka: 4 Tz 13/2019

Datum rozhodnutí: 25.02.2019

Typ rozhodnutí: ROZSUDEK


Heslo: Maření výkonu úředního rozhodnutí a vykázání, Předběžné opatření

Dotčené předpisy: § 337 odst. 2 tr. zákoníku, § 88b tr. ř., § 88e tr. ř., § 400-414 předpisu č. 292/2013 Sb.

Kategorie rozhodnutí: A


Publikováno ve sbírce pod číslem: 46 / 2021



4 Tz 13/2019-26 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 25. 2. 2019 stížnost 
pro porušení zákona, kterou podal ministr spravedlnosti ve prospěch obviněného 
P. H., nar. XY, XY, proti rozsudku Okresního soudu ve Znojmě ze dne 19. 6. 
2017, sp. zn. 17 T 86/2017, a podle § 268 odst. 2, § 269 odst. 2 a § 270 odst. 
1 tr. ř. rozhodl takto: 


Pravomocným rozsudkem Okresního soudu ve Znojmě ze dne 19. 6. 2017, sp. zn. 17 
T 86/2017, byl porušen zákon v ustanovení § 337 odst. 2 tr. zákoníku v 
neprospěch obviněného P. H.

Napadený rozsudek se zrušuje v části výroku o vině, v níž byl obviněný uznán 
vinným přečinem maření výkonu úředního rozhodnutí a vykázání podle § 337 odst. 
2 tr. zákoníku. Zrušuje se celý výrok o trestu.
 
Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu ve Znojmě se přikazuje, aby věc v potřebném rozsahu znovu 
projednal a rozhodl.


Odůvodnění:

Rozsudkem Okresního soudu ve Znojmě ze dne 19. 6. 2017, sp. zn. 17 T 86/2017, 
byl obviněný P. H. uznán vinným zločinem vydírání podle § 175 odst. 1, 2 písm. 
e) tr. zákoníku a přečinem maření výkonu úředního rozhodnutí a vykázání podle § 
337 odst. 2 tr. zákoníku. Obviněný se těchto trestných činů dopustil podle 
skutkových zjištění jmenovaného soudu tím, že (včetně pravopisných chyb a 
překlepů)

„1) v přesněji neurčený den po 15. 2. 2017 v měsíci únoru 2017 v době od 15.00 
hodin do 16.00 hodin ve Znojmě na ulici XY, ve společně užívaném nájemním bytě 
číslo XY, se zeptal J. F., narozené XY, kdy půjde to obvinění stáhnout, a když 
mlčela, otázku zopakoval, a poté, co mu sdělila, že neví a řekla mu, aby si 
vzpomněl, co jí dělal a jak se k ní choval, ji začal slovně vyhrožovat, jestli 
ho k vůli ní zavřou, že uvidí, což pochopila tak, že ji zabije, čímž ji nutil, 
aby své oznámení stáhla,

2) v době od 3. 1. 2017 do 31. 1. 2017 ve Znojmě na ulici XY číslo XY, na 
pokoji číslo XY ubytovny XY, společně pobýval a zdržoval se s poškozenou J. F., 
narozenou XY, a to i přes to, že mu bylo na základě usnesení Okresního soudu ve 
Znojmě ze dne 3. 1. 2017 pod sp. zn. 3 Nt 18001/2017 s nabytím právní moci dne 
3. 1. 2017 dle § 88b odstavce 1, odstavce 2 trestního řádu uloženo předběžné 
opatření dle § 88e trestního řádu a to zákazu vstupu do obydlí bytového a 
společenského centra XY ve Znojmě na ulici XY (ubytovna XY), a jeho 
bezprostředního okolí, a v nepřípustnosti zdržovat se v takovém obydlí.“

Za uvedená jednání byl obviněný odsouzen podle § 175 odst. 2 tr. zákoníku za 
použití § 43 odst. 1 tr. zákoníku k úhrnnému trestu odnětí svobody v trvání 30 
měsíců, jehož výkon byl podmíněně odložen podle § 84 tr. zákoníku a § 85 odst. 
1 tr. zákoníku na zkušební dobu v trvání 3 let s tím, že byl nad ním vysloven 
dohled. Současně byly obviněnému uloženy podle § 85 odst. 2 tr. zákoníku, § 48 
odst. 4 tr. zákoníku přiměřené povinnosti spočívající v tom, aby se ve zkušební 
době zdržel požívání omamných a psychotropních látek, alkoholu a na výzvu 
probačního úředníka, terapeuta se podrobil testu na přítomnost těchto látek v 
těle a aby řádně spolupracoval s probačním úředníkem, ke kterému se dostaví ve 
lhůtě 7 dnů od právní moci rozsudku.

Rozsudek nabyl právní moci dnem vyhlášení (19. 6. 2017).

Proti rozsudku Okresního soudu ve Znojmě ze dne 19. 6. 2017, sp. zn. 17 T 
86/2017, podal ministr spravedlnosti České republiky stížnost pro porušení 
zákona ve prospěch obviněného P. H. Vytkl v ní, že zákon byl porušen v 
ustanovení § 175 odst. 1, 2 písm. e) tr. zákoníku a v ustanovení § 337 odst. 2 
tr. zákoníku v neprospěch tohoto obviněného.

V odůvodnění stížnosti pro porušení zákona se ministr spravedlnosti zabýval 
nejprve jednáním popsaným pod bodem 1) skutkové věty výroku o vině. Odkázal na 
rozhodnutí Nejvyššího soudu ze dne 25. 8. 2011, sp. zn. 4 Tdo 886/2011, v němž 
byl vysloven názor, podle něhož právo poškozeného vzít zpět svůj souhlas s 
trestním stíháním obviněného podle § 163 tr. ř. má pouze poškozený, a nikoli 
jiná osoba, byť by se jednalo o osobu totožnou s tímto poškozeným. Zločin 
vydírání podle § 175 odst. 1, 2 písm. e) tr. zákoníku je možné spáchat mj. jen 
na svědkovi v souvislosti s výkonem jeho povinnosti. Nelze tedy podle jeho 
názoru zaměňovat právo poškozeného podle § 163 tr. ř. za povinnosti svědka. 
Proto ani násilné jednání pachatele, kterým svou manželku nutil k odvolání 
souhlasu s trestním stíháním, a tím i ke změně její svědecké výpovědi, samo o 
sobě nenaplňuje znaky obsažené v této kvalifikované skutkové podstatě. Právo 
poškozeného vzít svůj souhlas zpět totiž není podmíněno změnou již učiněné 
svědecké výpovědi. Ministr spravedlnosti uvedl, že se jedná o dva zcela 
samostatné instituty. S přihlédnutím k okolnostem daného případu, když se 
obviněný v rámci skutkového děje poškozené dotazoval „kdy to půjde stáhnout“, k 
čemuž následně přidal i výhrůžky za účelem vynucení „stáhnutí“ trestního 
oznámení, pak nelze tvrdit, že by obviněný nutil poškozenou něco vykonat v 
souvislosti s její svědeckou povinností, nýbrž svůj útok směřoval k jejímu 
postavení poškozené ve smyslu § 163 tr. ř. Okresní soud ve Znojmě proto v dané 
věci nesprávně právně skutek kvalifikoval podle § 175 odst. 1, 2 písm. e) tr. 
zákoníku, neboť v úvahu přicházelo pouze jeho posouzení jako přečinu vydírání 
podle § 175 odst. 1 tr. zákoníku.

K jednání uvedenému pod bodem 2) skutkové věty výroku o vině uvedl zákonné 
znění trestného činu maření výkonu úředního rozhodnutí a vykázání podle § 337 
odst. 2 tr. zákoníku, jakož i skutečnost, že obviněný nerespektoval a neplnil 
zákaz, jenž mu byl uložen předběžným opatřením podle § 88b odst. 1, 2 tr. ř., § 
88e tr. ř. Konstatoval, že není-li ze strany obviněného plněno uložené 
předběžné opatření, ač je i nadále dán důvod pro jeho uložení, příslušný orgán 
činný v trestním řízení může využít i jiných institutů, jež mu trestní řád 
nabízí (uložení pořádkové pokuty, uložení jiného druhu předběžného opatření či 
vzetí obviněného do vazby). Dodal, že při schvalování zákona č. 45/2013 Sb., o 
obětech trestných činů, byla odmítnuta myšlenka, že by závažnější případy 
neplnění podmínek uloženého předběžného opatření mohly být postihovány jako 
trestný čin maření výkonu úředního rozhodnutí a vykázání podle § 337 tr. 
zákoníku. Bylo poukázáno totiž na to, že z hlediska zajištění ochrany 
poškozeného a nakonec i celé společnosti je zadržení obviněného a následné 
vzetí do vazby podstatně rychlejší a účinnější než provádění prověřování 
spáchání trestného činu podle § 337 tr. zákoníku. Uvádí-li přitom ustanovení § 
337 odst. 2 tr. zákoníku pojem „předběžné opatření“, lze jím rozumět předběžné 
opatření podle § 400 a násl. zákona č. 292/2013 Sb., o zvláštních řízeních 
soudních, nikoli předběžná opatření podle § 88b a násl. tr. ř. Z těchto důvodů 
je ministr spravedlnosti přesvědčen, že jednání uvedené pod bodem 2) skutkové 
věty výroku o vině nelze kvalifikovat jako trestný čin maření výkonu úředního 
rozhodnutí a vykázání podle § 337 odst. 2 tr. zákoníku.

S ohledem na vše uvedené proto navrhl, aby Nejvyšší soud podle § 268 odst. 2 
tr. ř. vyslovil, že pravomocným rozsudkem Okresního soudu ve Znojmě ze dne 19. 
6. 2017, sp. zn. 17 T 86/2017 byl porušen zákon v neprospěch obviněného P. H., 
a to v ustanovení § 175 odst. 1, 2 písm. e) tr. zákoníku a v ustanovení § 337 
odst. 2 tr. zákoníku. Dále, aby podle § 269 odst. 2 tr. ř. zrušil napadené 
rozhodnutí a zrušil i veškerá další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 
Nakonec, aby podle § 270 odst. 1 tr. ř. věc v rozsahu zrušení přikázal 
Okresnímu soudu ve Znojmě, aby ji v potřebném rozsahu znovu projednal a rozhodl.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen pouze v ustanovení § 337 
odst. 2 tr. zákoníku.

Nejvyšší soud se prvně zabýval stížnostní námitkou stran skutku uvedenému pod 
bodem 1) skutkové věty výroku o vině a uvádí k ní následující.

Podle ustanovení § 175 odst. 1 tr. zákoníku se dopustí tohoto trestného činu 
ten, kdo jiného násilím, pohrůžkou násilí nebo pohrůžkou jiné těžké újmy nutí, 
aby něco konal, opominul nebo trpěl. Podle kvalifikované skutkové podstaty 
uvedené v § 175 odst. 2 písm. e) tr. zákoníku se posoudí jednání pachatele, 
spáchá-li takový čin na svědkovi, znalci nebo tlumočníkovi v souvislosti s 
výkonem jejich povinnosti.

Svědkem ve smyslu § 175 odst. 2 písm. e) tr. zákoníku je osoba, která svými 
smysly vnímala nějakou událost, jev či jinou skutečnost a může o nich vypovídat 
v následném řízení vedeném orgánem veřejné moci. Povinností svědka v takovém 
řízení je vypovědět pravdu, tj. popsat vnímanou událost, jev či jinou 
skutečnost v souladu s tím, jak k nim došlo. Účelem citovaného ustanovení je 
poskytnout osobě svědka zvýšenou ochranu proti útokům spočívajícím ve 
vyděračském jednání a směřujícím zejména k tomu, aby uvedená osoba byla 
přinucena vypovídat nepravdivě, neúplně či zkresleně, aby byla od výpovědi 
vůbec odrazena apod. Jinak řečeno, vyděračské jednání pachatele je vedeno 
úmyslem odradit svědka od řádného plnění jeho povinností vyplývajících z 
ustanovení § 97 a násl. tr. ř. [srov. stanovisko trestního kolegia Nejvyššího 
soudu ze dne 12. 12. 2001, sp. zn. Tpjn 303/2001 (publikované pod č. 15/2002 
Sbírky soudních rozhodnutí a stanovisek)]. Této ochrany požívá zmíněná osoba od 
počátku, tj. již od doby, kdy vnímala rozhodnou skutečnost svými smysly a kdy 
se stala svědkem v materiálním smyslu, a nikoli až od doby, kdy se ocitne ve 
formálním postavení svědka tím, že byla orgánem veřejné moci předvolána v rámci 
prováděného řízení. Zúžit dosah ustanovení § 175 odst. 2 písm. e) tr. zákoníku 
jen na okruh osob, které již byly předvolány k podání svědecké výpovědi v rámci 
formálně vedeného řízení, by bylo v jasném rozporu s účelem citovaného 
ustanovení (srov. usnesení Nejvyššího soudu ze dne 17. 8. 2016, sp. zn. 7 Tdo 
1030/2016).

V ustanovení § 163 odst. 1 tr. ř. je uveden taxativní výčet trestných činů, za 
jejichž spáchání lze trestní stíhání zahájit a v již zahájeném trestním stíhání 
pokračovat jen se souhlasem poškozeného, jímž se ve smyslu tohoto ustanovení 
rozumí poškozený, který by měl právo jako svědek odepřít výpověď (§ 100 odst. 2 
tr. ř.) a v případě trestného činu znásilnění podle § 185 odst. 1, 2 tr. 
zákoníku manžel, partner či druh. Toto ustanovení představuje zásah do zásady 
legality a oficiality, neboť veřejný zájem na potrestání pachatele ustupuje na 
úkor zájmu osob, které by mohly být potrestáním pachatele také, byť nepřímo, 
postiženy.

V projednávané trestní věci zjistil Nejvyšší soud z obsahu trestního spisu, že 
poškozená J. F. se dne 1. 1. 2017 dostavila na Policii České republiky (Územní 
odbor Znojmo, Oddělení obecné kriminality), aby zde podala trestní oznámení na 
obviněného P. H. Do protokolu o trestním oznámení uvedla takové skutečnosti, 
které vedly k zahájení úkonů trestního řízení podle § 158 odst. 3 tr. ř., neboť 
z jí uvedených skutečností vyplynulo důvodné podezření, že došlo ke spáchání 
zločinu týrání osoby žijící ve společném obydlí podle § 199 odst. 1, 2 písm. d) 
tr. zákoníku, přičemž následně došlo ke změně právní kvalifikace na přečin 
ublížení na zdraví podle § 146 odst. 1 tr. zákoníku spáchaného ve stadiu pokusu 
podle § 21 odst. 1 tr. zákoníku. Rovněž šlo o sdělení, která byla podkladem pro 
rozhodnutí orgánů činných v trestním řízení. Poškozená proto měla postavení 
svědka v materiálním smyslu. Navíc nutno dodat, že následující den (2. 1. 2017) 
byla vyslechnuta jako svědek, a proto o jejím procesním postavení svědka není 
pochyb.

S ohledem na stížnostní námitku ministra spravedlnosti však bylo nutné 
posoudit, zda vyděračské jednání obviněného vůči poškozené směřovalo k tomu, 
aby změnila své svědectví, nebo aby vzala zpět svůj souhlas s jeho trestním 
stíháním podle § 163 odst. 2 tr. ř. Nejvyšší soud zdůrazňuje, že tuto otázku je 
potřeba zkoumat, neboť její řešení má vliv na právní posouzení, resp. na závěr, 
zda se jedná o trestný čin vydírání v jeho kvalifikované skutkové podstatě 
podle § 175 odst. 1, 2 písm. e) tr. zákoníku. Právo poškozeného ve smyslu § 163 
tr. ř. totiž nelze zaměňovat za povinnosti svědka ve smyslu výše uvedeného 
výkladu. Jestliže totiž poškozený neudělí souhlas s trestním stíháním nebo již 
udělený souhlas vezme výslovným prohlášením zpět, využije pouze svého práva, 
jež není podmíněno změnou jeho dříve učiněné svědecké výpovědi. Trestní stíhání 
je proto znemožněno, a proto bylo-li již zahájeno, je třeba takové trestní 
stíhání zastavit, neboť je nepřípustné [srov. § 11 odst. 1 písm. l) tr. ř., § 
172 odst. 1 písm. d) tr. ř.], nikoliv však z toho důvodu, že by poškozený jako 
svědek změnil svoji výpověď a tvrdil, že se skutek nestal.

Především na základě výpovědi poškozené byl obviněný uznán vinným zločinem 
vydírání podle § 175 odst. 1, 2 písm. e) tr. zákoníku. Poškozená J. F. 
vypověděla, že jí obviněný řekl, kdy to na policii přijde stáhnout, když půjde 
kvůli ní sedět, tak ji zabije. Obviněný ve svých výpovědích popíral svou vinu a 
tvrdil, že poškozená chtěla sama trestní oznámení stáhnout. V této souvislosti 
vypověděl, že poškozené bylo ze strany policejního orgánu řečeno, že „pokud 
vydírání bude chtít nějak pozměnit, může jít za to taky sedět“, takže jí řekl, 
že se bude jednat o křivé obvinění. Obviněný při výslechu přitom ani nehovořil 
o tom, že by měla poškozená možnost vzít zpět svůj souhlas s jeho trestním 
stíháním, a využít tak svého práva podle § 163 tr. ř., za což by jí trestní 
stíhání nehrozilo. Tedy s největší pravděpodobností ani neměl ponětí o tomto 
institutu, a proto jestliže ji nutil aby „stáhla“ trestní oznámení, pak je 
třeba učinit závěr, že tak činil v úmyslu, aby poškozená změnila svoji 
svědeckou výpověď.

Nejvyšší soud právní závěr Okresního soudu ve Znojmě proto shledal správným. Z 
popsaného jednání pod bodem 1) skutkové věty výroku o vině sice vyplývá, že se 
měl obviněný poškozené dotázat „kdy půjde to obvinění stáhnout“, Nejvyšší soud 
však zdůrazňuje, že výhrůžné jednání obviněného není možné namítaným způsobem 
redukovat podle doslovného znění pronesené výhrůžky, jestliže z celkového 
kontextu tohoto jednání je zároveň očividné, že konec konců směřovalo, byť 
zprostředkovaně, k ovlivnění poškozeného jako svědka. Obviněnému totiž muselo 
být zřejmé, že pokud poškozená nezmění svoji výpověď, bude pravděpodobně 
usvědčen z páchání trestné činnosti (z pokusu ublížení na zdraví a ze spáchání 
trestného činu nebezpečného vyhrožování, pro něž bylo zahájeno trestní stíhání).

Nejvyšší soud proto musí konstatovat, že bylo důvodně shledáno, že šlo u 
obviněného o nátlak na poškozenou, jenž směřoval proti ní jako osobě, která 
vnímala svými smysly určitou realitu, a tak konal ve snaze ji odradit od 
řádného plnění jejích povinností jako svědka vyplývajících z trestního řádu.

Je proto namístě uzavřít, že tuto námitku ministra spravedlnosti neshledal 
Nejvyšší soud důvodnou.

Následně se Nejvyšší soud zabýval stížnostní námitkou stran skutku uvedenému 
pod bodem 2) skutkové věty výroku o vině.

O trestný čin maření výkonu úředního rozhodnutí a vykázání podle ustanovení § 
337 odst. 2 tr. zákoníku se jedná tehdy, když se pachatel dopustí závažného 
nebo opakovaného jednání, aby zmařil vykázání provedené podle jiného právního 
předpisu nebo rozhodnutí o předběžném opatření soudu, kterým se ukládá 
povinnost dočasně opustit společné obydlí a jeho bezprostřední okolí a zdržet 
se vstupu do něj nebo povinnost zdržet se styku s navrhovatelem a navazování 
kontaktů s ním.

Na tomto místě je třeba uvést, že předběžným opatřením soudu ve smyslu tohoto 
ustanovení se nerozumí předběžné opatření podle § 88b a násl. tr. ř., nýbrž se 
jedná o předběžné opatření podle § 400 až § 414 zákona č. 292/2013 Sb., o 
zvláštních řízeních soudních. Jestliže je v probíhajícím trestním řízení 
uloženo obviněnému některé z předběžných opatření, trestní řád pamatuje na 
situace, kdy podmínky uloženého předběžného opatření nejsou obviněným plněny, a 
stanovuje v ustanovení § 88o, jaké z toho mohou plynout pro obviněného důsledky.

Podle § 88o tr. ř. neplní-li obviněný, u kterého je i nadále dán důvod pro 
uložení předběžného opatření, podmínky uloženého předběžného opatření, může 
příslušný orgán činný v trestním řízení rozhodnout podle povahy a závažnosti 
porušení stanovených podmínek o uložení pořádkové pokuty (§ 66 tr. ř.), o 
uložení jiného druhu předběžného opatření, nebo o vzetí obviněného do vazby za 
podmínek stanovených trestním řádem.

V této souvislosti je vhodné uvést, že při schvalování zákona č. 45/2013 Sb., o 
obětech trestných činů, bylo poukazováno na to, že z hlediska zajištění ochrany 
poškozeného, osob jemu blízkých a i celé společnosti a také s ohledem na 
zajištění účinného provedení trestního řízení, je využití těchto institutů 
podstatně rychlejší a efektivnější než provádění prověřování spáchání trestného 
činu podle § 337 odst. 2 tr. zákoníku. Myšlenka, že by závažnější případy 
neplnění podmínek uloženého předběžného opatření mohly být postihovány jako 
trestný čin maření výkonu úředního rozhodnutí a vykázání podle § 337 tr. 
zákoníku byla proto odmítnuta (Šámal, P. a kol. Trestní řád I. § 1 až § 156. 
Komentář. 7. Vydání. Praha: C. H. Beck, 2013, 1306 s.). To ostatně uvedl již 
ministr spravedlnosti ve své stížnosti.

Ve prospěch tohoto závěru svědčí také skutečnost, že kdyby zákonodárce zamýšlel 
postihnout neplnění podmínek uloženého předběžného opatření podle trestního 
řádu jako trestný čin podle § 337 odst. 2 tr. zákoníku, pak by jistě 
nekonkretizoval pouze některá předběžná opatření odpovídající povinnosti 
dočasně opustit společné obydlí a jeho bezprostřední okolí a zdržet se vstupu 
do něj nebo povinnosti zdržet se styku s navrhovatelem a navazování kontaktů s 
ním, ale zahrnul by pod tuto skutkovou podstatu všechna předběžná opatření 
ukládána podle trestního řádu. I z doslovného znění ustanovení § 337 odst. 2 
tr. zákoníku je tak zřejmé, že předběžným opatřením soudu neměl zákonodárce na 
mysli uložená předběžná opatření podle trestního řádu, nýbrž předběžná opatření 
ukládaná podle zákona č. 292/2013 Sb., o zvláštních řízeních soudních (dále jen 
„z. ř. s.“), neboť podle tohoto zákona ani není vůči osobě (povinnému), která 
porušuje po provedení výkonu takovéto rozhodnutí, možné uplatnit nějaká 
přísnější a účinnější opatření, pouze existuje možnost na návrh oprávněné osoby 
provést opětovný výkon (srov. § 496 z. ř. s.). Uplatnění trestněprávní 
odpovědnosti je proto v takovém případě daleko smysluplnější.

V posuzované věci byl obviněný P. H. uznán vinným přečinem maření výkonu 
úředního rozhodnutí a vykázání podle § 337 odst. 2 tr. zákoníku, neboť neplnil 
povinnosti stanovené v předběžném opatření, jež mu bylo podle § 88b odst. 1, 2 
tr. ř., § 88e tr. ř. uloženo usnesením Okresního soudu ve Znojmě ze dne 3. 1. 
2017, sp. zn. 3 Nt 18001/2017. S ohledem na shora provedený výklad je proto 
potřeba učinit závěr, že jednání obviněného nelze subsumovat pod skutkovou 
podstatu tohoto trestného činu, a tudíž musí Nejvyšší soud konstatovat, že 
Okresní soud ve Znojmě porušil zákon v ustanovení § 337 odst. 2 tr. zákoníku v 
neprospěch obviněného P. H.

Jelikož první námitku ministra spravedlnosti stran skutku uvedenému pod bodem 
1) skutkové věty výroku o vině neshledal Nejvyšší soud důvodnou, podle § 268 
odst. 2 tr. ř. vyslovil, že pravomocným rozsudkem Okresního soudu ve Znojmě ze 
dne 19. 6. 2017, sp. zn. 17 T 86/2017, byl porušen zákon pouze v ustanovení § 
337 odst. 2 tr. zákoníku v neprospěch obviněného P. H. a podle § 269 odst. 2 
tr. ř. napadený rozsudek zrušil v části, v níž byl uznán vinným přečinem maření 
výkonu úředního rozhodnutí a vykázání podle § 337 odst. 2 tr. zákoníku. Jelikož 
zrušil, byť jen zčásti výrok o vině, zrušil zároveň celý výrok o trestu, jakož 
i další výroky, které mají ve zrušené části výroku o vině svůj podklad. Zároveň 
zrušil i všechna další rozhodnutí na zrušenou část rozhodnutí obsahově 
navazujících, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu ve Znojmě, aby věc v 
potřebném rozsahu znovu projednal a rozhodl, přičemž aby při rozhodování 
respektoval všechna zákonná ustanovení, včetně ustanovení § 337 odst. 2 tr. 
zákoníku. Podle § 270 odst. 4 tr. ř. je soud vázán právním názorem, který shora 
vyslovil Nejvyšší soud.


Poučení: Proti tomuto rozhodnutí není opravný prostředek přípustný.


V Brně dne 25. 2. 2019


JUDr. Jiří Pácal
předseda senátu

	
	





