Soud: Nejvyšší soud

Spisová značka: 22 Cdo 40/99

Datum rozhodnutí: 10.07.2000

Typ rozhodnutí: Rozsudek


Kategorie rozhodnutí: C




22 Cdo 40/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Františka Baláka a soudců JUDr. Marie Rezkové a JUDr. Jiřího Spáčila, CSc., ve 
věci žalobkyně Z. Š., zastoupené advokátkou, proti žalovaným: 1) M. Š., a 2) J. 
Z., zastoupenému  advokátem, o určení neplatnosti smluv, vedené u Obvodního 
soudu pro Prahu 8 pod sp. zn. 13 C 230/93, o dovolání žalobkyně proti rozsudku 
Městského soudu v Praze ze dne 2. června 1998, čj. 35 Co 165/98-138, takto:

	Rozsudek Městského soudu v Praze ze dne 2. června 1998, čj. 35 Co 
165/98-138, ve výroku, jímž byl rozsudek Obvodního soudu pro Prahu 8 ze dne 9. 
prosince l997, čj. l3 C 230/93-l09, ve vyhovujícím výroku o určení neplatnosti 
smlouvy uzavřené mezi žalovanými dne 13. července 1993 o rozdělení 
spoluvlastnictví prodejny potravin v P.,  změněn tak, že  žaloba s návrhem na 
určení neplatnosti této smlouvy byla zamítnuta, jakož i ve výrocích o nákladech 
řízení, se zrušuje a věc se vrací v tomto rozsahu tomuto soudu k dalšímu 
řízení. 

O d ů v o d n ě n í :

	Obvodní soud pro Prahu 8 rozsudkem ze dne 9. prosince 1997, čj. 13 C 
230/93-109, pod bodem I. výroku zamítl žalobu, aby bylo určeno, že smlouva, 
uzavřená mezi žalovanými M. Š. a J. Z. dne 27. 11. 1992 o spoluvlastnictví 
prodejny potravin v P.,  je neplatná. Pod bodem II. výroku určil, že smlouva, 
uzavřená mezi žalovanými M. Š. a J. Z. dne 13. 7. 1993 o rozdělení 
spoluvlastnictví prodejny potravin v P., je neplatná a pod bodem III. výroku 
rozhodl o náhradě nákladů řízení. Žalobkyně se domáhala určení, že uvedené 
smlouvy jsou neplatné z důvodu, že jako manželka prvního žalovaného s nimi 
neprojevila svůj souhlas. Soud prvního stupně na základě provedeného dokazování 
vzal za prokázané, že první žalovaný uzavřel s druhým žalovaným dvě smlouvy 
týkající se provozu prodejny Potravin v P. Podle smlouvy z listopadu 1992 se 
oba žalovaní stali „rovnými spoluvlastníky\" této prodejny. Podle smlouvy z 
července 1993 podíl druhého žalovaného přešel na prvního žalovaného, který se 
zavázal splatit druhému žalovanému půjčku ve výši 210.000,- Kč, čímž společné 
podnikání žalovaných skončilo. Žalobkyně o uzavření smlouvy ze dne 27. 
listopadu 1992 věděla a byla srozuměna s tím, že žalovaní budou na vydražené 
prodejně prvního žalovaného podnikat společně. Neprokázala, že o uzavření této 
smlouvy nevěděla a že první žalovaný uzavřel tuto smlouvu bez jejího souhlasu. 
Naproti tomu pokud jde o smlouvu ze dne 13. července 1993 žalobkyně nebyla 
bezprostředně přítomna u jednání žalovaných ohledně této smlouvy, druhý 
žalovaný naléhal na uzavření této smlouvy s tím, že jinak nechá tuto prodejnu 
zkrachovat, nijak neprokázal, že by k poskytnutí nějaké půjčky prvnímu 
žalovanému došlo, ani že do společného podnikání takovou částku vložil. 
Dovodil, že žalobkyně se dovolala neplatnosti smlouvy ze dne 13. července 1993 
a že neplatnost této smlouvy je dána podle § 39 obč. zák., neboť jde o právní 
úkon, který svým obsahem nebo účelem obchází zákon a příčí se dobrým mravům.

	K odvolání žalobkyně a druhého žalovaného Městský soud v Praze jako 
soud odvolací shora označeným rozsudkem potvrdil rozsudek soudu prvního stupně 
v zamítavém výroku o určení neplatnosti smlouvy uzavřené mezi žalovanými dne 
27. 11. 1992. V žalobě  vyhovujícím výroku o určení neplatnosti smlouvy, 
uzavřené mezi žalovanými dne 13. 7. 1993 o rozdělení spoluvlastnictví prodejny 
potravin, rozsudek soudu prvního stupně změnil tak, že žalobu zamítl. Dále 
rozhodl o náhradě nákladů řízení. Odvolací soud s ohledem na ustanovení § 148a 
odst. 1 obč. zák. dospěl k závěru, že první žalovaný zahájil podnikání 
vydražením předmětné prodejny se souhlasem žalobkyně a musel zaplatit cenu 
vydražené provozní jednotky. K dalším právním úkonům souvisejícím s podnikáním, 
tedy ani k uzavření předmětných smluv, souhlas žalobkyně již nepotřeboval. 
Žalobkyně se proto nemůže dovolávat jejich neplatnosti podle § 40a obč. zák. 
Vyslovil souhlas se závěrem soudu prvního stupně, že žalobkyně o uzavření první 
smlouvy věděla, byla s ní srozuměna a s jejím uzavřením konkludentně 
souhlasila, když formu souhlasu ustanovení § 145 odst. 1 a § 148a odst. 1 obč. 
zák. neupravují. Pokud jde o druhou smlouvu, podle názoru odvolacího soudu soud 
prvního stupně přehlédl, že s ohledem na námitku žalobkyně, že tato smlouva 
byla uzavřena v tísni, je třeba věc posuzovat podle § 49 obč. zák. Uzavření 
smlouvy v tísni není tedy úkon, který má na mysli soudem prvního stupně 
aplikované ustanovení § 39 obč. zák., nemá za následek neplatnost takové 
smlouvy, ale toliko právo účastníka jednajícího v tísni od smlouvy odstoupit za 
současného splnění další podmínky, tj. uzavření smlouvy za nápadně nevýhodných 
podmínek. Nepřichází proto v úvahu neplatnost této smlouvy. Odvolací soud se 
nezabýval pochybením soudu prvního stupně, který neřešil otázku naléhavého 
právního zájmu na straně žalobkyně, který by byl základním předpokladem úspěšné 
určovací žaloby, s tím, že jeho existence či neexistence nemůže nic změnit na 
neúspěchu žalobkyně z důvodu, že nebyly shledány podmínky neplatnosti 
předmětných smluv.

	Proti rozsudku odvolacího soudu, pokud jím byl změněn rozsudek soudu 
prvního stupně, podala žalobkyně dovolání z důvodů, že rozhodnutí vychází ze 
skutkového zjištění, které nemá v podstatné části oporu v provedeném dokazování 
a že rozhodnutí spočívá na nesprávném právním posouzení věci. Vyslovila 
nesouhlas se závěrem odvolacího soudu, že byla s uzavřením druhé smlouvy 
srozuměna, neboť dokazování před soudem prvního stupně prokázalo opak. 
Nesouhlasila s tím, aby žalovaní podnikali společně. Od samého počátku se 
domnívala, že druhý žalovaný, který nebyl přítomen ani dražbě, jim pouze pomůže 
se zahájením prodeje. Odvolací soud, aniž prováděl nové dokazování nebo je 
alespoň doplňoval, došel k odlišnému skutkovému zjištění, což znamená, že v 
této části rozhodnutí vychází ze skutkového zjištění, které nemá oporu v 
provedeném dokazování. Jestliže nebyla srozuměna s uzavřením smlouvy, pak k 
takovému úkonu nemohla dát konkludentní souhlas. K prvnímu použití společného 
majetku k podnikání je třeba vždy souhlas druhého manžela, a to písemnou 
formou, takový souhlas z její strany nikdy nebyl udělen. Pokud jde o neplatnost 
smlouvy podle § 39 obč. zák. poukázala na to, že žalovaný 2. nevložil do 
podnikání žádný vklad a po půl roce společného podnikání požadoval vyrovnání ve 
výši 210.000,- Kč se smluvní pokutou 10 promile denně a konečnou sankcí 
propadnutí prodejny do vlastnictví druhého žalovaného. Takové smluvní podmínky 
naplňují znaky nápadně nevýhodných podmínek a příčí se dobrým mravům, a lze 
tedy dovozovat neplatnost smlouvy podle § 39 obč. zák. Tato smlouva je neplatná 
podle § 39 obč. zák. i proto, že druhý žalovaný ji uzavíral na oko, aby se 
daňově zvýhodnil před úřady, když ve skutečnosti prvnímu žalovanému žádné 
peníze nepůjčil. Žalobkyně nemohla  žalovat přímo na splnění povinnosti, ale 
žalobě vyhovující určující rozsudek je předpokladem k případnému podání žaloby 
na plnění. Uzavřením předmětných smluv bylo ohroženo právo žalobkyně a její 
postavení v bezpodílovém spoluvlastnictví manželů, čímž je dán naléhavý právní 
zájem na určovací žalobě. Navrhla, aby dovolací soudu rozsudek odvolacího soudu 
v napadené části zrušil a v tomto rozsahu věc vrátil tomuto soudu k dalšímu 
řízení.

	Žalovaní se k dovolání nevyjádřili.

	Nejvyšší soud po zjištění, že dovolání bylo podáno včas oprávněnou 
osobou, řádně zastoupenou, nejprve zkoumal, zda jde o dovolání přípustné. Podle 
§ 236 odst. 1 o. s. ř. totiž platí, že dovoláním lze napadnout pravomocná 
rozhodnutí odvolacího soudu, jen pokud to zákon připouští. 

Dovolatelka nenamítá, že v řízení došlo k vadám uvedeným v § 237 odst. 1 o. s. 
ř. nebo že řízení je postiženo jinou vadou, která by mohla mít za následek 
nesprávné rozhodnutí ve věci (§ 241 odst. 3 písm. a/ a b/ o. s. ř.), a ani z 
obsahu spisu nevyplývá, že by k některé z uvedených vad došlo. Proto dovolací 
soud dále přezkoumal rozsudek odvolacího soudu v rozsahu dovolacích námitek 
uplatněných dovolatelkou.

		

Rozsudek odvolacího soudu ve výroku, jímž byl potvrzen rozsudek soudu prvního 
stupně v zamítavém výroku o určení neplatnosti smlouvy uzavřené mezi žalovanými 
dne 27. listopadu 1992 je pravomocný a proto je závazný i pro dovolací soud, 
který z něho vychází při přezkoumávání měnícího výroku tohoto rozsudku. Je tedy 
pro něj závazný závěr odvolacího soudu, že první žalovaný vydražil předmětnou 
provozovnu za účelem podnikání, čímž také zahájil podnikání, se souhlasem 
žalobkyně a  že žalobkyně dala prvnímu žalovanému souhlas ve smyslu § 148a 
odst. 1 obč. zák. ve znění před novelou provedenou zákonem č. 91/1998 Sb. (dále 
jen obč. zák.), podle kterého k použití majetku v bezpodílovém spoluvlastnictví 
manželů potřebuje podnikatel při zahájení podnikání souhlas druhého manžela. K 
dalším právním úkonům souvisejícím s podnikáním již souhlas druhého manžela 
nepotřebuje. Jde o výjimku z ustanovení § 145 odst. 1 obč. zák., podle kterého 
je k vyřizování nikoli běžných záležitostí týkajících se společných věcí třeba 
souhlasu obou manželů; jinak je právní úkon neplatný. Jestliže žalobkyně dala 
prvnímu žalovanému předem souhlas k použití majetku v jejich bezpodílovém 
spoluvlastnictví, pak nemohou být opodstatněná její tvrzení o neplatnosti 
uvedených smluv z hlediska § 40a a § 145 obč. zák.

Dovolací důvod podle § 241 odst. 3 písm. c/ o. s. ř. míří na pochybení ve 
zjištění skutkového stavu věci, které spočívá v tom, že skutkové zjištění 
odvolacího soudu, jež bylo podstatné pro jeho rozhodnutí, nemá oporu v 
provedeném dokazování. 

Odvolací soud při rozhodování vycházel ze skutkových zjištění soudu prvního 
stupně. V odůvodnění rozhodnutí nikde neuvádí, že žalobkyně byla srozuměna s 
uzavřením smlouvy ze dne 13. července 1993. Pokud v něm uvádí „byla s ní 
srozuměna\", pak tak činí ve vztahu ke smlouvě ze dne 27. listopadu 1992. Tato 
smlouva však není s ohledem na výše uvedené předmětem přezkumu dovolacího 
soudu. Nelze tudíž dovodit, „že odvolací soud, aniž prováděl nové dokazování, 
došel k odlišnému skutkovému zjištění\", jak namítá dovolatelka, ani že 
skutková zjištění týkající se smlouvy ze dne 13. července 1993 nemají oporu v 
provedeném dokazování. Dovolací důvod podle § 241 odst. 3 písm. c/ o. s. ř. 
proto není dán.	 

Odvolací soud postavil své rozhodnutí týkající se smlouvy ze dne 13. července 
1993 na právním závěru, že uzavření smlouvy v tísni nemůže být důvodem 
neplatnosti smlouvy podle § 39 obč. zák., nýbrž podle § 49 obč. zák., byla-li 
smlouva uzavřena v tísni současně za nápadně nevýhodných podmínek, důvodem pro 
odstoupení od smlouvy toho z účastníků smlouvy, který takto jednal. Odvolací 
soud se tedy zabýval uvedenou smlouvou toliko  z pohledu § 49 obč. zák. Tomuto 
právnímu závěru nelze nic vytknout.

Odvolací soud se však nevypořádal s otázkou neplatnosti této smlouvy podle § 39 
obč. zák., přestože soud prvního stupně považoval tuto smlouvu za právní úkon, 
který svým  obsahem nebo účelem obchází zákon a příčí se dobrým mravům i z 
jiných důvodů než tísně.  Proto závěr odvolacího soudu, který se nezabýval 
otázkou naléhavého právního zájmu na určovací žalobě,  z důvodu, že „nebyly 
shledány podmínky neplatnosti předmětných smluv\", nemůže bez dalšího obstát. 
Právní posouzení věci odvolacím soudem je v tomto směru neúplné, tedy 
nesprávné, a proto ani rozhodnutí o věci samé týkající se smlouvy ze dne 13. 
července 1993 nelze ve smyslu § 243b odst. 1 o. s. ř. považovat za správné. 
Dovolacímu soudu proto nezbylo, než rozsudek odvolacího soudu v části, kterou 
byl změněn rozsudek soudu prvního stupně, a v akcesorických nákladových 
výrocích zrušit a v tomto rozsahu věc vrátit odvolacímu soudu k dalšímu řízení 
(§ 243b odst. 1 věta za středníkem, odst. 2 věta první o. s. ř.)

Proti tomuto rozsudku není opravný prostředek.

V Brně dne 10. července 2000

JUDr. František  B a l á k , v.r.

        předseda senátu

Za správnost vyhotovení: Marcela Jelínková
