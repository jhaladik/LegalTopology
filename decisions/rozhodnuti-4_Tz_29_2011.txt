Soud: Nejvyšší soud

Důvod dovolání: § 254 odst. 2, § 256 tr.ř., § 35 odst. 2 tr. zák.

Spisová značka: 4 Tz 29/2011

Datum rozhodnutí: 27.04.2011

Typ rozhodnutí: ROZSUDEK


Heslo: Souhrnný trest

Dotčené předpisy: § 268 odst. 2 tr. ř., § 270 odst. 2 tr. ř.

Kategorie rozhodnutí: D




4 Tz 29/2011-40

ČESKÁ REPUBLIKA 
ROZSUDEK
JMÉNEM REPUBLIKY







	Nejvyšší soud České republiky projednal ve veřejném zasedání konaném 
dne                 27. dubna 2011 v senátu složeném z předsedy senátu JUDr. 
Františka Hrabce a soudců           JUDr. Danuše Novotné a JUDr. Jiřího Pácala 
stížnost pro porušení zákona, kterou podal ministr spravedlnosti České 
republiky ve prospěch obviněného J.  H., proti usnesení Krajského soudu v Brně 
ze dne 13. 4. 2010 sp. zn. 8 To 18/2010, v trestní věci vedené u Městského 
soudu v Brně pod sp. zn. 88 T 104/2009 a podle § 268  odst. 2 a § 270 odst. 2 
tr. ř. rozhodl   t a k t o :

	Usnesením Krajského soudu v Brně ze dne 13. 4. 2010 sp. zn. 8 To 
18/2010   b y l            p o r u š e n   z á k o n    v ustanoveních § 254 
odst. 1, 3 a § 256 tr. ř. a v řízení, které  mu předcházelo, v ustanovení § 35 
odst. 2 tr. zák. č. 140/1961 Sb., ve znění pozdějších předpisů,  v neprospěch 
obviněného J. H.

	Městskému soudu v Brně  se přikazuje, aby v rozsudku ze dne 4. 11. 2009 
sp. zn.          88 T 104/2009 doplnil neúplný výrok o uloženém souhrnném 
trestu. 







Odůvodnění:

Rozsudkem Městského soudu v Brně ze dne 4. 11. 2009 sp. zn. 88 T 104/2009 byl 
obviněný J. H. uznán vinným trestnými činy krádeže podle § 247 odst. 1 písm. 
a), d)  tr. zák. č. 140/1961 Sb., ve znění pozdějších předpisů a neoprávněného 
držení platební karty podle § 249b tr. zák. č. 140/1961 Sb., ve znění 
pozdějších předpisů, jichž se dopustil ve dnech 20. 11. 2008, 27. 2. 2009 a 10. 
2. 2008 v B. jednak sám a jednak společně s další osobou jednáním podrobně 
popsaným v citovaném rozsudku, za což byl odsouzen k souhrnnému trestu a k 
povinnosti nahradit způsobenou škodu. V další části tohoto rozsudku je pak 
obsažen zprošťující výrok týkající se obviněného.

Pokud jde o výrok o uloženém souhrnném trestu, který je součástí odsuzující 
části rozsudku, ten je v předmětném rozsudku Městského soudu v Brně formulován 
tak, že obviněný J. H. se odsuzuje za tyto trestné činy a za sbíhající se 
trestný čin týrání osoby žijící ve společně obývaném bytě nebo domě podle § 
215a odst. 1, 2 písm. b) tr. zák., trestný čin maření výkonu úředního 
rozhodnutí podle § 171 odst. 1 písm. e) tr. zák. účinného do  31. 12. 2008, 
trestný čin násilí proti skupině obyvatelů a proti jednotlivci podle § 197a 
odst. 1 tr. zák., trestný čin vydírání podle § 235 odst. 1, 2 písm. e) tr. zák. 
a trestný čin řízení motorového vozidla bez řidičského oprávnění podle § 180d 
tr. zák., kterými byl uznán vinným rozsudkem Okresního soudu v Ostravě  ze dne 
1. 6. 2009 sp. zn. 3 T 62/2008, který nabyl právní moci dne 29. 10. 2009, podle 
§ 215a odst. 2 tr. zák. za použití § 35 odst. 2 tr. zák. k souhrnnému trestu 
odnětí svobody v trvání 3 (tří) roků. Podle § 39a odst. 2 písm. c) tr. zák. se 
obviněný pro výkon uloženého trestu odnětí svobody zařazuje do věznice s 
ostrahou. Podle § 57a odst. 1 tr. zák. se obviněnému ukládá trest zákazu pobytu 
na území města B. na dobu 4 (čtyř) roků.

Krajský soud v Brně, který se věcí zabýval v postavení soudu odvolacího, pak 
odvolání obviněného usnesením ze dne 13. 4. 2010 sp. zn. 8 To 18/2010 podle § 
256 tr. ř., jako nedůvodné zamítl.

Proti posledně uvedenému rozhodnutí odvolacího soudu podal ministr 
spravedlnosti podle § 266 odst. 1 tr. ř. ve prospěch obviněného J. H. stížnost 
pro porušení zákona.

V této poukázal na ustanovení trestního řádu upravující přezkumnou povinnost 
odvolacího soudu i na ustanovení obsahující podmínky, za kterých tento soud 
může odvolání zamítnout a dále na ustanovení trestního zákona o souhrnném 
trestu a dovodil, že oba soudy porušily zákon.

Podle stěžovatele nalézací soud nepostupoval důsledně v souladu s ustanovením § 
35 odst. 2  tr. zák., když pouze uvedl rozsudek, kterého se souhrnný trest má 
týkat, a vyjmenoval sbíhající se trestné činy z tohoto rozsudku, přitom však 
opomněl vyslovit zrušující výrok ve vztahu k výroku o trestu z předchozího 
rozsudku Okresního soudu v Ostravě ze dne 1. 6. 2009 sp. zn. 3 T 62/2008. 
Obviněnému tak byl souhrnným trestem uložen další trest, a to znovu za trestné 
činy, pro které již byl postižen předchozím rozsudkem.

Krajský soud v Brně pak jako soud odvolací nedostál své přezkumné činnosti 
uložené mu ustanovením § 254 odst. 1 tr. ř. Třebaže odvolání obviněného bylo 
podáno výlučně do výroku o vině, měl se důsledně zabývat i zákonností výroku o 
trestu, jak mu to ukládá ustanovení § 254 odst. 3 tr. ř. Odvolání obviněného 
tak nemělo být zamítnuto jako nedůvodné podle § 256 tr. ř., ale odvolací soud 
měl postupovat podle § 259 odst. 2 tr. ř. a věc bez zrušení rozsudku měl vrátit 
soudu prvního stupně s příkazem, aby o chybějícím výroku rozhodl.

Postupem soudů obou stupňů tudíž došlo k porušení zákona v neprospěch 
obviněného, neboť za stávající situace je v platnosti vedle uloženého 
souhrnného trestu též rozhodnutí          o trestu, které mělo být zrušeno v 
rámci ukládání souhrnného trestu v jiné trestní věci a trest uložený citovaným 
rozsudkem Okresního soudu v Ostravě měl být pojat do souhrnného trestu 
ukládaného Městským soudem v Brně. Správný postup, tedy uložení souhrnného 
trestu za současného zrušení výroku o trestu za sbíhající se trestní věci, je 
postupem pro obviněného příznivým, navíc pro soud obligatorním.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Brně ze dne 13. 4. 2010 č. j. 8 To 18/2010-47 byl v neprospěch obviněného J. 
H. porušen zákon v ustanoveních § 254 odst. 1 a § 256 tr. ř. a v předcházejícím 
řízení též v ustanovení § 35 odst. 2 tr. zák. Dále pak, aby postupoval podle § 
270 odst. 2 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že zákon byl porušen v rozsahu naznačeném 
ministrem spravedlnosti.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen rozsudek za jiný jeho trestný čin. Spolu s 
uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Souhrnný trest nesmí být mírnější než trest uložený rozsudkem dřívějším. V 
rámci souhrnného trestu musí soud vyslovit trest ztráty čestných titulů a 
vyznamenání, ztráty vojenské hodnosti, propadnutí majetku nebo propadnutí jiné 
majetkové hodnoty, jestliže takový trest byl vysloven již rozsudkem dřívějším.

Především je třeba uvést, že právní názor Městského soudu v Brně, že trestné 
činy spáchané obviněným J. H., za něž byl odsouzen rozsudkem tohoto soudu ze 
dne  4. 11. 2009 sp. zn. 88 T 104/2009, jsou ve vícečinném souběhu s trestnými 
činy, za něž byl obviněný již dříve odsouzen rozsudkem Okresního soudu v 
Ostravě ze dne 1. 6. 2009 sp. zn.  3 T 62/2008 ve spojení s usnesením Krajského 
soudu v Ostravě ze  dne 29. 10. 2009 sp. zn.   3 To 602/2009, je správný, 
jelikož k jejich spáchání došlo dříve, než byl vyhlášen zmíněný odsuzující 
rozsudek Okresního soudu v Ostravě.

V takovém případě tedy byly splněny zákonné podmínky pro uložení souhrnného 
trestu obviněnému podle § 35 odst. 2 tr. zák., přičemž ale nedílnou součástí 
výroku o uložení souhrnného trestu se musela stát i ta jeho část, kterou mělo 
dojít ke zrušení výroku o trestu z rozsudku Okresního soudu v Ostravě ze dne 1. 
6. 2009 sp. zn. 3 T 62/2008 včetně všech dalších obsahově navazujících 
rozhodnutí, která touto změnou pozbyla svého podkladu.

Městský soud v Brně si nepochybně nezbytnosti této části výroku o uložení 
souhrnného trestu byl vědom, neboť v odůvodnění jeho rozsudku na str. 7 se 
uvádí, že zrušil výrok o trestu z výše citovaného rozsudku Okresního soudu v 
Ostravě, ale skutečností zůstává, že ve výroku jeho rozsudku ze dne 4. 11. 2009 
taková část chybí. V důsledku tohoto pochybení pak obviněný J. H. byl potrestán 
za část sbíhajících se trestných činů celkem dvakrát, a to rozsudkem Okresního 
soudu v Ostravě, jehož výrok o trestu zůstal nedotčen  a poté i rozsudkem 
Městského soudu v Brně. 

Toto pochybení posléze nenapravil ani Krajský soud v Brně, jenž věc 
přezkoumával na podkladě odvolání, které proti rozsudku soudu prvního stupně 
podal obviněný, byť                      i v odůvodnění jeho usnesení na str. 3 
se konstatuje, že vzhledem k uložení souhrnného trestu došlo správně ke zrušení 
výroku o trestu z rozsudku Okresního soudu v Ostravě, což se ale právně 
relevantním způsobem nestalo. Povinností odvolacího soudu bylo přezkoumat v 
nezbytném rozsahu i výrok o trestu, i když obviněný podal odvolání výlučně do 
výroku             o vině. Tato povinnost odvolacímu soudu ale vyplývá z 
následujících ustanovení trestního řádu.

Podle § 254 odst. 1 tr. ř., nezamítne-li nebo neodmítne-li odvolací soud 
odvolání podle § 253, přezkoumá zákonnost a odůvodněnost jen těch oddělitelných 
výroků rozsudku, proti nimž bylo podáno odvolání, i správnost postupu řízení, 
které jim předcházelo, a to z hlediska vytýkaných vad. K vadám, které nejsou 
odvoláním vytýkány, odvolací soud přihlíží, jen pokud mají vliv na správnost 
výroků, proti nimž bylo podáno odvolání.

Podle § 254 odst. 3 tr. ř. jestliže oprávněná osoba podá odvolání proti výroku 
o vině, přezkoumá odvolací soud v návaznosti na vytýkané vady vždy i výrok o 
trestu, jakož i další výroky, které mají ve výroku o vině svůj podklad, bez 
ohledu na to, zda bylo i proti těmto výrokům podáno odvolání.

K zamítnutí odvolání obviněného podle § 256 tr. ř. tudíž dojít nemělo, ale 
odvolací soud měl postupovat podle § 259 odst. 2 tr. ř. a aniž rozsudek zrušil, 
měl věc vrátit soudu prvního stupně s příkazem, aby neúplný výrok o souhrnném 
trestu doplnil.

Vzhledem k výše uvedeným pochybením obou soudů nižších stupňů Nejvyšší soud 
podle § 268 odst. 2 tr. ř. vyslovil, že usnesením Krajského soudu v Brně ze dne 
13. 4. 2010  sp. zn. 8 To 18/2010 byl porušen zákon v ustanoveních § 254 odst. 
1, 3 a § 256 tr. ř.                 a v předcházejícím řízení v ustanovení § 35 
odst. 2 tr. zák. č. 140/1961 Sb. v neprospěch obviněného J. H.

Protože porušení zákona spočívá pouze v tom, že v rozsudku Městského soudu v 
Brně ze dne 4. 11. 2009 sp. zn. 88 T 104/2009 je neúplný výrok o uloženém 
souhrnném trestu obviněnému, konkrétně jde o tu jeho část, kterou měl být 
zrušen výrok o trestu z rozsudku Okresního soudu v Ostravě ze dne 1. 6. 2009 
sp. zn. 3 T 62/2008, který nabyl právní moci dne 29. 10. 2009, Nejvyšší soud v 
souladu s ustanovením § 270 odst. 2 tr. ř. přikázal Městskému soudu v Brně, aby 
předmětný neúplný výrok příslušným způsobem doplnil.

Poučení: Proti tomuto rozhodnutí není opravný prostředek přípustný. 

V Brně dne 27. dubna 2011


Předseda senátu:
JUDr. František H r a b e c  


	







