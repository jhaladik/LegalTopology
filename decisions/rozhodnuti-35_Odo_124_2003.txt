Název judikátu: Výhrada vlastnického práva.Zánik vlastnického práva. Zpracování věci.


Právní věta: 
Při úvaze o trvání výhrady vlastnického práva je třeba se zabývat i tím, zda  vlastnické právo k věci nezaniklo zpracováním (§ 135b obč. zák.).

Soud: Nejvyšší soud

Spisová značka: 35 Odo 124/2003

Datum rozhodnutí: 18.06.2003

Typ rozhodnutí: ROZSUDEK


Heslo: Vlastnictví

Dotčené předpisy: § 542 předpisu č. 513/1991Sb., § 446 předpisu č. 513/1991Sb., § 123 předpisu č. 40/1964Sb., § 118 předpisu č. 40/1964Sb., § 120 odst. 1 předpisu č. 40/1964Sb.

Kategorie rozhodnutí: A


Publikováno ve sbírce pod číslem: 81 / 2004



NEJVYŠŠÍ SOUD

ČESKÉ REPUBLIKY	              35 Odo 124/2003-163 

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z 
předsedkyně               JUDr. Ivany Štenglové a soudců JUDr. Petra Gemmela, 
JUDr. Zdeňka Krčmáře, JUDr. Zdeňka Dese, JUDr. Františka Faldyny, CSc., JUDr. 
Miroslava Galluse, JUDr. Petra Hampla, JUDr. Kateřiny Hornochové a JUDr. Ivany 
Zlatohlávkové v právní věci žalobkyně H. – O., spol. s r.o., zastoupené Mgr. P. 
V., advokátem, proti žalovanému m. Č., o určení vlastnického práva, vedené u 
Okresního soudu pro Prahu – východ pod sp. zn. 12 C 197/98,  o  dovolání  
žalobkyně  proti rozsudku Krajského soudu v Praze ze dne 11. září 2002, č.j. 29 
Co 303, 304/2002-143, takto: 

Rozsudek Krajského soudu v Praze ze dne 11. září 2002, 
č.j.                                           29 Co 303, 304/2002-143, se 
zrušuje a věc se vrací Krajskému soudu v Praze k dalšímu řízení.

O d ů v o d n ě n í :

Krajský soud v Praze v záhlaví označeným rozsudkem změnil rozsudek Okresního 
soudu pro Prahu – východ ze dne 18. května 2001, č.j. 12 C 
197/98-94,                 ve znění doplňujícího rozsudku ze dne 29. března 
2002, č.j. 12 C 197/98-126, tak,                   že zamítl žalobu na určení, 
že vlastníkem souboru výrobků čtyř kusů vstupních dveří dvoukřídlých, 
zasklených jedním sklem s rozměry 1.724 x 2.032, dodaných společností H. – O., 
s.r.o. společnosti M. s. s. s.r.o. na základě smlouvy o dílo č. zakázky 256/97 
ze dne 14. srpna 1997 na stavební akci Rekonstrukce panelových domů M., je 
žalobkyně. Žalobkyni dále uložil zaplatit žalovanému náklady řízení před soudem 
prvního stupně v částce 34.725,- Kč a náklady odvolacího řízení v částce 
17.350,- Kč, do tří dnů od právní moci rozsudku k  rukám zástupce žalované 
JUDr. M. S., a současně žalobkyni uložil zaplatit „České republice“ na 
svědečném částku 1.129,- Kč, do tří dnů od právní moci rozsudku na účet 
„Okresního soudu Praha – východ“.

V odůvodnění rozsudku odvolací soud zejména uvedl, ve shodě se soudem prvního 
stupně, že žalobkyně má naléhavý právní zájem na požadovaném 
určení,                když mezi účastníky není najisto postaveno, kdo je 
vlastníkem věcí, ohledně kterých              je požadováno určení vlastnického 
práva. Tyto věci jsou sice „v držbě žalobkyně“, ovšem žalovaný (respektive 
Městský úřad Č.) se jako poškozený připojil k trestnímu stíhání prokuristy 
žalobkyně, který nařídil podřízeným pracovníkům jejich vymontování a odvezení, 
čímž měla „Městskému úřadu Č. vzniknout škoda nejméně ve výši 77.940,- Kč“. 
Odvolací soud, vycházeje ze zjištění učiněných soudem prvního stupně, po 
zopakování důkazů smlouvou ze 4. října 1996 uzavřenou „mezi žalovaným jakožto 
jedním z objednatelů a sdružením B. D. (zhotovitelem)“, jehož účastníky byly 
obchodní společnosti „B. D. a.s. a V. s.r.o.“, dospěl k závěru, že sjednané 
dílo  bylo provedeno a předáno  a  žalovaný cenu díla uhradil, v důsledku čehož 
je dle „§ 542 odst. 1, příp. odst. 3“ obchodního zákoníku vlastníkem 
zhotovované, případně rekonstruované či modernizované věci.

Odvolací soud sice připustil, že dne 1. srpna 1997 byla mezi žalobkyní 
(zhotovitelkou) a M. s. s. s.r.o. (objednatelkou) uzavřena smlouva o dílo, 
jejímž předmětem byla dodávka a montáž plastových oken a dveří v objektu 
„Rekonstrukce panel. domů M. obj. 32 – 34“ (rozuměj v objektu žalovaného) a v 
rámci této smlouvy smluvní strany dohodly, že vlastnické právo k dodanému zboží 
přechází ze zhotovitele na objednatele uhrazením jeho ceny a  nebezpečí škody 
přechází podpisem předávacího protokolu, jakož i to, že se jednalo o 
subdodavatelskou smlouvu ve vztahu ke smlouvě o dílo z  4. října 1996, nicméně  
uzavřel, že obsah takto vzniklého závazkového vztahu byl závazný pouze pro jeho 
strany, tj. nikoli pro žalovaného, s tím, že pokud smluvní partner žalobkyně 
nesplnil své závazky vyplývající z uzavřené smlouvy o dílo, „je nutné domáhat 
se jejich splnění na něm“.

Proti rozsudku odvolacího soudu podala žalobkyně včasné dovolání, jehož 
přípustnost odvozovala z ustanovení § 237 odst. 1 písm. a) občanského soudního 
řádu (dále též jen „o. s. ř.“). Odvolacímu soudu vytýkala nesprávné právní 
posouzení věci [dovolací důvod dle § 241a odst. 2 písm. b) o. s. ř.], co do 
závěru o platnosti smlouvy              o dílo z  4. října 1996 a co do závěru, 
že je právně nevýznamná výhrada vlastnického práva obsažená ve smlouvě o dílo 
uzavřené mezi žalobkyní a M. s. s., s.r.o.

Neplatnost smlouvy o dílo ze 4. října 1996 dovolatelka spatřovala v 
tom,                   že smlouvu v postavení zhotovitele uzavřelo „sdružení B. 
D.“, které není nositelem právní subjektivity, když navíc za tohoto zhotovitele 
smlouvu podepsal Ing. D.,               a to na základě plné moci, rovněž 
udělené tímto sdružením. Existenci svého vlastnického práva k věcem dovolatelka 
dovozovala z toho, že se jedná o její „výrobky“, s tím, že vlastnické právo 
nikdy na nikoho nepřevedla. Jelikož žalovaný o sjednané výhradě vlastnického 
práva mezi žalobkyní a M. s. s., s.r.o. věděl, nemohl nabýt vlastnické právo k 
věcem ani ve smyslu ustanovení § 446 obchodního zákoníku, a to pro nedostatek 
dobré víry o tom, že věci nabývá od jejich vlastníka. Dovolatelka dále 
zdůrazňovala, že při akceptaci právního názoru odvolacího soudu, že výhrada 
vlastnického práva působí pouze mezi účastníky, kteří ji sjednali, by tento 
právní institut ztrácel význam, když v případě jejího porušení by účastník, v 
jehož prospěch byla sjednána, měl pouze možnost požadovat na svém smluvním 
partnerovi zaplacení ceny, kterýžto nárok ovšem má i v případě, že výhrada 
vlastnického práva sjednána nebyla. Proto dovolatelka požadovala, aby rozsudek 
odvolacího soudu byl zrušen a věc vrácena tomuto soudu k dalšímu řízení. 

V souladu s body 1., 15. a 17., hlavy I., části dvanácté, zákona č. 30/2000 
Sb., kterým se mění zákon č. 99/1963 Sb., občanský soudní řád, ve znění 
pozdějších předpisů, a některé další zákony, se pro dovolací řízení uplatní 
občanský soudní řád ve znění účinném od 1. ledna 2001.

Tříčlenný senát č. 29, který měl podle rozvrhu práce Nejvyššího soudu České 
republiky dovolání projednat a rozhodnout o něm, dospěl při řešení otázky, zda 
(ne)existence vlastnického práva zhotovitele ke zhotovované věci má vliv na 
nabytí vlastnického práva objednatele k této věci podle § 542 odst. 1 
obchodního zákoníku, k odlišnému právnímu názoru, než jaký byl vyjádřen v 
rozhodnutí Nejvyššího soudu ze dne 21. března 2001, sp. zn. 29 Cdo 1532/99. V 
souladu s ustanovením § 20 odst. 1 věty první  zákona  č.  6/2002 Sb.,  o  
soudech, soudcích, přísedících a státní správě soudů a o změně některých 
dalších zákonů, ve znění pozdějších předpisů, postoupil proto věc velkému 
senátu obchodního kolegia. Velký senát obchodního kolegia pak věc projednal a 
rozhodl v souladu s ustanoveními § 19 a § 20 odst. 1 posledně označeného zákona.

Dovolání je přípustné podle ustanovení § 237 odst. 1 písm. a) o. s. ř., jelikož 
směřuje proti rozsudku odvolacího soudu, jímž byl změněn rozsudek soudu prvního 
stupně ve věci samé, a je i důvodné.

Uplatněným dovolacím důvodem je dovolací soud vázán a rozhodnutí odvolacího 
soudu může přezkoumat právě jen z důvodů uplatněných v 
dovolání;                   je-li dovolání přípustné, přihlédne též k vadám 
uvedeným v § 229 odst. 1, § 229 odst. 2 písm. a) a b) a § 229 odst. 3, jakož i 
k jiným vadám řízení, které mohly mít za následek nesprávné rozhodnutí ve věci, 
i když nebyly v dovolání uplatněny (§ 242 odst. 3 o. s. ř.).

Nejvyšší soud se zabýval především existencí dovolatelkou uplatněného 
dovolacího důvodu [§ 241a odst. 2 písm. b) o. s. ř.].

Právní posouzení věci je obecně nesprávné, jestliže odvolací soud posoudil věc 
podle právní normy, jež na zjištěný skutkový stav nedopadá, nebo právní normu, 
sice správně určenou, nesprávně vyložil, případně ji na daný skutkový stav 
nesprávně aplikoval. 

 Odvolací soud založil své rozhodnutí na právních závěrech, že výhrada 
vlastnického práva sjednaná mezi žalobkyní (zhotovitelkou) a M. s. s. s. r. o. 
(objednatelkou) ve smlouvě o dílo z 1. srpna 1997 působí pouze mezi smluvními 
stranami a nikoli ve vztahu k žalovanému (konečnému odběrateli), a že žalovaný 
se stal vlastníkem zhotovované věci podle „§ 542 odst. 1, popř. odst. 3 
obchodního zákoníku“. 

Podle ustanovení § 554 odst. 5 obchodního zákoníku předáním zhotovené věci 
nabývá k ní objednatel vlastnické právo, jestliže je do této doby měl 
zhotovitel, a na objednatele přechází nebezpečí škody na zhotovené věci, 
jestliže je do této doby nesl zhotovitel. Ustanovení § 444 až 446, § 455 až 459 
a § 461 platí obdobně. Strany si však mohou písemně smluvit, že objednatel 
nabude vlastnické právo ke zhotovené věci později, než je stanoveno v § 554 
odst. 5 obchodního zákoníku, přičemž nevyplývá-li z obsahu této dohody (výhrady 
vlastnického práva) nic jiného, má se za to, že objednatel má nabýt vlastnické 
právo teprve úplným zaplacením ceny díla (srov. obdobně § 445 obchodního 
zákoníku).

             V rozsudku ze dne 21. března 2001, sp. zn. 29 Cdo 1532/99, 
Nejvyšší soud uzavřel, že nebyl-li subdodavatel ve smluvním vztahu k 
objednateli, a smlouva o dílo uzavřená mezi zhotovitelem a objednatelem 
nevylučovala, aby zhotovitel pověřil provedením díla (jeho části) jinou osobu, 
potom na vzájemné vztahy mezi zhotovitelem a objednatelem nemá obsah smlouvy 
uzavřené mezi subdodavatelem a zhotovitelem vliv, a pro vznik vlastnického 
práva objednatele podle § 542 odst. 1 obchodního zákoníku není rozhodné, zda 
zhotovitel k provedení díla použil jinou osobu a zda v tomto vztahu (ve vztahu 
mezi subdodavatelem a zhotovitelem) došlo k nabytí vlastnického práva 
zhotovitelem.

             Ustanovení § 542 odst. 1 obchodního zákoníku určuje, že 
zhotovuje-li zhotovitel věc u objednatele, na jeho pozemku nebo na pozemku, 
který objednatel opatřil, nese objednatel nebezpečí škody na zhotovované věci a 
je jejím vlastníkem, nestanoví-li smlouva něco jiného.

             Aplikace výše uvedeného ustanovení by přicházela v úvahu tehdy, 
pokud by zhotovitel (podle smlouvy o dílo uzavřené s žalovaným) věci, k nimž se 
žalobkyně domáhá určení vlastnického práva, zhotovoval v místě v tomto 
ustanovení zmiňovaném. Samotná skutečnost, že na tomto místě zhotovitel pro 
objednatele (žalovaného) zhotovoval věc jinou (stavbu), je pak právně významná 
pro posouzení otázky vlastnictví k této jiné věci, a nikoli k věcem, k nimž se 
žalobkyně domáhá určení vlastnického práva. Z ustanovení § 542 odst. 1 
obchodního zákoníku tak existenci vlastnického práva žalovaného k věcem 
zhotoveným žalobkyní dovozovat nelze.

            Tvrzení žalobkyně o „vymontování a odvezení věcí“ z objektu 
žalovaného však vyvolává nutnost zabývat se otázkou, zda přes výhradu 
vlastnického práva nezaniklo v tomto konkrétním případě vlastnické právo 
žalobkyně k věcem, které byly součástí předmětu plnění, v důsledku jejich 
„zapracování“ do nemovitosti žalovaného, jinými slovy, zda tyto lze nadále 
považovat za samostatné věci v právním smyslu (§ 118 odst. 1 občanského 
zákoníku), popř. alespoň za příslušenství jiné věci (§ 121 odst. 1 občanského 
zákoníku), nebo, zda se staly součástí jiné věci (§ 120 odst. 1 občanského 
zákoníku).

           Nevypořádal-li  se odvolací soud s otázkou, jaký právní dopad mělo 
„zapracování věcí“ do nemovitosti žalovaného, nelze než jeho právní posouzení 
věci považovat za neúplné a tudíž  i nesprávné.

Protože rozhodnutí odvolacího soudu spočívá na nesprávném právním posouzení 
věci [§ 241a odst. 2 písm. b) o. s. ř.], dovolací soud je bez nařízení jednání 
(§ 243a odst. 1 věta první o. s. ř.) podle ustanovení § 243b odst. 2 věty za 
středníkem, odst. 3, odst. 6 o. s. ř. zrušil a věc vrátil tomuto soudu k 
dalšímu řízení.

Právní názor dovolacího soudu je pro odvolací soud závazný (§ 243d odst. 1 věta 
za středníkem o. s. ř.).

V případě, že odvolací soud v další fázi řízení dospěje k právnímu závěru, 
podle kterého věci, k nimž se žalobkyně domáhá určení vlastnického práva, jsou 
i nadále (rozuměj po jejich „zapracování“ do nemovitosti žalovaného) způsobilým 
předmětem vlastnického práva, neopomene se zabývat otázkou (ne)existence 
vlastnického práva žalobkyně i z pohledu ustanovení § 446 obchodního zákoníku. 
Přitom bude respektovat obecnou zásadu, že nesplní-li objednatel podmínku pro 
nabytí vlastnického práva spočívající v zaplacení ceny díla, nemůže realizovat 
práva svědčící vlastníku věci (srov. § 123 občanského zákoníku), tj. nemůže s 
předmětem díla (při absenci jiné dohody s vlastníkem věci) nakládat, ani jej 
použít při plnění svého závazku. Kdyby v rozporu s výše uvedenou zásadou 
nevlastník s předmětem díla disponoval, pak třetí osoba (smluvní partner 
nevlastníka) může nabýt vlastnické právo k tomuto předmětu díla pouze při 
splnění podmínek v tomto ustanovení uvedených.

V novém rozhodnutí bude znovu rozhodnuto o nákladech řízení, včetně řízení 
dovolacího (§ 243d věta druhá o. s. ř.).

Proti tomuto rozhodnutí není přípustný opravný prostředek.

V Brně 18. června 2003  

JUDr. Ivana   Štenglová,v. r.

předsedkyně senátu
