Soud: Nejvyšší soud

Spisová značka: 4 Tz 146/2003

Datum rozhodnutí: 21.10.2003

Typ rozhodnutí: Rozsudek




4 Tz 146/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 21. října 2003 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Juraje Malika stížnost pro porušení zákona, kterou podal ministr 
spravedlnosti České republiky ve prospěch obviněné L. W., proti usnesení 
Krajského soudu v Ostravě ze dne 30. 4. 2002, sp. zn. 7 To 191/2002, a podle § 
268 odst. 2, § 269 odst. 2 a § 270 odst. 1 tr. ř. rozhodl t a k t o :

Usnesením Krajského soudu v Ostravě ze dne 30. 4. 2002, sp. zn. 7 To 191/2002,  
a v řízení, které mu předcházelo,   b y l   p o r u š e n   z á k o n   v 
ustanoveních § 147 odst. 1 písm. a), b), § 148 odst. 1 písm. c), § 2 odst. 5, 6 
tr. ř. a § 60 odst. 1 tr. zák. v neprospěch obviněné L. W.

Napadené usnesení se v části, jež se týká obviněné L. W.   z r u š u j e .

Zrušuje se také usnesení Okresního soudu ve Vsetíně ze dne 27. 2. 2002, sp. zn. 
1 T 18/2001 v části, jež se týká obviněné L. W.

Zrušují se též všechna další rozhodnutí, na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Okresnímu soudu ve Vsetíně  se   p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Samosoudce Okresního soudu ve Vsetíně vydal dne 15. 2. 2001 pod sp. zn. 1 T 
18/2001, trestní příkaz, jímž byla obviněná L. W. uznána vinnou trestným činem 
krádeže podle § 247 odst. 1 písm. a) tr. zák. Uvedeného jednání se dle výroku 
trestního příkazu dopustila tím, že dne 5. 10. 2000 v odpoledních hodinách ve 
V. společně s obviněnou I. K. odcizily 

1)v prodejně S. v pasáži na S. ul. svetr a 2 kusy kalhot v celkové hodnotě 1 
910,- Kč ke škodě majitelky R. H.,

2)v prodejně F. H, ul. N. P 7 kusů podprsenek a 1 kus dámských kalhotek v 
celkové hodnotě 2 990,- Kč ke škodě majitelky firmy A. F.

3)v prodejně textilu U h. na S. ul.  kus dámských kalhot v hodnotě  1 200,- Kč 
ke škodě majitelky M. L.,

4)v prodejně N. S. na ul. N. P. dva kusy polštářků a 2 kusy bylinkových pytlíků 
v celkově hodnotě 350,- Kč ke škodě majitelky J. K.,

5)v prodejně S. O. – P. a p. z. na S. ul. tři kusy bublifuků v celkové hodnotě 
39,- Kč ke škodě majitele S. O.,

6)v prodejně A. na S. ul.  tři kusy dětských riflí v celkové hodnotě 880,- Kč 
ke škodě majitelky A. D.,

7)v prodejně A. na S. ul. jeden kus Nescafé zn. Classic, dva kusy deodorantů a 
osm kusů tělových krémů vše v celkové hodnotě 1 639,- Kč ke škodě firmy A. C. 
R. a.s.,

8)v prodejně S. T. na ul. N. P. dva kusy osušek, 4 kusy ručníků, 2 kusy 
trenýrek, 2 kusy kalhotek v celkové hodnotě 967,80  Kč ke škodě S. o. s. se 
sídlem ve S.,

a odcizením věcí způsobila celkovou škodu ve výši 10 975,80 Kč. Za to jí byl v 
sazbě § 247 odst. 1 tr. zák. uložen trest odnětí svobody v trvání deseti 
měsíců, jehož výkon byl podmíněně odložen na zkušební dobu v trvání dvou roků. 
Na trestním příkazu je vyznačena právní moc dnem 1. 3. 2001.

Dne 27. 2. 2002 vydal Okresní soud ve Vsetíně pod sp. zn. 1 T 18/2001, 
usnesení, jímž podle § 60 odst. 1 tr. zák. rozhodl, že obviněná L. W. trest 
odnětí svobody v trvání deseti měsíců vykoná, neboť se ve zkušební době 
neosvědčila, a podle § 39a odst. 2 písm. b) tr. zák. ji pro výkon trestu 
zařadil do věznice s dozorem.

Proti tomuto usnesení podala obviněná L. W. stížnost, kterou Krajský soud v 
Ostravě jako soud druhého stupně neshledal důvodnou, a usnesením ze dne 30. 4. 
2002,   sp. zn. 7 To 191/2002, ji podle § 148 odst. 1 písm. c) tr. ř. zamítl.

Proti  posledně citovanému rozhodnutí Krajského soudu v Ostravě ze dne 30. 4. 
2002, sp. zn. 7 To 191/2002, podal ministr spravedlnosti stížnost pro porušení 
zákona ve prospěch obviněné L. W. Podle jeho názoru byl tímto rozhodnutím 
porušen zákon v neprospěch obviněné v ustanoveních § 147 odst. 1 písm. a) tr. 
ř., § 148 odst. 1 písm. c) tr. ř., a v řízení, které jeho vydání předcházelo, v 
ustanoveních § 2 odst. 5, 6 tr. ř. a § 60 odst. 1 tr. zák. v neprospěch 
obviněné.

Podstatou námitek stěžovatele je zjištění, že obviněné nebyl trestní příkaz 
doručen do vlastních rukou a za obviněnou jej dne 20. 2. 2001 převzala 
spoluobviněná I. K., jak je patrno z poštovní doručenky. Důsledkem této 
okolnosti je neexistence právní moci tohoto rozhodnutí a proto všechny další 
úkony, které byly ve věci učiněny jsou nezákonné. Tuto okolnost měl Krajský 
soud v Ostravě, který o stížnosti obviněné jednal, zjistit.

Závěrem mimořádného opravného prostředku ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Ostravě ze dne 30. 4. 2002, sp. zn. 7 To 191/2002, byl 
porušen zákon v namítaném rozsahu v neprospěch obviněné, aby podle § 269 odst. 
2 tr. ř. toto usnesení a rozhodnutí obsahově na ně navazující zrušil, a dále 
aby postupoval podle § 270 odst. 1 tr. ř. 

Obviněná L. W. ve svém písemném vyjádření se s obsahem stížnosti pro porušení 
zákona ztotožnila, navrhla, aby jí bylo v celém rozsahu vyhověno. Obsahem 
tohoto vyjádření je rovněž polemika s důvodností rozsudku Okresního soudu v 
Hodoníně ze dne 22. 11. 2001, sp. zn. 1 T 679/2001, které podle ní bylo 
nesprávné, neboť se nedopustila trestného činu, ale pouze přestupku s ohledem 
na výši způsobené škody, a Krajský soud v Ostravě, jakož i Okresní soud ve 
Vsetíně tak neměly důvod pro přeměnu trestu.

Nejvyšší soud České republiky přezkoumal podle § 267 odst. 3 tr. ř. zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Ustanovení § 314f odst. 2 tr. ř. jednoznačně definuje komu je zapotřebí trestní 
příkaz doručit, a to obviněnému, státnímu zástupci a poškozenému, který 
uplatnil nárok na náhradu škody. Obviněnému se trestní příkaz doručuje do 
vlastních rukou, jak je zřejmé z dikce ustanovení § 64 odst. 1 písm. b) tr. ř.  
(v době doručování předmětného trestního příkazu platilo stejné ustanovení 
podle § 63 odst. 1 písm. b) tr. ř.). Z doručenky, která je založena ve spise na 
č. l. 115c Nejvyšší soud zjistil, že trestní příkaz nepřevzala do vlastních 
rukou obviněná W., ale převzetí obsílky potvrdila I. K., jíž byl stejného dne v 
téže věci rovněž doručován trestní příkaz, a nadto obě obviněné bydlí na stejné 
adrese. Takovéto doručení trestního příkazu však bylo vadné a důsledkem 
nedostatku zákonem požadovaného doručení do vlastních rukou je stav, kdy 
trestní příkaz ze dne 15. 2. 2001, sp. zn. 1 T 18/2001, nenabyl ve vztahu k 
obviněné L. W. právní moci. Toto zjištění je pak významné ve vztahu ke všem 
dalším procesním úkonům Okresního soudu ve Vsetíně, neboť neexistence právní 
moci trestního příkazu byla překážkou pro započetí běhu zkušební doby, a pokud 
dosud ani běžet nezačala pak  zcela logicky  nemohlo ani dojít k přeměně 
podmíněně odloženého trestu, byť formálně by takovýto postup přicházel v úvahu. 
Na závěr Nejvyšší soud shrnuje, že předpokladem pro to, aby soud mohl 
rozhodovat podle § 60 odst. 1 tr. zák. zda se podmíněně odsouzený ve zkušební 
době osvědčil či nikoli je, že zkušební doba musí reálně běžet, přičemž počátek 
běhu zkušební doby je jednoznačně limitován právní mocí rozsudku či trestního 
příkazu, jímž je takovýto druh trestu uložen. 

	

Krajský soud v Ostravě, který rozhodoval o podané stížnosti obviněné L. W. do 
usnesení, jímž už došlo k přeměně původně podmíněně odloženého trestu v 
nepodmíněný trest odnětí svobody se zařazením obviněného do jeho výkonu, 
pochybil ve svém usnesení ze dne 30. 4. 2002, sp. zn. 7 To 191/2002, pokud tuto 
vadu v souvislosti s procesním postupem podle § 147 odst. 1 tr. ř. nezjistil a 
sám poté vydal  vadné rozhodnutí učiněné podle § 148 odst. 1 písm. c) tr. ř. V 
řízení předcházejícím porušil zákon Okresní soud ve Vsetíně, pokud řádně 
nezjistil skutkový stav v souvislosti s rozhodováním podle § 60 odst. 1 tr. 
zák., kam je nutno zahrnout i zjištění těch okolností, jejichž existence 
podmiňuje a umožňuje procesní postup dle § 60 odst. 1 tr. zák.

Nejvyšší soud vzhledem k argumentům výše uvedeným vyslovil podle § 268 odst. 
2     tr. ř., že usnesením Krajského soudu v Ostravě ze dne 30. 4. 2002, sp. 
zn. 7 To 191/2002, byl porušen zákon v ustanoveních § 147 odst. 1 písm. a), b) 
tr. ř. a § 148 odst. 1 písm. c) tr. ř., a v řízení, které mu předcházelo, v 
ustanoveních § 2 odst. 5, 6 tr. ř. a § 60 odst. 1 tr. zák. v neprospěch 
obviněné L. W. Podle § 269 odst. 2 tr. ř. bylo napadené usnesení zrušeno v 
části, která se týká obviněné W., stejně tak usnesení Okresního soudu ve 
Vsetíně ze dne 27. 2. 2002, sp. zn. 1 T 18/2001, včetně rozhodnutí, která na 
zrušená rozhodnutí obsahově navazovala, pokud vzhledem ke změně, k níž došlo 
zrušením, pozbyla podkladu. Věc podle § 270 odst. 1 tr. ř. přikázal Okresnímu 
soudu ve Vsetíně, aby ji v potřebném rozsahu znovu projednal a rozhodl. V tomto 
směru se neztotožnil se závěrečným návrhem intervenujícího státního zástupce 
Nejvyššího státního zastupitelství, aby věc byla přikázána Krajskému soudu v 
Ostravě, když s ohledem na formálnost tohoto postupu shledal, že účelné 
vzhledem k posloupnosti dalších procesních kroků ve věci, bude přikázat věc 
soudu prvního stupně.

V současné době je třeba vycházet z existujícího stavu ve věci, tj., že byl dne 
15. 2. 2001, pod sp. zn. 1 T 18/2001,  vydán Okresním soudem ve Vsetíně trestní 
příkaz, který je třeba obviněné W. řádně doručit do vlastních rukou, poučit ji 
o opravných prostředích a vyčkat, zda obviněná podá odpor. V takovém případě se 
podle § 314g odst. 2 tr. ř. trestní příkaz ruší a samosoudce ve věci nařídí 
hlavní líčení. Pokud obviněná L. W. tento opravný prostředek nepodá, nabude 
trestní příkaz právní moci.

Námitkami obviněné L. W., jež byly uplatněny ve vztahu k odsouzení z rozsudku 
Okresního soudu v Hodoníně ze dne 22. 11. 2001, sp. zn. 1 T 679/2001, se 
Nejvyšší soud vzhledem ke znění ustanovení § 267 odst. 3 tr. ř. nezabýval.

P o u č e n í : Proti tomuto rozhodnutí není opravný prostředek přípustný.

V Brně dne 21. října 2003 

                                                                                
  Předsedkyně senátu:

JUDr. Danuše   N o v o t n á   

	

	

	

	
