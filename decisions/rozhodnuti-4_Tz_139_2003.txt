Soud: Nejvyšší soud

Spisová značka: 4 Tz 139/2003

Datum rozhodnutí: 30.10.2003

Typ rozhodnutí: Rozsudek




4 Tz 139/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            30. října 2003 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného J. D., proti 
trestnímu příkazu Okresního soudu v Ústí nad Labem ze dne 6. 9. 2002, čj. 5 T 
16/2002-47,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Trestním příkazem Okresního soudu v Ústí nad Labem ze dne 6. 9. 2002, čj. 5 T 
16/2002-47, byl v ustanovení § 36 a § 45a odst. 1 tr. zák., a v řízení, které 
mu předcházelo, v ustanovení § 2 odst. 5, odst. 6 tr. ř. a § 314e odst. 1 tr. 
ř., porušen zákon v neprospěch obviněného J. D.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu soudu v Ústí nad Labem se přikazuje, aby věc v potřebném rozsahu 
znovu projednal a rozhodl.  

O d ů v o d n ě n í :

Trestním příkazem Okresního soudu v Ústí nad Labem ze dne 6. 9. 2002, čj. 5 T 
16/2002-47, byl obviněný J. D. uznán vinným trestným činem neoprávněného 
užívání cizí věci podle § 249 odst. 1, alinea první, tr. zák., kterého se 
dopustil tím, že v přesně nezjištěné době od 10.00 hodin  dne 2. dubna 2002 do 
15.30 hodin dne 3. dubna 2002 v Ú. n. L., na parkovišti u domu, vnikl do 
nezajištěného zaparkovaného osobního automobilu tov. zn. Škoda 100, poškozeného 
D. T., s úmyslem vozidlo přechodně užívat; vozidlo se mu po roztlačení podařilo 
nastartovat a užil jej pak k jízdě v Ú. n. L., kde poté, co mu došel benzín, 
jej odstavil v ulici U T.  v Ú. n. L. – P., přičemž odcizené vozidlo bylo 
nalezeno dne 4. 4. 2002 a vráceno majiteli. Za to mu byl podle § 249 odst. 1 
tr. zák., s přihlédnutím k § 314e odst. 2, písm. b) tr. ř., za užití § 45 odst. 
1, odst. 2 tr. zák. a § 45a odst. 1 tr. zák., uložen trest obecně prospěšných 
prací ve výměře 300 hodin. Podle § 229 odst. 1 tr. ř. byl poškozený D. T. 
odkázán s náhradou škody na řízení ve věcech občanskoprávních. Trestní příkaz 
nabyl právní moci dne 21. 12. 2002, když proti němu nebyl oprávněnými osobami 
podán odpor.

Proti tomuto trestnímu příkazu podal ministr spravedlnosti České republiky 
stížnost pro porušení zákona ve prospěch obviněného J. D. Okresnímu soudu v 
Ústí nad Labem vytýká, že napadeným trestním příkazem byl porušen zákon v 
ustanovení § 2 odst. 6  tr. ř. ve vztahu k § 35 odst. 2, § 36 a § 45a odst. 1 
tr. zák., protože uvedená trestná činnost byla spáchána dříve než byl 
obviněnému doručen trestní příkaz Okresního soudu v Ústí nad Labem ze dne 24. 
7. 2002, čj. 3 T 111/2002-48 a obviněnému měl být proto uložen souhrnný trest. 
Podle stěžovatele  byl současně porušen zákon v neprospěch obviněného i v 
ustanovení § 36 tr. zák., neboť Okresní soud v Ústí nad Labem překročil 
nejvyšší možnou výměru trestu obecně prospěšných prací dovolenou trestním 
zákonem. Ministr spravedlnosti proto navrhl, aby Nejvyšší soud podle § 268 
odst. 2 tr. ř. vyslovil, že trestním příkazem Okresního soudu v Ústí nad Labem 
ze dne 6. 9. 2002, čj. 5 T 16/2002-47, byl v neprospěch obviněného J. D.  
porušen zákon v ustanovení § 2 odst. 6 tr. ř. ve vztahu k § 35 odst. 2, § 36 a 
§ 45a odst. 1 tr. zák., aby podle   § 269 odst. 2 tr. ř. tento trestní příkaz 
zrušil a dále postupoval podle § 270 odst. 1 tr. ř. Státní zástupce Nejvyššího 
státního zastupitelství tento návrh modifikoval tak, že navrhl, aby bylo 
vysloveno porušení zákona v neprospěch obviněného též v ustanovení § 2 odst. 5 
tr. ř., když současně zpochybnil tvrzení, že byl porušen zákon i v ustanovení § 
35 odst. 2 tr. zák.  

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl v neprospěch obviněného skutečně porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací může soud uložit ve 
výměře od 50 do 400 hodin. Pro úplnost je nutno ještě poznamenat, že podle § 
314e odst. 5 tr. ř. trestní příkaz má povahu odsuzujícího rozsudku, přičemž 
účinky spojené s vyhlášením rozsudku nastávají až doručením trestního příkazu 
obviněnému.    

Citovaná ustanovení trestního zákona a trestního řádu nebyla Okresním soudem v 
Ústí nad Labem při vydání trestního příkazu ze dne 6. 9. 2002, čj. 5 T 
16/2002-47, dodržena. Při jeho vydání již existoval trestní příkaz Okresního 
soudu v Ústí nad Labem ze dne 24. 7. 2002, čj. 3 T 111/2002-48, který byl 
obviněnému doručen dne 16. 10. 2002 a nabyl právní moci dne 25. 10. 2002. Tímto 
trestním příkazem byl obviněnému uložen taktéž trest obecně prospěšných prací, 
a to ve výměře 200 hodin. Ze zprávy Probační a mediační služby, střediska Ú. n. 
L. ze dne 10. 3. 2003 (č. l. 63 spisu zn. 5 T 16/2002) vyplývá, že tento trest 
nebyl obviněným J. D. do uvedené doby vykonán. Tím došlo k překročení nejvyšší 
přípustné výměry trestu obecně prospěšných prací o 100 hodin, povolené zákonem 
pro tento druh trestu se zřetelem k ustanovením §§ 36 a 45a odst. 1 tr. zák. 
Takový trest je nutno vždy považovat za trest, který je ve zřejmém nepoměru ke 
stupni nebezpečnosti činu pro společnost. Stížnost pro porušení zákona byla i 
jen z tohoto důvodu shledána přípustnou podle § 266 odst. 2 tr. ř.

V té souvislosti je nutno souhlasit i s dalším namítaným porušením zákona, k 
němuž došlo tím, že okresní soud v trestní věci 5 T 16/2002 nerespektoval 
zásady uvedené v ustanoveních § 35 odst. 1,  odst. 2 tr. zák. o ukládání trestu 
za více trestných činů. Projednával totiž trestný čin, který byl spáchán ve 
dnech 2. až  4. 4. 2002. Byť trestní příkaz vydal dne 6. 9. 2002, obviněnému 
byl doručen až 12. 12. 2002, tudíž účinky tohoto odsouzení nastaly až tohoto 
dne. To však byl již nejen vydán, ale obviněnému i doručen trestní příkaz ze 
dne 24. 7. 2002, čj. 3 T 111/2002-48 (16. 10. 2002), který dokonce byl již i v 
právní moci (25. 10. 2002). Byly zde proto splněny podmínky pro uložení 
souhrnného trestu.

Pro úplnost je nutno ještě dodat, že okresní soud při vydání napadeného 
trestního příkazu navíc nevzal zřetel na pravomocný rozsudek Okresního soudu v 
Ústí nad Labem ze dne 23. dubna 2002, čj. 1 T 122/2002-19, založený ve spise 
pod č. l. 42 – 45, když projednávaný trestný čin byl spáchán ve dnech 2. – 4. 
dubna 2002, v důsledku čehož přicházelo v úvahu uložení souhrnného trestu též 
ve vztahu i k tomuto rozsudku. Tato skutečnost však nebyla stížností pro 
porušení zákona vytýkána, a proto se jí Nejvyšší soud nemohl blíže zabývat. 

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného J. D. v ustanovení § 36 a § 
45a tr. zák., a v řízení, které jeho vydání předcházelo, tj. v činnosti soudce, 
jenž ve smyslu § 314e odst. 1 tr. ř. je povinen zkoumat, zda skutkový stav je 
spolehlivě prokázán, a to i z hlediska volby a uložení trestu, též v ustanovení 
§ 2 odst. 5, odst. 6 tr. ř. Existenci dřívějšího odsouzení mohl totiž Okresní 
soud v Ústí nad Labem zjistit, neboť tentýž soud rozhodoval i ve věci 
napadeného trestního příkazu. Porušení zákona v ustanovení § 35 odst. 2 tr. 
zák. Nejvyšší soud zvlášť nevyslovil, byť k němu objektivně došlo, protože 
okresní soud v napadeném trestním příkaze tohoto ustanovení nepoužil. 

Poté Nejvyšší soud podle § 269 odst. 2 tr. ř. napadený trestní příkaz v celém 
rozsahu zrušil. Současně byla zrušena i všechna rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu.

V souladu  s tímto zrušovacím výrokem Nejvyšší soud Okresnímu soudu v Ústí nad 
Labem podle § 270 odst. 1 tr. ř. přikázal, aby věc v potřebném rozsahu znovu 
projednal a rozhodl. V konkrétním případě to znamená znovu rozhodnout o 
obžalobě Okresního státního zastupitelství v Ústí nad Labem ze dne 20. června 
2002, sp. zn. 1 Zt 185/2002, a to zjevně v hlavním líčení. Při novém 
rozhodování bude totiž  nutno vzít zřetel nejen na citovaný trestní příkaz 
Okresního soudu v Ústí nad Labem ze dne 24. 7. 2002, čj. 3 T 111/2002-48, ale 
též na rozsudek Okresního soudu v Ústí nad Labem ze dne 23. dubna 2002, čj. 1 T 
122/2002-19, přičemž obviněnému J. D., bude-li opět shledán vinným, bude nutno 
uložit trest za dodržení především zásady uvedené v ustanovení § 35 odst. 2 tr. 
zák. V této souvislosti se Okresnímu soudu v Ústí nad Labem zároveň připomíná, 
že je vázán právním názorem zde Nejvyšším soudem vysloveným (§ 270 odst. 4 tr. 
ř.), jakož i zásadou vyplývající z ustanovení § 273 věty první tr. ř., tj. 
vyslovil-li Nejvyšší soud, že zákon byl porušen v neprospěch obviněného, nemůže 
v novém řízení dojít ke změně rozhodnutí v jeho neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 30. října 2003

Předseda senátu:

JUDr. Juraj  M a l i k    

	

	
