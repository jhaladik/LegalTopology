Soud: Nejvyšší soud

Spisová značka: 4 Tz 69/2002

Datum rozhodnutí: 03.12.2002

Typ rozhodnutí: Rozsudek




4 Tz  69/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             3. prosince 2002 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal  ministr spravedlnosti České republiky  ve 
prospěch obviněného M. Š., proti rozsudku bývalého Okresního soudu trestního v 
Brně ze dne 19. 5. 1950,  sp. zn. T XIII 19/49, a podle   § 268 odst. 2, § 269 
odst. 2 a § 270 odst. 1 tr. ř.  rozhodl    t a k t o : 

Rozsudkem bývalého Okresního soudu trestního v Brně ze dne 19. 5. 1950, sp. 
zn.     T XIII 19/49,  b y l   p o r u š e n   z á k o n   v ustanoveních § 3 a 
§ 258 zák. č. 119/1873 ř. z. a v ustanoveních § 280 a § 284 zák. č. 117/1852  
ř. z.  v  neprospěch obviněného M. Š. 

Napadený rozsudek  s e  z r u š u j e  ohledně obviněného M. Š. v celém 
rozsahu. 

Zrušují se i všechna další rozhodnutí na zrušené rozhodnutí obsahově 
navazující, pokud vzhledem ke změně,  k níž došlo zrušením,  pozbyla podkladu.  

Městskému státnímu zástupci v Brně  s e   p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í : 

Rozsudkem bývalého Okresního soudu trestního v Brně ze dne 19. 5. 1950, sp. 
zn.    T XIII 19/49,  byl obviněný M. Š. uznán vinným přečinem spoluviny na 
shluknutí podle § 280 zák. č. 117/1852 ř. z. a přečinem shluknutí podle § 284 
zák. č. 117/1852 ř. z., které spočívaly v tom, že obviněný M. Š. společně s 
dalšími spoluobviněnými dne 29. 5. 1949 v B. zneužili pietní vzpomínky 
brněnských občanů na náměstí R. a. při výročí narozenin druhého prezidenta 
republiky Dr. Edvarda Beneše tím způsobem, že když se mezi zástup vloudily 
státu nepřátelské živly a snažily se popuzovati proti republice a jejímu 
demokratickému zřízení tak, že bezpečnostní orgány byly nuceny zakročiti a 
vyzvati občanstvo, aby se rozešlo, M. Š. se dal strhnouti k neuposlechnutí 
bezpečnostních orgánů a sám různými výkřiky  jako: „Pusťte  ho, fuj hamba“ 
podporoval hlavní pachatele odporu, tedy uposlechl vybídnutí ke společné pomoci 
a zprotivení se bezpečnostním orgánům, když konali svou službu,  a připojil se  
k vybízitelům  pro společnou pomoc a zprotivení se. A dále se M. Š. vedle 
dalších obviněných při zjišťování totožnosti nebo při zadržení bezpečnostními 
orgány počal  s těmito hádati, popřípadě se jim snažil uniknouti, tedy při 
shluknutí, které vzniklo z jiné příčiny nežli té, pro kterou se srocení stává 
zločinem, neuposlechl bezpečnostní orgány, když tito rozkázaly lidu, aby se 
rozešel, a vzpírajíc se takto, dal se s těmito do vády a hádky. Za toto jednání 
byl obviněnému uložen trest tuhého vězení v trvání jednoho měsíce s podmíněným 
odkladem jeho výkonu na zkušební dobu dvou roků. Po vyhlášení rozsudku se 
obviněný M. Š. vyjádřil tak, že uložený trest přijímá. Opravný prostředek proti 
rozsudku na rozdíl od okresního prokurátora nepodal. Dříve ale než  byla věc 
předložena krajskému soudu, okresní prokurátor vzal své odvolání dne 13. 10. 
1950 zpět a rozsudek soudu prvního stupně tak nabyl právní moci.

Proti  tomuto rozsudku podal ministr spravedlnosti  podle  § 266 odst. 1 tr. 
ř.  a  podle § 30 odst. 2 zák. č. 119/1990 Sb., ve znění pozdějších předpisů 
stížnost pro porušení zákona ve prospěch obviněného M. Š. s tím, že došlo k 
porušení zákona v jeho neprospěch,  a to  v ustanoveních  § 3 a  258 odst. 2 
zák. č. 119/1873 ř. z. ve vztahu k  ustanovením § 280  a § 284 zák. č. 117/1852 
ř. z.  Ministr spravedlnosti spatřuje pochybení tehdejších orgánů činných v 
trestním řízení zejména v tom, že jednání obviněného, které bylo vyjádřením 
jeho postoje vůči zákroku policejních orgánů proti účastníkům pietního aktu, 
považoval za trestné. K porušení zákona podle ministra spravedlnosti došlo 
nejen v již citovaných ustanoveních tehdejšího trestního řádu a trestního 
zákona, ale i z důvodů uvedených v ustanovení § 1 zák. č. 119/1990 Sb., o 
soudní rehabilitaci, ve znění pozdějších předpisů, neboť rozhodnutí soudu je v 
rozporu s principy demokratické společnosti a podání této stížnosti pro 
porušení zákona tak odůvodňuje i ustanovení § 30 odst. 2 tohoto zákona. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř.  vyslovil, že rozsudkem Okresního 
soudu trestního v Brně ze dne 19. 5. 1950, sp. zn. T XIII 19/49,  byl porušen 
zákon v neprospěch obviněného M. Š. v ustanoveních  § 3 a § 258 odst. 2 tehdy 
platného trestního řádu. Dále navrhl, aby  napadený rozsudek byl podle § 269 
odst. 2 tr. ř.  zrušen, a to včetně všech dalších rozhodnutí, které na něj 
obsahově navazují, pokud vzhledem ke změně, k níž došlo zrušením, pozbyla 
podkladu a dále aby postupoval podle § 270 odst. 1 tr. ř., popř. podle § 271 
odst. 1 tr. ř.  

Nejvyšší soud podle § 267 odst. 3 tr. ř.  přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející. K vadám výroků, které nebyly  stížností pro porušení zákona 
napadeny, Nejvyšší soud  přihlíží, jen pokud by mohly mít vliv na správnost 
výroků, proti nimž byla stížnost pro porušení zákona podána. 

Podle § 279 zák. č. 117/1852 ř. z. přečinu shluknutí se dopustí, kdo proti 
některé z osob v § 68 jmenovaných, když vykonává nějaký vrchnostenský příkaz 
nebo koná svůj úřad nebo službu svou, vybízí více lidí k společné pomoci nebo k 
zprotivení se.  Trestem na to jest tuhé vězení od jednoho do šesti měsíců. 

Podle § 280 zák. č. 117/1852 ř. z.  ve stejný trest upadá ten, kdo takového 
vybídnutí uposlechne a se k vybíziteli připojí pro společnou pomoc nebo 
zprotivení. 

Podle § 284 zák. č. 117/1852 ř. z. kdyby se někdo, vzpíraje se takto, s 
úředníkem nebo se stráží dal do vády nebo hádky, bude potrestán tuhým vězením 
jednoměsíčním, které se má podle okolností nastalých zostřiti.   

Podle § 3 zák. č. 119/1873 ř. z.  všechny úřady činné v trestním řízení mají 
přihlížeti se stejnou péčí k okolnostem vhodným k usvědčení i k obraně 
obviněného a jsou povinni poučiti obviněného  o jeho právech, i když to není 
výslovně předepsáno.

Podle § 258 zák. č. 119/1873 ř. z. při usnášení o rozsudku má soud přihlížeti 
jen k tomu, co se stalo v hlavním přelíčení. Spisů lze použít za důkaz jen 
potud, pokud byly v hlavním líčení přečteny. Soud má důkazní prostředky  
pečlivě a svědomitě  zkoumati co do jejich věrohodnosti a důkazní moci jak 
jednotlivě, tak i v jejich vnitřní souvislosti. O otázce, zda  jest nějakou 
skutečnost pokládati za prokázanou, nerozhodují soudcové podle zákonných 
důkazních pravidel, nýbrž podle svého volného přesvědčení získaného svědomitým 
zkoumáním všech důkazních  prostředků provedených pro i proti.  

Z odůvodnění shora uvedeného odsuzujícího rozsudku vyplývá, že obviněný M. Š. 
se k činům doznal a byl usvědčen, že při shluknutí na náměstí se přidal  k 
davu, který pronásledoval orgán SNB, jenž odváděl zatčenou osobu  při výkonu 
své služby,  a křičel na orgán: „Pusťte ho.“ Takto zúčastnil se zprotivení 
tomuto orgánu. Obviněný se hájil rozčilením a svedením. Jeho jednání podle 
soudu zakládá přečin spoluviny na shluknutí podle § 280 tehdejšího tr. zák. a 
přečin shluknutí podle § 284  tehdejšího tr. zák., jak po stránce objektivní, 
tak i po stránce subjektivní.  V odůvodnění rozsudku, jímž bylo vedle 
obviněného M. Š. odsouzeno ještě dalších 11 obviněných,  je  dále pouze  
konstatováno, že soud vzal na základě trestního oznámení a doznání obviněných 
za prokázaný skutkový děj s popisem situace na shromáždění na náměstí R. a. v 
B. dne 29. 5. 1949. 

Z protokolu o hlavním přelíčení Nejvyšší soud zjistil, že obviněný M. Š. k věci 
vypověděl, že slyšel, jak jemu neznámý mládenec měl velkou rozepři s tajným 
policistou, na kterého křičel, proč jej nepustí k základnímu kameni. Tajný 
policista neznámého mládence upozorňoval, že je to nemožné a vyzýval ho, aby 
místo ihned vyklidil a vzdálil se. Neznámý mladík  přes další opětovné vyzvání 
tajného policisty tak odepřel učinit, a proto byl tajným policistou odváděn, 
čemuž se zdráhal a násilně vzpouzel. Dav kolem zúčastněný provolával různé 
výroky jako „Pusťte ho, to je hanba, nedej se“  a těmito výroky celý dav 
doprovázel tajného policistu, který odváděl zadrženého. Obviněný sám se 
zúčastnil  těchto výkřiků, které byly adresovány na osobu tajného policisty, a 
asi 3x hlasitě vykřikl: „Pusťte ho“. Rovněž se přidal k davu, který utíkal za 
odváděným, když na rohu S. u. byli tajnými policisty zadrženi a vyzváni k 
rozchodu. Poodešli proto kousek dále a aniž by výzvy k rozchodu uposlechli, 
počali procházet B. t. a n. R. a.. Na B. n. se opět přidali k hloučku lidí, 
byli však opět příslušníky SNB rozehnáni. Odešli proto až k budově zemského 
školního výboru v blízkosti tiskárny R., kde byli zadrženi policejními orgány, 
které jejich činnost celý večer pozorovaly, a byli předvedeni na státní 
bezpečnost v B. Obviněný uvedl, že se cítí částečně vinen  tím, že když byl 
vyzván k rozchodu orgány SNB ihned neuposlechl a poodešel jen kousek dále. 

Uvedená výpověď učiněná obviněným M. Š. u hlavního přelíčení, která je  shodná 
s obsahem protokolu sepsaného s ním u Krajského velitelství státní  bezpečnosti 
v B. dne 29. 5. 1949, je v podstatě jediným důkazem proti jeho osobě, který měl 
soud k dispozici. Jakékoli svědectví jiné osoby ohledně jednání obviněného se 
ve spise nenachází, a pokud jde o trestní oznámení, které bylo jako důkaz v 
hlavním přelíčení přečteno, není v něm z hlediska popisu skutku obsaženo nic 
nad to, co již ve své výpovědi uváděl obviněný. Mělo být proto ohledně 
skutkového zjištění i právní kvalifikace jednání obviněného  důsledně vycházeno 
z obsahu výpovědi obviněného, jak ji učinil v hlavním přelíčení, což se ale 
evidentně nestalo. Okresní soud totiž vzal ve vztahu k obviněnému M. Š. za 
prokázané i takové jednání popsané v podané obžalobě, které nevyplývá z žádného 
z provedených důkazů, a které sám obviněný nedoznal.

Trestní právo procesní upravené zákonem č. 119/1873 ř. z. přitom  m.j. 
vycházelo ze zásady obsažené v ustanovení § 3 tohoto zákona, jež se týkala 
zjišťování skutkového stavu věci, která stanovila, že úřady činné v trestním 
řízení mají bráti na zřetel se stejnou pečlivostí okolnosti sloužící k 
usvědčení a k obhájení obviněného. Ustanovení § 258 téhož zákona pak v sobě 
zahrnovalo zásady bezprostřednosti a volného hodnocení důkazů. Výrok soudu o 
vině obviněného kromě jiného musel být jasný a určitý, musel odpovídat zásadám 
logického myšlení a musel obsahovat náležité odůvodnění, z něhož bylo možné 
zjistit, jakou logickou úvahou soud dospěl k závěru o vině obviněného a musel 
se přitom vypořádat i se všemi námitkami obviněného, pokud mohly být pro 
posouzení věci významnými. Těmito zásadami se ale okresní soud zjevně neřídil.

V souvislosti s právní kvalifikací aplikovanou na jednání obviněného je třeba 
poukázat na obsahovou provázanost ustanovení  § 279 a § 280 zák. č. 117/1852 ř. 
z., když první z nich  ve své dikci odkazuje na ustanovení § 68 stejného 
zákona, které však bylo v době jednání obviněného M. Š. zrušeno, a to zák. č. 
231/1948 Sb. s účinností od 24. 10. 1948. Důsledkem zrušení tohoto ustanovení 
zákona pak ale bylo, že nebyly specifikovány osoby, vůči nimž bylo možné se 
výše uvedených přečinů dopustit. Dále je třeba uvést, že obviněný M. Š. nemohl 
svým jednáním naplnit skutkovou podstatu přečinu spoluviny na shluknutí podle 
ustanovení § 280 shora uvedeného zákona, neboť z důkazů nevyplývá, že onen 
neznámý mladík, o němž se obviněný ve své výpovědi zmiňuje, někoho vybízel ke 
společné pomoci nebo zprotivení ani to, že by obviněný takového vybídnutí 
uposlechl  a k vybíziteli se za tím účelem připojil.  

Taktéž právní kvalifikace jednání obviněného M. Š. podle ustanovení § 284 zák. 
č. 117/1852 ř. z., nemůže vzhledem k výpovědi obviněného, jako jedinému 
relevantnímu důkazu  obstát,  neboť obviněný pouze na příslušníka SNB 
pokřikoval slova:  „Pusťte ho“ aniž by se vzpíral a dal se s příslušníkem SNB 
do vády či hádky. Vzhledem k uvedenému  je zřejmé, že v rozsudku použitá právní 
kvalifikace neodpovídala prokazatelně zjištěnému skutkovému stavu věci.  

Vzhledem k obsahu provedených důkazů zastává Nejvyšší soud názor, že  jednání 
obviněného mohlo být nanejvýš kvalifikováno podle  ustanovení § 283 zák. č. 
117/1852 ř. z. Tohoto přečinu se dopustí ten, kdo při shluknutí nějakém, které 
povstalo i z jiné příčiny nežli té, pro kterou se srocení stává zločinem, 
neuposlechne  úředníka nebo stráže, když tito lidu káží, aby se rozešel. Právní 
kvalifikace podle tohoto ustanovení  tehdejšího trestního zákona by odpovídala 
skutkovému stavu zjištěnému z výpovědi obviněného, který doznal, že neuposlechl 
výzvy orgánu SNB, aby místo kde se nacházel opustil.     

S ohledem na uvedené Nejvyšší soud konstatoval, že bývalý Okresní soud trestní 
v Brně se ve svém postupu a meritorním rozhodnutí důsledně neřídil příslušnými 
hmotně právními a procesně právními normami účinnými v době, kdy ve věci 
obviněného  M. Š. rozhodoval.  

Nejvyšší soud proto se zřetelem na všechny shora popsané skutečnosti podle § 
268 odst. 2 tr. ř. vyslovil, že napadeným rozsudkem bývalého Okresního soudu 
trestního v Brně byl porušen zákon v ustanoveních § 3 a § 258 zák. č. 119/1873 
ř. z. a v ustanoveních  § 280 a § 284 zák. č. 117/1852 ř. z. v neprospěch 
obviněného M. Š. Podle § 269 odst. 2 tr. ř. pak zrušil napadený rozsudek v 
části týkající se obviněného M. Š. v celém rozsahu a dále zrušil i všechna 
další obsahově navazující rozhodnutí, pokud vzhledem ke změně, k níž došlo 
zrušením, pozbyla podkladu. 

Pokud jde o argumentaci stěžovatele, v níž poukázal na porušení zákona též z 
důvodů uvedených v § 1 zák. č. 119/1990 Sb., o soudní rehabilitaci, ve znění 
pozdějších předpisů, Nejvyšší soud se s ní neztotožnil. Nelze totiž nevidět, že 
projednávaný skutek byl posuzován podle zák. č. 117/1852 ř. z., jenž byl 
trestní hmotně právní normou platnou m. j.  po celou dobu tzv. I. republiky , 
jež nepochybně byla státem demokratickým. Bylo by tudíž nanejvýš sporné označit 
rozhodnutí soudu opírající se o zmíněnou právní normu za rozporné s principy 
demokratické společnosti.

Podle § 270 odst. 1 tr. ř.  bylo městskému státnímu zástupci v Brně přikázáno,  
aby věc v potřebném rozsahu znovu projednal a rozhodl. Takto bylo rozhodnuto z 
toho důvodu, že skutkový stav nebyl v napadeném rozsudku správně zjištěn a 
postup podle § 271 odst. 1 tr. ř. je proto vyloučen. Pokračování v řízení před 
Městským soudem v Brně by ale bylo neméně problematické, a to s ohledem na 
značný časový odstup od doby spáchání posuzovaného skutku a tím i z hlediska 
potřebného doplňování důkazů, tj. vyhledání osob, které by mohly svými 
výpověďmi pomoci objasnit skutkový stav věci ve vztahu k jednání, jehož se měl  
M. Š. podle podané obžaloby dopustit. Je třeba zdůraznit, že podaná obžaloba 
neobstojí ani z pohledu nyní platného trestního řádu. K tomuto rozhodnutí vede 
i úvaha, že tato trestní věc může být pravomocně skončena v přípravném řízení. 
Městský státní zástupce se totiž  bude muset zabývat i otázkou, zda s ohledem 
na ustanovení § 11 odst. 1 písm. a)  tr. ř. je další trestní stíhání M. Š. 
přípustné, zejména vzhledem k ustanovení čl. VII rozhodnutí prezidenta 
republiky o amnestii ze dne 4. 5. 1953 uveřejněném pod č. 1/1953 Ú. l. V 
souvislosti s případným usnesením o zastavení trestního stíhání z důvodu 
amnestie bude nutné  obviněného poučit ve smyslu ustanovení § 11 odst. 3 tr. ř. 
o jeho právu trvat na projednání věci. V takovém případě, pokud obviněný bude 
na projednání věci trvat, bude nezbytné věc po doplnění dokazování posuzovat 
též podle ustanovení § 16 odst. 1 tr. zák. To jinými slovy znamená řešit 
otázku, zda jednání obviněného M. Š. vůbec zakládá nějakou skutkovou podstatu 
trestného činu podle nyní platného trestního zákona, přičemž rozhodující není 
pojmenování trestného činu, nýbrž materiální obsah jednání pachatele, popř. zda 
naplňuje znaky přestupku podle platného zákona o přestupcích. Podle výsledku 
těchto úvah a zjištění pak bude nutné odpovídajícím způsobem ve věci obviněného 
M. Š. rozhodnout a to, zda je nutné trestní stíhání proti jeho osobě s konečnou 
platností zastavit anebo podat novou obžalobu. 

P o u č e n í :   Proti tomuto rozhodnutí není opravný prostředek přípustný.  

V Brně dne 3. prosince 2002

Předseda senátu: 

JUDr. František Hrabec     
