Soud: Nejvyšší soud

Spisová značka: 4 Tz 78/2003

Datum rozhodnutí: 24.06.2003

Typ rozhodnutí: Rozsudek




4 Tz 78/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             24. června 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného J. N., proti rozsudku Okresního soudu v Přerově ze dne 3. 
7. 2001, sp. zn.  2 T 152/2000 a podle § 268 odst. 2,  § 269 odst. 2  a § 270 
odst. 1 tr. ř. rozhodl   t a k t o :

Pravomocným rozsudkem Okresního soudu v Přerově ze dne 3. 7. 2001, sp. 
zn.           2 T 152/2000,  b y l   p o r u š e n   z á k o n   v ustanovení § 
35 odst. 2, § 36 a § 45a odst. 1 tr. zák. v neprospěch obviněného J. N.

Napadený rozsudek   se   z r u š u j e   ve výroku o trestu.

Zrušují se také všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Přerově   se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Přerově ze dne 3. 7. 2001, sp. zn. 2 T 152/2000, 
byl obviněný J. N. odsouzen pro dva trestné činy neplnění odvodní povinnosti 
podle § 267 odst. 1 tr. zák. a trestný čin zpronevěry podle § 248 odst. 1 tr. 
zák., kterých se dopustil tím, že

1)	dne 6. 10. 1999 v P., poté, co dne 30. 9. 1999 osobně převzal 
povolávací rozkaz brance k odvodnímu řízení, se nedostavil k tomuto odvodnímu 
řízení do areálu L., na ulici B. v P., ačkoliv mu v tom nebránila žádná vážná 
příčina,

2)	dne 10. 1. 2000 v obci P., okres K., neoprávněně prodal L. R. 
motorové vozidlo zn. Škoda 1203,  které mu bylo na základě ústní dohody svěřeno 
jeho majitelem V. M. za účelem provedení opravy, ačkoliv k tomuto úkonu nebyl 
majitelem vozidla zmocněn, čímž způsobil V. M. škodu ve výši cca 3 000,- Kč,

3)	dne 5. 4. 2000 v P., poté, co dne 23. 3. 2000 osobně převzal 
povolávací rozkaz brance k odvodnímu řízení, se nedostavil k tomuto odvodnímu 
řízení do budovy ZŠ P. – P., ačkoliv mu v tom nebránila žádná vážná příčina.

Za to byl obviněnému uložen trest obecně prospěšných prací ve výměře 300 
hodin      a současně bylo rozhodnuto o náhradě škody. Tento rozsudek nabyl 
právní moci dne   4. 7. 2001.

Podle § 266 odst. 1, 2 tr. ř. podal ministr spravedlnosti proti citovanému 
rozsudku Okresního soudu v Přerově stížnost pro porušení zákona ve prospěch 
obviněného J. N. V této vytýká porušení zákona v ustanovení § 2 odst. 5, 6 tr. 
ř. a v ustanovení § 35 odst. 2, § 36 a § 45a odst. 1 tr. zák., k němuž došlo v 
neprospěch obviněného.

Rozsudkem Okresního soudu v Kroměříži ze dne 24. 5. 2001, sp. zn. 1 T 202/2000 
totiž byl J. N. uznán vinným trestným činem podvodu podle § 250 odst. 1, 2 tr. 
zák., jehož se dopustil tím, že dne 31. 3. 2000 v K. vylákal pod záminkou 
obstarání zahraničního vozidla z celního skladu v P. od R. S. částku 2 500,- Kč 
a poté ještě dalších 2 000,-Kč a od P. L. částku 7 500,- Kč, tedy celkem 12 
000,- Kč jako zálohu určenou na nákup vozidel, ač žádná vozidla neměl v P. 
zajištěna, vozidla nezajistil a peníze nevrátil a použil je pro svou potřebu. 
Za toto jednání mu byl uložen trest obecně prospěšných prací ve výměře 300 
hodin. Tento rozsudek nabyl právní moci dne 29. 6. 2001.

Jak vyplývá ze zpráv obsažených v trestním spise Okresního soudu v Přerově sp. 
zn.  2 T 152/2000, ke dni 3. 7. 2001 obviněný nenastoupil k výkonu trestu 
obecně prospěšných prací, který mu byl uložen rozsudkem Okresního soudu v 
Kroměříži ze dne 24. 5. 2001, sp. zn. 1 T 202/2000 a tudíž tento trest ani 
zčásti nevykonal.

Vzhledem k tomu, že s výkonem trestu obecně prospěšných prací, uloženým v 
rozsahu 300 hodin, nebylo ještě započato, Okresní soud v Přerově uložením 
trestu dalších 300 hodin obecně prospěšných prací překročil možnou výměru 400 
hodin, stanovenou ustanovením § 45a odst. 1 tr. zák. ve spojení s ustanovením § 
36 tr. zák.

Dále je zřejmé, že trestné činy neplnění odvodní povinnosti podle § 267 odst. 1 
tr. zák. a zpronevěry podle § 248 odst. 1 tr. zák. byly obviněným spáchány ve 
dnech 6. 10. 1999,10. 1. 2000 a 5. 4. 2000, tedy ještě přede dnem 24. 5. 2001, 
kdy byl vyhlášen rozsudek Okresního soudu v Kroměříži, sp. zn. 1 T 202/2000.  
Je zde tedy vztah souhrnnosti mezi skutky, stíhanými rozsudkem Okresního soudu 
v Přerově ze dne 3. 7. 2001, sp. zn. 2 T 152/2000 a mezi skutkem, stíhaným 
rozsudkem Okresního soudu v Kroměříži ze dne 24. 5. 2001, sp. zn. 1 T 202/2000. 
Okresní soud v Přerově měl tedy svým rozsudkem za trestné činy neplnění odvodní 
povinnosti podle § 267 odst. 1 tr. zák. a zpronevěry podle § 248 odst. 1 tr. 
zák. uložit obviněnému souhrnný trest obecně prospěšných prací za současného 
zrušení výroku o trestu, uloženém rozsudkem Okresního soudu v Kroměříži, což se 
nestalo.

Proto ministr spravedlnosti v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. výše uvedená porušení zákona vyslovil, 
napadený rozsudek Okresního soudu v Přerově podle § 269 odst. 2 tr. ř. zrušil 
ve výroku o trestu a poté postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona byla podána 
důvodně.

Nejprve je však třeba zdůraznit, že k výše citovanému porušení zákona došlo v 
podstatě z objektivních důvodů a nikoli v důsledku nedostatečného postupu 
Okresního soudu v Přerově. Tento soud totiž stěží mohl dne 3. 7. 2001 zjistit, 
že obviněný J. N. byl rozsudkem Okresního soudu v Kroměříži ze dne 24. 5. 2001 
sp. zn. 1 T 202/2000 odsouzen za jinou trestnou činnost, když uvedený rozsudek 
nabyl právní moci až dne  29. 6. 2001 a v době rozhodnutí Okresního soudu v 
Přerově ve věci sp. zn. 2 T 152/2000 jej obviněný J. N. ještě neměl zapsán v 
rejstříku trestů a sám se o tomto svém odsouzení soudu nezmínil.

Proto také Nejvyšší soud nevyslovil porušení zákona v ustanovení § 2 odst. 5, 6 
tr. ř., jak to navrhovala podaná stížnost pro porušení zákona, neboť níže 
konstatovaná pochybení nelze klást dost dobře na vrub vlastního postupu 
Okresního soudu v Přerově při prováděném dokazování a zjišťování skutkového 
stavu věci.

Přesto je neoddiskutovatelnou skutečností, že trestné činnosti, pro níž byl 
obviněný u Okresního soudu v Přerově stíhán, a kterou spáchal ve dnech 6. 10. 
1999, 10. 1. 2000 a 5. 4. 2000,  jakož i trestné činnosti spáchané dne 31. 3. 
2000, za níž byl odsouzen rozsudkem Okresního soudu v Kroměříži ze dne 24. 5. 
2001, sp. zn. 1 T 202/2000, se J. N. dopustil ještě před tím, než byl za její 
část odsouzen trestním příkazem Okresního soudu v Přerově vydaném dne 31. 7. 
2000 pod sp. zn. 2 T 152/2000 a doručeném obviněnému dne 7. 12. 2000. To 
znamená, že v daném případě se jednalo o vícečinný souběh trestných činů a u 
obviněného J. N. tak byly splněny zákonné podmínky pro uložení souhrnného 
trestu podle § 35 odst. 2 tr. zák. a nikoli pro  uložení dvou trestů 
samostatných. Na tomto místě je třeba zdůraznit, že onu pomyslnou hranici, 
která v tomto případě rozděluje trestné činy obviněného spáchané ve vícečinném 
souběhu od těch, na něž by bylo třeba pohlížet jako na recidivu, je právě den, 
kdy byl obviněnému doručen výše citovaný trestní příkaz Okresního soudu v 
Přerově (7. 12. 2000) a nikoli až den, kdy byl vyhlášen rozsudek Okresního 
soudu v Kroměříži sp. zn. 1 T 202/2000 (24. 5. 2001). Na tom nic nemění 
okolnost, že uvedený trestní příkaz byl v důsledku odporu podaného obviněným 
zrušen a věc byla posléze projednána v hlavním líčení a byla rozhodnuta 
rozsudkem.

Dále došlo i k porušení ustanovení § 36 tr. zák. ve spojení s ustanovením § 45a 
odst. 1 tr. zák., neboť v důsledku uložení dvou samostatných trestů obecně 
prospěšných prací, pokaždé ve výměře 300 hodin, aniž z prvního z nich bylo 
cokoli vykonáno, byla překročena nejvyšší dovolená výměra pro tento druh trestu 
(400 hodin), jíž je nutné respektovat i tehdy, je-li obviněnému ukládán trest 
obecně prospěšných prací a předchozí trest tohoto druhu uložený dřívějším 
rozsudkem nebo trestním příkazem dosud nebyl zčásti nebo zcela vykonán.

Nejvyšší soud proto na základě výše konstatovaných poznatků podle § 268 odst. 2 
tr. ř. vyslovil, že napadeným rozsudkem Okresního soudu v Přerově ze dne 3. 7. 
2001, sp. zn. 2 T 152/2000, byl porušen zákon v ustanovení § 35 odst. 2, § 36 a 
§ 45a odst. 1 tr. zák. v neprospěch obviněného, podle § 269 odst. 2 tr. ř. 
tento rozsudek zrušil ve výroku o trestu, jakož zrušil i všechna další 
rozhodnutí na zrušenou část rozsudku obsahově navazující, pokud vzhledem k této 
změně pozbyla podkladu. Poté podle § 270 odst. 1 tr. ř. byla věc přikázána 
Okresnímu soudu v Přerově, aby ji v potřebném rozsahu a v intencích tohoto 
rozsudku Nejvyššího soudu znovu projednal a rozhodl. To znamená, že v novém 
hlavním líčení bude obviněnému J. N. uložen trest při plném respektování 
ustanovení § 35 odst. 2, § 36 a § 45a odst. 1 tr. zák. Okresní soud přitom musí 
mít na paměti, že podle § 273 tr. ř. v novém řízení nemůže dojít ke změně v 
neprospěch obviněného a je povinen se řídit též ustanovením § 270 odst. 4 tr. ř.

Poučení: Proti tomuto rozsudku není opravný prostředek přípustný.

V Brně dne 24. června 2003

Předseda senátu:

JUDr. František Hrabec   

	
