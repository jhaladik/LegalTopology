Soud: Nejvyšší soud

Spisová značka: 22 Cdo 1242/99

Datum rozhodnutí: 20.09.2000

Typ rozhodnutí: ROZSUDEK


Dotčené předpisy: § 150 předpisu č. 40/1964Sb. ve znění do 31.7.1998

Kategorie rozhodnutí: C




22 Cdo 1242/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Františka Baláka a soudců JUDr. Marie Rezkové a JUDr. Jiřího Spáčila, CSc.,  ve 
věci žalobkyně K. O., zastoupené advokátem, proti žalovanému J. K., 
zastoupenému advokátem, o vypořádání bezpodílového spoluvlastnictví, vedené u 
Okresního soudu v Liberci pod sp. zn. 10 C 1368/95, o dovolání žalovaného proti 
rozsudku Krajského soudu v Ústí nad Labem - pobočka v Liberci ze dne 3. února 
1999, čj. 30 Co 748/98-34, takto :

	Rozsudek Krajského soudu v Ústí nad Labem - pobočka v Liberci ze dne 3. 
února 1999, čj. 30 Co 748/98-34, pokud jím byl potvrzen rozsudek soudu prvního 
stupně a rozhodnuto o náhradě nákladů řízení, a rozsudek Okresního soudu v 
Liberci ze dne 3. června 1998, čj. 10 C 1368/95, se zrušují a věc se vrací 
Okresnímu soudu v Liberci  k dalšímu řízení.

O d ů v o d n ě n í :

	Okresní soud v Liberci ze dne 3. června 1998, čj. 10 C 1368/95-22, 
vypořádal bezpodílové spoluvlastnictví účastníků tak, že do výlučného 
vlastnictví každého z účastníků přikázal věci movité v ceně 5 000,- Kč, 
žalobkyni dále přikázal hodnotu členského podílu u Stavebního bytového družstva 
S. v L. ve výši 25 668,- Kč a uložil jí, aby žalovanému na vyrovnání členského 
podílu zaplatila částku 12 834,- Kč. Dále rozhodl o náhradě nákladů řízení a o 
soudním poplatku. Soud prvního stupně vycházel ze zjištění, že manželství 
účastníků bylo rozvedeno rozsudkem Okresního soudu v Liberci ze dne 16. června 
1993, sp. zn. 12 C 364/90, který nabyl právní moci dne 15. července 1993, že k 
dohodě o vypořádání bezpodílového spoluvlastnictví účastníků nedošlo a že do 
bezpodílového spoluvlastnictví patří ty věci movité, které při rovnosti podílů 
účastníků přikázal účastníkům s ohledem na to, který z nich tu kterou věc 
užívá. Pokud jde o hodnotu členského podílu, soud prvního stupně zjistil, že 
účastníkům byl přidělen družstevní byt SBD PS L. ve V., který dne 30. července 
1985 vyměnili za byt SBD S. L. Rozsudkem Okresního soudu v Liberci ve věci sp. 
zn. 11 C 1168/94, který nabyl právní moci dne 18. května 1995, bylo zrušeno 
právo společného nájmu družstevního bytu účastníků, sestávajícího ze tří 
pokojů, kuchyně a příslušenství, v L., O. 619, s tím, že  byt bude nadále jako 
nájemkyně a členka družstva užívat žalobkyně. Žalovanému bylo uloženo, aby  byt 
vyklidil a předal žalobkyni do 15 dnů poté, co mu bude zajištěn náhradní byt. 
Zůstatková hodnota členského podílu k 31. l2. 1993 činila 25.668,- Kč.  Dne 20. 
března 1996 žalobkyně převedla byt na svého otce. K námitce žalovaného, který 
požadoval, aby při vypořádání bezpodílového spoluvlastnictví bylo přihlédnuto k 
tržní hodnotě družstevního bytu, soud prvního stupně uvedl, že se jedná o byt 
družstevní v majetku SBD S. L., žalobkyně se stala toliko jeho nájemkyní, 
žalovaný má v tomto bytě zajištěno právo bydlení do doby přidělení náhradního 
bytu a proto lze vypořádat pouze zůstatkovou hodnotu členského podílu. 

K odvolání žalovaného Krajský soud v Ústí nad Labem - pobočka v Liberci jako 
soud odvolací rozsudkem ze dne 3. února 1999,  čj. 30 Co 748/98-34, rozsudek 
soudu prvního stupně potvrdil, rozhodl o náhradě nákladů odvolacího řízení a 
proti rozsudku připustil dovolání. Odvolací soud považoval skutková zjištění 
soudu prvního stupně za správná a postačující k rozhodnutí ve věci. K námitkám 
žalovaného vzneseným v odvolání uvedl, že i když nájemné za družstevní byt bylo 
stanoveno s přihlédnutím k existenci, výši a úhradám splátek podle úvěrových 
podmínek dlouhodobého investičního úvěru poskytnutého bankou družstvu na 
bytovou výstavbu, nemění to nic na povaze nájemného, jehož placení je nájemcům 
uloženo stanovami družstva (§ 685 odst. 2, § 696 odst. 1 obč. zák.). Z placení 
nájemného nevyplývají členu vůči družstvu žádné jiné nároky, než nárok na 
zajištění řádného užívání bytu (§ 687 odst. 1 obč. zák.). Dlouhodobý investiční 
úvěr na bytovou družstevní výstavbu poskytuje banka družstvu k jeho žádosti. 
Družstevník vůči bance není v právním vztahu a není povinen jí úvěr platit. 
Žalobkyně není vlastnicí bytu, pouze vlastnicí zůstatkové hodnoty členského 
podílu jako výlučná členka po rozhodnutí soudu ve věci sp. zn. 11 C 1168/94. 
Nemůže tedy být obohacena tím, že byl zčásti uhrazen investiční úvěr, 
poskytnutý na výstavbu tohoto bytu.

	Proti rozsudku odvolacího soudu podal žalovaný dovolání z důvodu 
nesprávného právního posouzení věci. V dovolání namítá, že oba soudy vypořádaly 
zůstatkovou hodnotu členského podílu způsobem obvyklým, ale zjevně 
neobjektivním. Podle jeho názoru je možno „hodnotu\" družstevního bytu 
vypořádat čtyřmi způsoby: 1/ způsobem provedeným v dotčeném rozsudku, 2/ 
shodným způsobem s připočtením anuity, tj. s připočtením splátek úvěru, který 
byl poskytnut na výstavbu bytu a který účastníci řízení z finančních prostředků 
tvořících jejich společné jmění za trvání manželství spláceli, 3/ způsobem 
podle § 233 a násl. zák. č. 513/1991 Sb. ve znění pozdějších předpisů, tj. 
určením vypořádacího podílu, a 4/ určením tržní hodnoty „účasti\", to znamená 
určením tržní ceny nájmu s právy souvisejícími. Poukázal na to, že „nájemné\" 
družstevního bytu není nájemným v obvyklém smyslu, ale platbou, která je 
strukturována tak, že platbu tvoří anuita splátek úvěru, tvorba fondu oprav, 
příspěvek na správu družstva a platbu za služby. Způsob vypořádání rozdělením 
účetní hodnoty členského podílu je zjevně nespravedlivý a nerovný, neboť 
jednomu z účastníků je bezúplatně převáděno to, co bylo zaplaceno při splátkách 
úvěru, při tvorbě oprav a pod. Navrhl, aby Nejvyšší soud rozsudek odvolacího 
soudu zrušil a věc vrátil tomuto soudu k dalšímu řízení.

	Žalobkyně se k dovolání nevyjádřila.

	Nejvyšší soud jako soud dovolací po zjištění, že dovolání proti 
rozsudku odvolacího soudu bylo podáno osobou oprávněnou včas a že je přípustné, 
přezkoumal napadený rozsudek podle § 242 odst. 1 a 3 o. s. ř. a dospěl k 
závěru, že dovolání je opodstatněné.

	Dovolatel nenamítá, že v řízení došlo k vadám uvedeným v § 237 odst. 1 
o. s. ř. nebo že řízení je postiženo jinou vadou, která by mohla mít za 
následek nesprávné rozhodnutí ve věci, a ani z obsahu spisu nevyplývá, že by k 
některé z uvedených vad došlo.

	Vzhledem k tomu, že odvolací soud nevymezil právně významné otázky 
výrokem rozhodnutí, je dovolání přípustné pro řešení všech právních otázek, na 
nichž napadené rozhodnutí spočívá a jejichž řešení bylo dovoláním zpochybněno. 
Dovolací soud se proto zabývá dovoláním žalovaného odkazujícím na § 241 odst. 3 
písm. d) o. s. ř. v tom rozsahu, jak jej obsahově vymezil.

	Nesprávným právním posouzením věci je omyl soudu při aplikaci práva na 
zjištěný skutkový stav (skutkové zjištění). O mylnou aplikaci právních předpisů 
se jedná, jestliže soud použil jiný právní předpis, než který měl správně 
použít, nebo aplikoval sice správný právní předpis, ale nesprávně jej vyložil, 
popř. že ze správně zjištěných skutečností vyvodil nesprávné právní závěry.

	S ohledem na již ustálený výklad čl. VIII odst. 2. věty první zákona č. 
91/1998 Sb. Nejvyšším soudem a na to, že bezpodílové spoluvlastnictví účastníků 
zaniklo dne 15. července 1993,  je třeba na daný spor aplikovat ustanovení 
občanského zákoníku o vypořádání bezpodílového spoluvlastnictví manželů ve 
znění před novelou provedenou zákonem č. 91/1998 Sb. 

	Dovolateli lze přisvědčit, vytýká-li odvolacímu soudu, že při 
rozhodování vycházel shodně jako soud prvního stupně z účetní zůstatkové 
hodnoty členského podílu.

	Pojem „členský podíl\" v družstvu je v obchodním zákoníku užit pouze v 
souvislosti s jeho vypořádáním při zániku členství (§ 226 odst. 1 písm. d/ 
obch. zák.). S ohledem na § 260 obch. zák. se jím však rozumí „podíl\" 
definovaný v § 61 odst. 1 obch. zák. - tedy míra účasti člena na čistém 
obchodním jmění družstva. 

	Podle § 233 odst. 1 obch. zák. při zániku členství za trvání družstva 
má dosavadní člen nárok na vypořádací podíl. Vypořádací podíl tedy představuje 
určení majetkové účasti člena družstva v tomto družstvu (pro případ zániku jeho 
členství) a podle § 233 odst. 2 obch. zák. se určí poměrem splaceného členského 
vkladu dosavadního člena násobeného počtem ukončených roků jeho členství k 
souhrnu splacených členských vkladů všech členů násobených ukončenými roky 
jejich členství. Vzhledem k tomu, že pro určení jeho výše je rozhodný stav 
čistého obchodního jmění družstva podle účetní uzávěrky za rok, v němž členství 
zaniklo (§ 233 odst. 3 obch. zák.), je vypořádací podíl odrazem hospodářské 
bilance družstva. Je tedy zřejmé, že nejde o tzv. zůstatkovou hodnotu členského 
podílu v bytovém družstvu, z níž se vycházelo i při vypořádání bezpodílového 
spoluvlastnictví v době před účinností obchodního zákoníku. Tato zůstatková 
hodnota představuje základní členský vklad a peněžité, popř. jiné, plnění člena 
družstva připadající na byt (nebo na místnost nesloužící k bydlení), který byl 
členu družstvem přidělen do užívání, snížené podle doby užívání stavby, v níž 
se nachází byt (místnost nesloužící bydlení) s přihlédnutím k plánované době 
její životnosti. 

Z již uvedeného, je zřejmé, že vypořádací podíl a zůstatková hodnota členského 
podílu jsou zcela rozdílné hodnoty, které se od sebe mohou podstatně lišit. Pro 
řízení o vypořádání bezpodílového spoluvlastnictví manželů nelze tedy vycházet 
ze zůstatkové hodnoty členského podílu, avšak ani z vypořádacího podílu. Je 
tomu tak jednak proto, že v případě zrušení práva společného nájmu družstevního 
bytu, kdy jeden z manželů zůstává nájemcem a členem družstva, nenastávají 
předpoklady pro výplatu vypořádacího podílu - dochází jen k redukci členství, 
jednak a především proto, že nejde o vypořádání vztahu mezi členem družstva a 
družstvem, ale o majetkový vztah mezi členem družstva a třetí osobou při 
nakládání s členskými právy a povinnostmi. Ostatně povinnost družstva vyplatit 
vypořádací podíl nenastupuje ke dni zániku bezpodílového spoluvlastnictví ani 
ke dni zrušení společného členství účastníků v družstvu. Vypořádací podíl tedy 
nepředstavuje hodnotu, která by v době zániku bezpodílového spoluvlastnictví 
tvořila jeho součást.

Podle obchodního zákoníku jsou členská práva a povinnosti spojená s členstvím v 
bytovém družstvu převoditelná, aniž se k jejich převodu vyžaduje souhlas 
družstva (srov. § 230 obch. zák.), a to i za úplatu. Jestliže souhrn práv a 
povinností spojených s členstvím v bytovém družstvu  má majetkovou hodnotu a 
tato majetková hodnota náležející oběma účastníkům připadla výlučně jednomu z 
nich, je nutno tuto majetkovou hodnotu ocenit a vypořádat. Cena členských práv 
a povinností není regulována žádným cenovým předpisem (srov. zákon č. 526/1990 
Sb., o cenách, ve znění pozdějších předpisů, který se podle § 1 odst. 3 
vztahuje i na převody práv, a prováděcí předpisy k tomuto zákonu). Pokud zákon 
č. 151/1997 Sb., o oceňování majetku a o změně některých zákonů, který nabyl 
účinnosti dne l. ledna 1998, v ustanovení § 23 stanoví kriteria pro ocenění 
účasti v družstvech, činí tak pro jiné účely, v tomto předpisu stanovené. V 
případě převodu členských práv a povinností by se tento předpis aplikoval pouze 
pokud by se tak účastníci dohodli (srov. § 1 odst. 1 citovaného zákona). Cena 
se tedy stanoví cenou obvyklou, tj. cenou, kterou by bylo možno za převod 
těchto členských práv a povinností v rozhodné době a místě dosáhnout. Z této 
ceny je třeba vycházet i při vypořádání bezpodílového spoluvlastnictví manželů. 
Jinak by totiž došlo k porušení pravidla stanoveného v § 150 obč. zák. ve znění 
před novelou provedenou zákonem č. 91/1998 Sb., že podíly obou manželů jsou 
stejné, neboť by došlo ke zvýhodnění toto z bývalých manželů, který se stal 
výlučným členem bytového družstva. Není přitom rozhodující, zda v tomto 
okamžiku rozvedený manžel, který se stal výlučným členem bytového družstva, 
hodlá s členskými právy a povinnostmi disponovat. 

	Nadto je třeba ještě uvést, že odvolací soud pochybil i potud, pokud 
pominul, že soud prvního stupně rozhodoval o přikázání („připadnutí\") hodnoty 
členského podílu (žalobkyni). Žalobkyně  se totiž již dříve, a to na základě 
jiného rozsudku soudu prvního stupně v jiném řízení (o zrušení společného nájmu 
družstevního bytu) stala jedinou nájemkyní předmětného bytu a výlučnou členkou 
bytového družstva, tudíž i výlučnou nositelkou členských práv a povinností 
spojených s tímto bytem. Dříve společná členská práva a povinnosti účastníků k 
družstevnímu bytu byla tedy již vypořádána. V řízení o vypořádání bezpodílového 
spoluvlastnictví, v němž je soud vázán předcházejícím rozsudkem o zrušení 
společného nájmu družstevního bytu, se tak již vypořádává, ale nepřikazuje, jen 
hodnota uvedených majetkových práv a povinností. Ve výroku rozsudku o 
vypořádání bezpodílového spoluvlastnictví se tak vypořádání sporné dříve 
společné majetkové hodnoty patřící do tohoto spoluvlastnictví promítne pouze ve 
výroku o částce, kterou je jeden z účastníků povinen zaplatit druhému, aby se 
vyrovnaly hodnoty mezi ně rozdělených aktiv a pasiv (samozřejmě za předpokladu 
rovných podílů), tj. v tzv. výroku o vyrovnání podílů.

	Z uvedeného vyplývá, že právní posouzení věci bylo nesprávné. Dovolací 
soud proto podle § 243b odst. 1 a 2 o. s. ř. zrušil rozsudky soudů obou stupňů, 
poněvadž důvody zrušení rozsudku odvolacího soudu platí i na rozsudek soudu 
prvního stupně, a věc vrátil posledně uvedenému soudu k dalšímu řízení.  

	O náhradě nákladů řízení, včetně nákladů dovolacího řízení, rozhodne 
soud v novém rozhodnutí o věci.

Proti tomuto rozsudku není přípustný opravný prostředek.

V Brně dne 20. září 2000

JUDr. František  B a l á k , v.r.

předseda senátu



