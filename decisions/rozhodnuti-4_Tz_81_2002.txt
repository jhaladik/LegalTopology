Soud: Nejvyšší soud

Spisová značka: 4 Tz 81/2002

Datum rozhodnutí: 06.11.2002

Typ rozhodnutí: Rozsudek




4 Tz 81/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne           6. listopadu 2002 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného Ing. V. Č., proti usnesení Vrchního soudu v Praze ze dne  
30. 4. 2002, sp. zn. 8 To 63/02, v trestní věci vedené u Městského soudu v 
Praze pod sp. zn. 48 T 20/98,  a rozhodl podle § 268 odst. 2, § 269 odst. 2 a § 
270 odst. 1 tr. ř.   t a k t o :

Usnesením Vrchního soudu v Praze ze dne 30. 4. 2002, sp. zn. 8 To 63/02  b y 
l   p o r u š e n   z á k o n  v ustanovení § 148 odst. 1 písm. b) tr. ř. v 
neprospěch obviněného Ing. V. Č.

Toto usnesení   s e   z r u š u j e . Zrušují se také všechna další rozhodnutí 
na zrušené usnesení  obsahově navazující, pokud vzhledem ke změně, k níž došlo 
zrušením, pozbyla podkladu.

Vrchnímu soudu v Praze  s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Obviněný Ing. V. Č. byl rozsudkem Městského soudu v Praze ze dne 26. 5. 2000, 
sp. zn. 48 T 20/98, ve spojení s usnesením Vrchního soudu v Praze ze dne 24. 
10. 2000, sp. zn.  7 To 127/2000, pravomocně uznán vinným pokusem trestného 
činu vraždy podle § 8 odst. 1 k § 219 odst. 1 tr. zák. a byl mu uložen trest a 
povinnost k náhradě škody. 

Dne 22. 2. 2002 uplatnila ustanovená obhájkyně obviněného JUDr. I. H. u 
Městského soudu v Praze nárok na odměnu a náhradu hotových výdajů, který jí 
vznikl v důsledku obhajoby obviněného v předmětné trestní věci.Usnesením vyšší 
soudní úřednice Městského soudu v Praze ze dne 15. 3. 2002, sp. zn. 48 T 20/98, 
bylo podle § 151 odst. 3 tr. ř. rozhodnuto o přiznání odměny a náhrady hotových 
výdajů ustanovené obhájkyni obviněného Ing. V. Č., JUDr. I. H., v celkové výši 
45 450,- Kč. Na základě stížnosti obviněného Ing. V. Č., vyjadřující v obecné 
rovině jeho nesouhlas s tím, že rozhodnutí podle § 151 odst. 3 tr. ř. bylo 
vůbec vydáno a odmítavý postoj obviněného k následné náhradě těchto nákladů 
trestního řízení státu, ve věci jednal Vrchní soud v Praze, který v neveřejném 
zasedání rozhodl usnesením  ze dne 30. 4. 2002 pod sp. zn. 8 To 63/02 tak, že 
stížnost obviněného zamítl podle § 148 odst. 1 písm. b) tr. ř. jako opožděně 
podanou.

Proti tomuto usnesení Vrchního soudu v Praze podal ministr spravedlnosti podle 
§ 266 odst. 1 tr. ř. stížnost pro porušení zákona ve prospěch obviněného. V 
postupu vrchního soudu vytýká porušení zákona v ustanoveních § 148 odst. 1 
písm. b), § 143 odst. 1 a § 60 odst. 3  tr. ř., když tento nerespektoval, že 
třetí den lhůty k podání stížnosti obviněným připadl na pondělí 1. 4. 2002, což 
byl den pracovního klidu. Posledním dnem lhůty k podání stížnosti v tomto 
případě tak byl následující den 2. 4. 2002, kdy byla stížnost obviněným podána. 
Není tudíž pravdou, že by stížnost obviněného byla podána opožděna, jak k tomu 
nesprávně dospěl Vrchní soud v Praze ve svém rozhodnutí.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vytýkané porušení zákona vyslovil, 
podle § 269 odst. 2 tr. ř. napadené usnesení zrušil, a to včetně všech 
případných navazujících rozhodnutí, která pozbyla touto změnou podkladu a poté 
aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona je 
důvodná.Podle § 148 odst. 1 písm. b) tr. ř. nadřízený orgán zamítne stížnost, 
byla-li podána opožděně, osobou neoprávněnou, osobou, která se jí výslovně 
vzdala nebo která znovu podala stížnost, kterou již předtím výslovně vzala 
zpět.Podle § 143 odst. 1 tr. ř. se stížnost podává u orgánu, proti jehož 
usnesení stížnost směřuje, a to do tří dnů od oznámení usnesení (§ 137 tr. 
řádu), jestliže se usnesení oznamuje jak obviněnému, tak i jeho zákonnému 
zástupci nebo obhájci, běží lhůta od toho oznámení, které bylo podáno 
nejpozději.

Podle § 60 odst. 3 tr. ř. připadne-li konec lhůty na den pracovního klidu nebo 
pracovního volna, pokládá se za poslední den lhůty nejbližší příští pracovní 
den.

Z odůvodnění usnesení stížnostního soudu vyplynulo, že Vrchní soud v Praze 
dospěl k závěru, že stížnost byla podána opožděně, neboť obviněný převzal 
usnesení soudu prvního stupně dne 29. 3. 2002, přičemž opravný prostředek byl 
ve výkonu trestu odnětí svobody předán k odeslání až dne 2. 4. 2002. V daném 
případě ale třídenní lhůta k podání stížnosti uplynula dnem 1. 4. 2002.

Z předloženého spisu je skutečně patrno, že usnesení Městského soudu v Praze 
vydané podle § 151 odst. 3 tr. ř. bylo obviněnému doručeno ve V. ve V. v pátek 
dne        29. 3. 2002 a stížnost proti tomuto usnesení obviněný podal ve 
smyslu § 60 odst. 4 písm. d) tr. ř. u orgánů vězeňské služby dne 2. 4. 2002. 
Třetí den lhůty k podání stížnosti do tohoto usnesení sice připadl na pondělí 
1. 4. 2002, ale stížnostní soud zřejmě přehlédl, že se jednalo o Velikonoční 
pondělí, tedy den, který patří mezi ostatní svátky podle § 2 zák. č. 245/2000 
Sb., o státních svátcích, o významných dnech a o dnech pracovního klidu a jako 
takový je tento den zahrnut mezi dny pracovního klidu podle §  3 citovaného 
zákona. S ohledem na ustanovení § 60 odst. 3 tr. ř. tak za poslední den lhůty k 
podání stížnosti v tomto konkrétním případě měl být považován až následující 
den, tedy 2. 4. 2002, kdy byla stížnost také podána. Je tedy zřejmé, že pokud 
stížnostní soud zamítl stížnost obviněného Ing. V. Č. jako opožděně podanou, 
porušil v jeho neprospěch zákon v ustanovení § 148 odst. 1 písm. b) tr. ř.

Nejvyšší soud proto podle § 268 odst. 2 tr. ř. toto porušení zákona vyslovil, 
podle  § 269 odst. 2 tr. ř. napadené usnesení Vrchního soudu v Praze zrušil, a 
to včetně všech dalších obsahově navazujících rozhodnutí, která touto změnou 
pozbyla podkladu a podle § 270 odst. 1 tr. ř. věc přikázal Vrchnímu soudu v 
Praze, aby ji v potřebném rozsahu znovu projednal  a rozhodl. To v konkrétním 
případě znamená, že bude muset důvodnost stížnosti obviněného Ing. V. Č., 
podanou proti usnesení vyšší soudní úřednice Městského soudu v Praze ze dne 15. 
3. 2002, sp. zn. 48 T 20/98, přezkoumat ve smyslu § 147 odst. 1 písm. a), b) 
tr. ř.  a o této rozhodnout.

Poučení: Proti tomuto rozhodnutí není opravný prostředek přípustný.

V Brně dne 6. listopadu  2002

Předseda senátu:

JUDr. František Hrabec 

	
