Soud: Nejvyšší soud

Spisová značka: 22 Cdo 2106/2009

Datum rozhodnutí: 03.05.2011

Typ rozhodnutí: ROZSUDEK


Heslo: Příslušenství věci, Vlastnictví

Dotčené předpisy: § 132 obč. zák., § 120 odst. 1 obč. zák.

Kategorie rozhodnutí: B




22 Cdo 2106/2009


ROZSUDEK

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců JUDr. Františka Baláka a Mgr. Michala Králíka, Ph.D., 
ve věci žalobců: a) Ing. V. H., b) J. H., zastoupených JUDr. Milanem Švábem, 
advokátem se sídlem ve Svitavách, náměstí Míru 48, a c) M. M., zastoupeného 
JUDr. Radomilem Mackem, advokátem se sídlem v Lanškrouně, náměstí J. M. Marků 
92, proti žalovaným: 1) B. H., 2) H. H., 3) M. H., zastoupeným JUDr. Zdeňkou 
Flídrovou, advokátkou se sídlem v Litomyšli, Rektora Stříteského 187, 4) J. M., 
5) M. S., 6) Z. M., a 7) J. Š., žalované 5) až 7) zastoupené zmocněncem J. M., 
bytem v K. 172, o určení podílového spoluvlastnictví, vedené u Okresního soudu 
ve Svitavách pod sp. zn. 9 C 969/2004, o dovolání žalobce c) proti rozsudku 
Krajského soudu v Hradci Králové - pobočka v Pardubicích  ze dne 15. ledna 
2009, č. j. 22 Co 375/2008-389, takto:

I. Rozsudek Krajského soudu v Hradci Králové - pobočka v Pardubicích ze dne 15. 
ledna 2009, č. j. 22 Co 375/2008-389, v části výroku, ve které byl rozsudek 
soudu prvního stupně změněn tak, že byla zamítnuta žaloba na určení, že „c) 
žalobce vlastní ideální 2/3 betonového bazénu  vystavěného na pozemkové parcele 
p. č. 340/1 zapsané na LV č. 341 pro obec a katastrální území L. u 
Katastrálního úřadu pro Pardubický kraj, katastrální pracoviště S.“, a ve 
výroku o náhradě nákladů řízení a odvolacího řízení mezi žalobcem c) a 
žalovanými, jakož i mezi žalobcem c) a Českou republikou, se ruší a věc se v 
tomto rozsahu vrací tomuto soudu k dalšímu řízení.

II. Dovolání se v části směřující proti výroku pod bodem I. rozsudku Krajského 
soudu v Hradci Králové - pobočka v Pardubicích  ze dne 15. ledna 2009, č. j. 22 
Co 375/2008-389, a proti výrokům, kterými bylo rozhodnuto ve vztahu mezi 
žalobci a) a b) a žalovanými,  odmítá.


O d ů v o d n ě n í:

	Žalobci se domáhali, aby soud určil, že jsou spoluvlastníky níže 
uvedených staveb, které pro sebe vybudovali na pozemcích ve spoluvlastnictví 
všech účastníků.

	Okresní soud ve Svitavách („soud prvního stupně“) rozsudkem ze dne 24. 
června 2008, č. j. 9 C 969/2004-337, výrokem pod bodem I. určil, „že a) žalobce 
a b) žalobkyně vlastní ve společném jmění manželů ideální 1/3 a c) žalobce 
ideální 2/3 betonového bazénu vystavěného na pozemkové parcele p. č. 340/1 
zapsané na LV č. 341 pro obec a katastrální území Li. u Katastrálního úřadu pro 
Pardubický kraj, katastrální pracoviště S.“, výrokem pod bodem II. zamítl 
žalobu „v části, ve které se žalobci domáhali určení, že a) žalobce a b) 
žalobkyně vlastní ve společném jmění manželů ideální 1/3 a c) žalobce ideální 
2/3 budovy vystavěné na stavební parcele p. č. 452 zapsaná na LV č. 341 pro 
obec a katastrální území L. u Katastrálního úřadu pro Pardubický kraj, 
katastrální pracoviště S., v níž se nachází v prvním nadzemním podlaží 
autodílna a ve druhém nadzemním podlaží truhlářská dílna“ a výrokem pod body 
III. až V. rozhodl o nákladech řízení.

	Soud prvního stupně zjistil, že obě stavby, tedy betonový bazén a tzv. 
dvorní stavbu, tj. autodílnu a truhlářskou dílnu, žalobci vybudovali na 
pozemcích náležejících k bytovému domu čp. 396, které jsou ve spoluvlastnictví 
všech účastníků, a to ze svých prostředků, svými náklady, svojí prací a s 
úmyslem „mít je pro sebe“. Konstatoval stavebně technické, účelové a provozní 
propojení dvorní stavby s bytovým domem, který je rovněž ve spoluvlastnictví 
všech účastníků. Uzavřel, že se tato stavba stala součástí věci hlavní, tedy 
bytového domu, a spoluvlastnické vztahy k oběma objektům tedy musí být totožné. 
Bazén je podle něj příslušenstvím (§ 120 občanského zákoníku – dále jen „obč. 
zák.“) a podléhá jinému právnímu režimu než pozemek, do kterého byl zabudován. 
Uzavřel, že spoluvlastníky bazénu jsou žalobci jako jeho stavitelé a investoři. 

 	Krajský soud v Hradci Králové - pobočka v Pardubicích jako soud 
odvolací k odvolání žalobců a), b), c) a žalovaných 1), 2), 3) rozsudkem ze dne 
15. ledna 2009, č. j. 22 Co 375/2008-389, rozhodl výrokem pod bodem I. tak, že 
„rozsudek okresního soudu se ve výroku pod bodem II potvrzuje, avšak v tomto 
správném znění: Žaloba v části, ve které se žalobci domáhali určení, že a) 
žalobce a b) žalobkyně vlastní ve společném jmění manželů ideální 1/3 a c) 
žalobce ideální 2/3 budovy vystavěné na stavební parcele p. č. 453 zapsané na 
LV č. 341 pro obec a katastrální území L. u Katastrálního úřadu pro Pardubický 
kraj, katastrální pracoviště S., v níž se nachází v prvním nadzemním podlaží 
autodílna a ve druhém nadzemním podlaží truhlářská dílna, se zamítá“. Výrokem 
pod bodem II. rozhodl tak, že se „rozsudek okresního soudu ve výrocích pod body 
I, III až V mění takto: Žaloba o určení, že a) žalobce a b) žalobkyně vlastní 
ve společném jmění manželů ideální 1/3 a c) žalobce ideální 2/3 betonového 
bazénu  vystavěného na pozemkové parcele p. č. 340/1 zapsané na LV č. 341 pro 
obec a katastrální území L. u Katastrálního úřadu pro Pardubický kraj, 
katastrální pracoviště S., se zamítá“; dále změnil rozsudek soudu prvního 
stupně ve výroku o nákladech řízení. Výrokem pod bodem III. rozhodl o nákladech 
odvolacího řízení.

Odvolací soud se ztotožnil se skutkovým zjištěním soudu prvního stupně. Pokud 
jde o tzv. dvorní stavbu, shledal správným i jeho právní závěr. Ohledně bazénu 
konstatoval, že skutkový základ zjištěný soudem prvního stupně si žádá odlišné 
hmotně právní posouzení věci. Soud prvního stupně správně zjistil, že betonový 
bazén zapuštěný do pozemku je nemovitou stavbou ve smyslu občanskoprávních 
předpisů, a proto není ve smyslu § 120 odst. 2 obč. zák. součástí pozemku; 
dovodil tedy, že má charakter příslušenství. Odvolací soud k tomu však uvádí, 
že příslušenství věci je pojmově vymezeno tak, že existuje vedle věci hlavní a 
dále, že ač má charakter samostatné věci, je s hlavní věcí funkčně svázáno 
hospodářským účelem; kromě toho má s hlavní věcí společného vlastníka, který 
toto příslušenství určil k trvalému užívání s hlavní věcí. Proto veden 
zjištěním, že bazén byl užíván účastníky řízení, resp. spoluvlastníky a dalšími 
uživateli obytného domu a k němu přiléhajícího pozemku, konstatoval, že byl 
trvale a funkčně spojen společným hospodářským účelem s věcí hlavní. Proto 
uzavřel, že na bazén nutno hledět jako na příslušenství bytového domu, 
eventuálně samotného pozemku, a je tak ve spoluvlastnictví účastníků. 

Proti rozsudku odvolacího soudu, a to „do všech jeho rozsudečných výroků“ 
podává žalobce c) dovolání, jehož přípustnost opírá jednak o § 237 odst. 1 
písm. c) občanského soudního řádu („o. s. ř.“), jednak o § 237 odst. 1 písm. a) 
o. s. ř.; uplatňuje dovolací důvod uvedený v § 241a odst. 2 písm. b) o. s. ř. 
Podle něj  „zásadní otázkou pro toto řízení“ bylo posouzení obou staveb z 
hlediska § 120 obč. zák., tedy zda jde o samostatné věci v právním smyslu, či o 
součásti věci hlavní. Otázku „zásadního právního významu“ řešenou v dovolacím 
řízení spatřuje v právním zhodnocení charakteru obou staveb na základě důkazů 
ve věci provedených; v této souvislosti namítá, že odvolací soud § 120 obč. 
zák. nesprávně na daný skutkový stav aplikoval. 

Dovolatel poukazuje na rozhodnutí Nejvyššího soudu sp. zn. 25 Cdo 770/98 řešící 
kritéria „vzájemné sounáležitosti“ a „míry oddělitelnosti“, z nichž vycházel v 
daném případě i odvolací soud, který dospěl k závěru o vzájemné sounáležitosti 
mezi bytovým domem a touto stavbou vybudovanou k hospodářským účelům vlastníků 
a uživatelů bytového domu a otázku samostatné existence těchto staveb posoudil 
tak, že jejich oddělením by došlo ke znehodnocení věci hlavní, tj. bytového 
domu a snížení jeho hodnoty. Dovolatel s úvahami soudů polemizuje a předestírá 
vlastní názor na vztah domu a dvorní budovy; má za to, že jde o dvě samostatné 
stavby.

Dovolatel nesouhlasí ani se  závěry odvolacího soudu, pokud jde o stavbu 
bazénu. Uvádí, že příslušenství věci zásadně sdílí právní osud s věcí hlavní; 
charakteristické je to, že mají společného vlastníka. Nelze však současně 
přehlédnout, že příslušenství  je rovněž samostatnou věcí v právním smyslu. 
Dodává, že u nově vytvořené stavby, která je samostatnou věcí ve smyslu 
občanského práva ve smyslu § 119 odst. 2 obč. zák., platí, že není-li mezi 
účastníky dohodnuto jinak, že jejím vlastníkem se stává stavebník (viz rozsudek 
Nejvyššího soudu sp. zn. 22 Cdo 1174/2001), přičemž není rozhodné, komu bylo 
adresováno rozhodnutí o stavebním povolení. Poukazuje i na rozhodnutí 
Nejvyššího soudu sp. zn. 22 Cdo 261/2006, z něhož plyne, že nabyl-li někdo 
vlastnictví k určité věci, nezmění se její vlastnictví pouhou skutečností, že 
začne sloužit jinému vlastníku jiné věci jako příslušenství. V době realizace 
stavby byli všichni žalobci spoluvlastníky bytového domu – žalobci a) a b) jsou 
jimi nadále – a v tomto směru tedy není důvod pro pochybnosti o charakteru 
bazénu jako příslušenství věci hlavní. Pokud by však všichni žalobci pozbyli 
vlastnictví k věci hlavní, nelze v intencích rozhodnutí Nejvyššího soudu sp. 
zn. 22 Cdo 261/2006 uzavřít, že jednou nabyté vlastnictví se mění pouze tím, že 
věc začnou jako příslušenství užívat jiné osoby, v daném případě žalovaní. 
Jestliže odvolací soud v odůvodnění svého rozsudku usuzoval na absenci 
výslovného projevu vůle účastníků pokud jde o vyloučení zásady, že 
příslušenství náleží vždy vlastníku věci hlavní, pak mu nutno vytknout, že z 
důkazů provedených v řízení nic takového nevyplývá.

Žalovaní se k dovolání žalobce c) nevyjádřili.

Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů; užití nového ustanovení § 243c odst. 2 tím 
není dotčeno.

Dovolací soud proto při projednání dovolání postupoval podle občanského 
soudního řádu ve znění účinném před jeho novelizací provedenou zákonem č. 
7/2009 Sb.

Nejvyšší soud   po zjištění, že dovolání je přípustné podle § 237 odst. 1   
písm. c) o. s. ř., že je uplatněn dovolací důvod upravený v § 241a odst. 2 
písm. b) o. s. ř.  a že jsou splněny i další náležitosti dovolání a podmínky 
dovolacího  řízení (zejména § 240 odst. 1, § 241 o. s. ř.), napadené rozhodnutí 
přezkoumal a zjistil, že dovolání je částečně důvodné, částečně nepřípustné.

V dané věci nejsou žalobci v postavení nerozlučných společníků, neboť v řízení 
nejde o taková společná práva a povinnosti, že by se rozsudek musel vztahovat 
na všechny účastníky, kteří vystupují na jedné straně (§ 91 odst. 2 o. s. ř.). 
V řízení o určení spoluvlastnického práva více žalobců k věci  jedná každý z 
žalujících sám za sebe (§ 91 odst. 1 o. s. ř), a jde o tak o samostatné 
společenství. Protože dovolání podal jen žalobce c), je předmětem dovolacího 
řízení jen ta část výroku odvolacího soudu, ve které bylo rozhodnuto o jeho 
spoluvlastnickém právu; zbývající část rozsudku odvolacího soudu nemohla být 
jeho  dovoláním dotčena. Žalobci a) a b) tak nejsou účastníky dovolacího řízení 
a dovolatel nebyl oprávněn podat dovolání proti těm částem výroku rozsudku 
odvolacího soudu, kterými bylo rozhodnuto ve vztahu mezi těmito žalobci a 
žalovanými.

Rozsudek odvolacího soudu v části týkající se určení spoluvlastnického práva k 
budově vystavěné na stavební parcele p. č. 452 je rozhodnutím potvrzujícím; oba 
soudy považovaly tuto budovu za nesamostatnou součást jiné budovy. Do úvahy by 
připadala přípustnost dovolání jen podle § 237 odst. 1 písm. c) o. s. ř., tedy 
v případě, že by dovolací soud dospěl k závěru, že napadené rozhodnutí má ve 
věci samé po právní stránce zásadní význam. Rozhodnutí odvolacího soudu  má po 
právní stránce zásadní význam zejména tehdy, řeší-li právní otázku, která v  
rozhodování dovolacího soudu  dosud nebyla vyřešena  nebo která  je  
odvolacími   soudy  nebo  dovolacím  soudem  rozhodována rozdílně, nebo řeší-li 
právní otázku v rozporu s hmotným právem (§ 237 odst. 3 o. s. ř.). Napadený 
rozsudek  však takovým rozhodnutím není.

Dovolání proti rozhodnutí v části týkající se „budovy“ spočívá v polemice se 
zjištěním, že sporná budova se stala součástí jiné nemovitosti, a nemá tak 
charakter samostatné věci. Jde o individuální posouzení určité situace, které 
nemůže založit zásadní význam ve smyslu uvedeného ustanovení. Dovolací soud 
opětovně konstatoval, že posouzení toho, zda jde o samostatnou věc či o její 
součást vyplývá z úvahy soudu, která vychází z kritérií uvedených v zákoně. 
Dovolací soud může úvahu soudů, učiněnou ohledně součásti věci v nalézacím 
řízení, přezkoumávat jen z toho hlediska, zda v nalézacím řízení byla vzata do 
úvahy zákonná kritéria a zda nejde o úvahu zjevně nepřiměřenou (viz např. 
rozsudek Nejvyššího soudu ze dne 19. června 2001, sp. zn. 22 Cdo 2250/99, 
Soubor civilních rozhodnutí a stanovisek Nejvyššího soudu č. C 574, usnesení 
Nejvyššího soudu ze dne 1. října 2009, sp. zn. 22 Cdo 5113/2007,  Soubor 
civilních rozhodnutí a stanovisek Nejvyššího soudu č. C 7761). V dané věci tu 
není nic, co by umožnilo konstatovat zásadní význam napadeného rozhodnutí a 
přípustnost dovolání; soudy svou úvahu řádně odůvodnily a není zjevně 
nepřiměřená.

Dovolání v této části, jakož i pokud se týká rozhodnutí ve vztahu mezi žalobci 
a) a b) a žalovanými, tak není přípustné; dovolací soud je proto podle § 243b 
odst. 5 věty první a § 218 písm. c) o. s. ř. odmítl. 

Dovolání směřující proti  části II. rozsudku odvolacího soudu, týkající se 
spoluvlastnického práva k  ideálním 2/3 betonového bazénu vystavěného na 
pozemkové parcele p. č. 340/1, je přípustné [§ 237 odst. 1 písm. a) o. s. ř.] a 
je i důvodné.

Vlastnictví věci lze nabýt kupní, darovací nebo jinou smlouvou, děděním, 
rozhodnutím státního orgánu nebo na základě jiných skutečností stanovených 
zákonem (§ 132 odst. 1 obč. zák.). 

Vlastnictví k nově zhotovené stavbě nabývá ten, kdo stavbu uskutečnil s (právně 
relevantně projeveným) úmyslem mít ji pro sebe (stavebník). Při posouzení 
vlastnických a jiných právních vztahů ke stavbě vzniklé společnou činností více 
osob je třeba vycházet z obsahu dohody uzavřené mezi těmito osobami. Taková 
dohoda, která nemusí být písemná, založí spoluvlastnictví, jen je-li z jejího 
obsahu zřejmé, že účastníci dohody chtěli založit spoluvlastnický vztah. Pokud 
stavbu provádí více osob, které o vlastnictví k nové stavbě neuzavřely žádnou 
dohodu, přičemž z okolností věci není zřejmé, že mělo jít o stavbu ve 
vlastnictví jen některých z těchto osob, stavebníky jsou všechny tyto osoby, 
které se stávají podílovými spoluvlastníky stavby (rozsudek Nejvyššího soudu ze 
dne 5. 11. 2002, sp. zn. 22 Cdo 1174/2001, Soudní rozhledy č. 2/2003).

Příslušenstvím věci jsou věci, které náleží vlastníku věci hlavní a jsou jím 
určeny k tomu, aby byly s hlavní věcí trvale užívány (§ 120 odst. 1 obč. zák.). 

Nabyl-li někdo vlastnictví k určité věci, nezmění se její vlastnictví pouhou 
skutečností, že začne sloužit jinému vlastníku jiné věci jako její 
„příslušenství“. Z § 121 odst. 1 obč. zák., podle kterého příslušenstvím věci 
jsou věci, které náležejí vlastníku věci hlavní a jsou jím určeny k tomu, aby 
byly s hlavní věcí trvale užívány, vyplývá, že příslušenstvím věci ve smyslu 
tohoto ustanovení nemůže být věc, která vlastníku věci hlavní nenáleží 
(rozsudek Nejvyššího soudu ze dne 2. listopadu 2006, sp. zn. 22 Cdo 261/2006, 
Soudní rozhledy č. 3/2007).

Věc, tvořící příslušenství, je samostatným předmětem právních vztahů a její 
právní osudy mohou být odlišné od osudů věci hlavní. Aby se věc stala 
příslušenstvím, je zapotřebí splnění dvou podmínek: musí náležet vlastníku věci 
hlavní a současně musí být tímto vlastníkem určena  k tomu, aby byla s hlavní 
věcí trvale užívána.V případě, že je nově vytvořena samostatná věc, nestačí k 
tomu, aby se stala příslušenstvím jiné (hlavní) věci jen to, že je s ní trvale 
užívána, ale je třeba, aby již od svého vzniku patřila vlastníku věci hlavní. 
To, že je věc užívána s jinou věcí, a dokonce je k tomu určena jejím 
vlastníkem, ještě neznamená, že se stává příslušenstvím, není-li vlastník obou 
věcí totožný. Jde-li o věc v podílovém spoluvlastnictví, musí být totožný okruh 
spoluvlastníků. Jinak by totiž skutečnost, že jde o příslušenství, zcela 
ztratila smysl (v případě, že by spoluvlastníci „hlavní“ věci uvedli, že ji 
převádějí „s příslušenstvím“, nemohlo by to mít za následek převod vlastnictví 
k „příslušenství“, jestliže by okruh jeho spoluvlastníků byl jiný)

Jinak řečeno, okolnost, že věc je trvala užívána spolu  s jinou věcí a slouží k 
jejímu lepšímu využití nemůže mít vliv na vlastnické právo k této věci, a to 
ani za předpokladu, že by v případě, že by tyto věci patřily témuž vlastníku, 
šlo o věc hlavní a příslušenství. To platí i tehdy, jestliže zhotovitel věci ji 
budoval v úmyslu užívat ji společně s jinou věcí, jejímž (výlučným) vlastníkem 
však nebyl (resp. byl-li okruh spoluvlastníků obou věcí jiný). O tom, kdo je 
vlastníkem nově zhotovené věci, tak nerozhoduje její užívání s jinou věcí, ale 
způsob jejího vzniku; její určení jako příslušenství jiné věci je již 
druhotné.  

V projednávaném případě tak nebyl důvod neposoudit vznik vlastnického práva k 
nově zhotovené věci – bazénu – podle pravidel vytyčených v citovaném rozsudku 
Nejvyššího soudu ze dne 5. 11. 2002, sp. zn. 22 Cdo 1174/2001. Protože odvolací 
soud postupoval jinak, spočívá jeho rozsudek na nesprávném právním posouzení 
věci ve smyslu § 241a odst. 2 písm. b) o. s. ř. 

Z uvedeného je zřejmé, že dovolání je důvodné. Proto nezbylo, než  rozhodnutí 
odvolacího soudu v části, týkající se určení spoluvlastnického práva žalobce c) 
k bazénu zrušit a věc v tomto rozsahu vrátit tomuto soudu k dalšímu řízení (§ 
243b odst. 2, 3 o. s. ř.).


Proti tomuto rozhodnutí není opravný prostředek přípustný. 

V Brně dne 3. května 2011
                                                                                
                                                                                
                                                                                
                                                                    
JUDr. Jiří Spáčil, CSc., v. r.
předseda senátu



