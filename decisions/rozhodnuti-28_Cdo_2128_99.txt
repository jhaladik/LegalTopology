Soud: Nejvyšší soud

Spisová značka: 28 Cdo 2128/99

Datum rozhodnutí: 22.02.2001

Typ rozhodnutí: Rozsudek


Kategorie rozhodnutí: C




28 Cdo 2128/99

ČESKÁ REPUBLIKA

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedkyně JUDr.Julie Muránské a 
soudců JUDr.Josefa Rakovského a JUDr. Milana Pokorného,CSc. o dovolání N. U., 
zastoupené advokátkou, proti rozsudku Městského soudu v Praze ze dne 31.března 
1999, sp.zn. 23 Co 6/99, vydanému v právní věci vedené u Obvodního soudu pro 
Prahu 8 pod sp.zn. 12 C 133/92 ( žalobkyně N. U. proti žalované Č. P. - H., 
státní podnik, o uzavření dohody o vydání věci ), t a k t o :

I. Zrušuje se rozsudek Městského soudu v Praze z 31.3.1999, sp.zn. 23 Co 6/99 i 
rozsudek Obvodního soudu pro Prahu 8 z 21. září 1998, č.j. 12 C 133/92-190.

II. Věc se vrací Obvodnímu soudu pro Prahu 8 k dalšímu řízení.

O d ů v o d n ě n í :

Žalobkyně se domáhala žalobou, podanou u soudu 25.3.1992 ( v průběhu řízení 
upravovanou ), aby žalovanému bylo uloženo uzavřít s ní dohodu o vydání 
nemovitosti - pozemku parc.č.403 s továrnou, čp.148, domu čp. 168 a zahradou 
parc.č.407 v katastrálním území P.-K. Uvedla, že nemovitosti patřily jejímu 
strýci Z. E., který byl prohlášen za mrtvého ke dni 30.11.1942. Je jedinou 
oprávněnou osobou k vydání jedné ideální poloviny těchto nemovitosti, které 
přešly na stát znárodněním v rozporu s tehdy platnými právními předpisy, neboť 
nemovitosti byly znárodněny dřív než byla ukončena restituce podle zákona č.
128/1946 Sb.(proto stát nemovitosti získal bez právního důvodu.

Žalovaný státní podnik ponechal rozhodnutí na úvaze soudu.

Obvodní soud pro Prahu 8 rozsudkem ze dne 21.září 1998, č.j. 12 C 133/92-190, 
zamítl žalobu, kterou se žalobkyně domáhala, aby soud uložil žalovanému 
uzavření dohody o vydání jedné ideální poloviny nemovitosti zapsaných na listě 
vlastnictví č.24 pro Obec P. a katastrální území K., a to pozemku parc.č.407/2 
s veškerým příslušenstvím. Žádnému z účastníku řízení nebylo přiznáno právo na 
náhradu nákladů řízení.

Soud prvního stupně před vydáním uvedeného rozsudku doplnil dokazování v 
intencích usnesení Městského soudu v Praze z 20.března 1998, sp.zn. 35 Co 
261/97, kterým byl zrušen jeho dřívější rozsudek o zamítnutí žaloby žalobkyně 
ze dne 27.2.1997, č.j. 12 C 133/92-128, zhodnotil účastníky předložené listinné 
důkazy a zjistil, že původními vlastníky pozemků parc.č.403 a č.404 v P.-K. 
byli R. a F. E. každý jednou ideální čtvrtinou a Z. E. z jedné poloviny. V roku 
1943 přešlo vlastnické právo k těmto pozemkům na bývalou Německou říší. Z. E. 
byl prohlášen za mrtvého dnem 30.11.1942. Dekretem č.5/1945 Sb.byly prohlášeny 
za neplatné majetkové převody, pokud byly uzavřeny po 29.září 1938 pod tlakem 
okupace nebo rasové, či politické perzekuce, ale nárok na vrácení takto 
odňatého majetku musel být uplatněn podle zákona č.128/1946 Sb. Restituce byla 
v daném případě uplatněna jen ohledně majetku patřícího R. a F. E. (tedy 
ohledně 1/2) a nikoli ohledně majetku patřícího Z. E.( jeho vlastnické právo 
nebylo obnoveno podle dekretu č.5/1945 Sb., ani podle zákona č.128/1946 Sb. 
Znárodnění bylo provedeno v souladu s tehdy platnými právními předpisy. Z. E. 
zemřel 30.11.1942 a v dědickém řízení dědickou přihlášku sice žalobkyně podala, 
ale neprokázala svůj příbuzenský vztah, takže v prosinci 1954 byla odmítnuta 
její dědická přihláška( žalobu k prokázaní svého dědického práva nepodala. Není 
proto po Z. E. dědičkou, není jeho právním nástupcem, tedy ani oprávněnou 
osobou, které by příslušel nárok podle ustanovení § 4 odst.1 zákona č.128/1946 
Sb. a proto ani nemůže být oprávněnou osobou podle ustanovení § 3 odst.2 zákona 
č.87/1991 Sb. ( ve znění zákona č.116/1994 Sb). Z těchto důvodů se soud prvního 
stupně již nezabýval dalšími zákonnými předpoklady zejména tím, zda jsou 
splněny podmínky uvedené v ustanovení § 6 odst.1 písm.k) zákona č.87/1991 Sb., 
tedy zda znárodnění bylo vykonáno v rozporu s tehdy platnými předpisy, a žalobu 
žalobkyně zamítl. 

K odvolání žalobkyně Městský soud v Praze rozsudkem ze dne 31.března 1999, 
sp.zn. 23 Co 6/99, potvrdil rozsudek Obvodního soudu pro Prahu 8 ze dne 21.září 
1998 č.j. 12 C 133/92-190, jímž byla opětovně zamítnuta žaloba žalobkyně, 
nepřiznal účastníkům právo na náhradu nákladů odvolacího řízení a zamítl návrh 
na připuštění dovolání proti svému rozsudku. 

 V odůvodnění svého rozhodnutí odvolací soud poukázal na to, že podle jeho 
dřívějšího zrušovacího usnesení se soud prvního stupně měl v dalším řízení 
zabývat otázkou oprávněnosti nároku žalobkyně ve vztahu k části pozemku původní 
parcely č.407, a to z toho hlediska, zda je žalobkyně oprávněnou osobou a zda 
byly splněny podmínky uvedené v ustanovení § 6 odst.1 písm.k) zákona č.87/1991 
Sb. Zástupkyně žalobkyně v řízení sdělila, že důkazní návrhy nemá, ale navrhla 
soudu provést geometrický oddělovací plán ohledně části uvedeného pozemku. 
Protože odvolací soud považoval skutková zjištění soudu prvního stupně za 
správná a úplná, která mu sloužila jako dostatečný podklad pro jeho rozhodnutí, 
rozsudek soudu prvního stupně jako věcně správný potvrdil. Uvedl, že otázku, 
kterou měl soud vyřešit, tj., zda je žalobkyně oprávněnou osobou a zda došlo k 
přechodu věci na stát podle ustanovení § 6 odst.1 písm.k) zákona č.87/1991 Sb. 
již soud prvního stupně vyřešil ve svém předchozím rozhodnutí ze dne 27.2.1997. 
Ani podle názoru odvolacího soudu se žalobkyni nepodařilo prokázat, že by k 
přechodu věci na stát došlo podle výše citovaného ustanovení. Odvolací soud 
uváděl dále, že se žalobkyně původně domáhala vydání věci na základě odmítnutí 
dědictví, v dědickém řízení učiněného v tísní ( § 6 odst.1 písm.h/ zákona č.
87/1991 Sb.) o čemž se vedlo v řízení podrobné dokazování, ale soudy obou 
stupňů došly k závěru, že tato podmínka u žalobkyně není splněna. Odvolací soud 
poukázal také na odlišné postavení oprávněných osob v daném případě. V řízení 
vyšlo najevo, že žalobkyně je se zřetelem k ustanovení § 3 odst.4 písm.e) 
zákona č.87/1991 Sb. oprávněnou osobou, protože byla dítětem sourozence osoby, 
jejíž věc přešla na stát( nebyla však splněna podmínka, že k přechodu věci na 
stát došlo ve smyslu ustanovení § 6 odst.1 písm.k) zákona č.87/1991 Sb.,tj, že 
šlo o znárodnění vykonané v rozporu s tehdy platnými předpisy. V této 
souvislosti shodně se soudem prvního stupně odvolací soud vyslovil, že z výměru 
Ministerstva průmyslu ze dne 13.10.1949 č.j. 153916/49-2, vyplývá, že majetek 
byl znárodněn zestátněním podle vyhlášky Ministerstva průmyslu ze dne 
27.12.1945 č.118/1946 Úředního listu I( podnik Č. s. akciová společnost byl 
začleněn do národního podniku Č. K.-D. Spolu s podnikem Č. s., a.s., byly dnem 
27.10.1949 znárodněny zestátněním podle ustanovení § 4 odst.2 dekretu č. 
100/1945 Sb.( ve znění čl.II.zákona č.114/1948) nemovitosti zapsané ve vložce č.
167 pozemkové knihy pro katastrální území K., patřící R. G. E. 1/4, F. A. E. z 
1/4 a z 1/2 připsané bývalé Německé říši, a to 1/ stavební parcela č.403 s 
domem čp. 168 (tovární budovou), 2/ stavební parcela č.404 s tovární budovou č.
168( dále byly znárodněny nemovitosti zapsané ve vložce č.158 pozemkové knihy 
pro k.ú.K., připsané vlastnicky L. S. z 1/2 a bývalé Německé říši z 1/2. Dále 
byl znárodněn pozemek parc.č. 407-zahrada. Tyto nemovitosti parc.č.403, a 407 a 
převážná část nemovitosti parc. č.404 sloužily k provozování znárodňovaného 
podniku. Původními vlastníky těchto parcel byli R. a F. E., každý po 1/4, a Z. 
E. z jedné poloviny. Restituce podle zákona č.128/1946 Sb. byla provedena, 
pouze ve vztahu k majetku R. a F. E. a nikoli k ideální polovině nemovitosti 
náležejíce Z. E. Znárodněn byl i podíl 1/2 nemovitosti patřící původně Z. E. 
Žalobkyně spatřovala podmínky podle ustanovení § 6 odst.1 písm.k) zákona č.
87/1991 Sb. v tom, že došlo k znárodnění v rozporu s předpisy, když 1/2 
nemovitosti pro bývalou Německou říši měla být konfiskována podle dekretu č.
5/1945 Sb. a následně měla být vrácena původnímu vlastníku a tedy měla být 
znárodněna 1/2 vlastnici Z. E. a nikoli Německé říši. Odvolací soud však měl za 
to, že znárodnění nebylo v rozporu s dekretem prezidenta republiky č.100/1945 
Sb., protože znárodnění se mohlo týkat i majetků, který nepatřil vlastníku 
znárodňovaného podniku. K majetku Z. E. totiž nebyla podána restituční žádost, 
proto nemohla restituce ani proběhnout.

Zamítnut byl odvolacím soudem návrh žalobkyně na připuštění dovolání, protože 
tento soud své rozhodnutí nepovažoval za rozhodnutí zásadního právního významu, 
když v něm byla řešena problematika vyplývající jen ze skutkových zjištění a z 
důkazných tvrzení účastníků. 

Rozsudek odvolacího soudu byl doručen advokátce, která žalobkyni v řízení 
zastupovala, dne 20.5.1999 a dovolání žalobkyně bylo podáno na poště k doručení 
Obvodnímu soudu pro Prahu 4 dne 21.6.1999, tedy ve lhůtě uvedené v ustanovení § 
240 odst.1 občanského soudního řádu ( ve znění před novelizací zákonem č.
30/2000 Sb.)

Dovolatelka navrhovala, aby rozsudek odvolacího soudu byl zrušen a aby mu věc 
byla vrácena k dalšímu řízení. Byla přesvědčena, že řízení spočívá na 
nesprávném právním posouzení věci ( § 241 odst.3 písm.d/ o.s.ř.), když odvolací 
soud dospěl k závěru, že nebyla dědičkou po Z. E., ani jeho právním nástupcem a 
ani oprávněnou osobou podle § 3 odst.4 zákona č.87/1991 Sb. ( ve znění zákona č.
116/1994 Sb.). Namítala, že odvolací soud nesprávně posoudil znárodnění, na 
základě něhož přešel majetek do vlastnictví státu. Podle odvolacího soudu tento 
postup nebyl v rozporu s dekretem prezidenta republiky č.100/1945 Sb.(ve znění 
zákona č.114/1948 Sb.), s poukazem na to, že se znárodnění mohlo týkat i 
majetku, který nepatřil vlastníku znárodňovaného podniku, protože převážná část 
těchto nemovitosti sloužila provozu znárodňovaného podniku. S tím však 
dovolatelka nesouhlasila a uváděla, že to v řízení nebylo prokázáno, a že také 
výměr o znárodnění nebyl podepsán příslušným ministrem, takže byl od počátku 
neplatný. Vytýkala odvolacímu soudu, že nesprávně posoudil tuto otázku, když 
měl za to, že znárodnění bylo provedeno v souladu s tehdy platnými předpisy. 
Dále také vytýkala odvolacímu soudu, že ve svém rozhodnutí uváděl, že pokládal 
za nadbytečné, aby byly provedeny další důkazy, i když se soud prvního stupně 
ve svém rozhodnutí podrobně nezabýval okolnostmi přechodu nemovitosti, 
uvedených v žalobě, na stát.

Při posuzování tohoto dovolání vycházel dovolací soud z ustanovení dvanácté 
části, hlavy první, bodu 17 zákona č.30/2000 Sb., podle něhož dovolání proti 
rozhodnutím odvolacího soudu, vydaným přede dnem účinnosti citovaného zákona 
nebo vydaným po řízení provedeném podle dosavadních právních předpisů, se 
projednají a rozhodne se o nich podle dosavadních právních předpisů (tj. 
zejména podle občanského soudního řádu /zákona č.99/1963 Sb./ ve znění před 
novelizaci zákonem č.30/2000 Sb.).

Podle ustanovení § 239 odst.2 občanského soudního řádu nevyhoví-li odvolací 
soud návrhu na vyslovení přípustnosti dovolání, který byl učiněn nejpozději 
před vyhlášením potvrzujícího rozsudku, je dovolání podané tímto účastníkem 
přípustné, jestliže dovolací soud dospěje k závěru, že napadané rozhodnutí 
odvolacího soudu má po právní stránce zásadní význam.

Za rozhodnutí "po právní stránce zásadního významu" je nutno považovat ( jak 
bylo vyloženo v usnesení Ústavního soudu ČR z 23.8.1995, III. ÚS 181/95, 
uveřejněném pod č.19 ve svazku 4, Sbírky nálezů a usnesení Ústavního soudu ČR) 
zejména ta rozhodnutí, která se odchylují od ustálené judikatury nebo přinášejí 
judikaturu novou, a to s možným dopadem na rozhodování soudů v obdobných 
případech.

Dovolatelka navrhla v odvolacím řízení pro případ potvrzujícího rozsudku soudu 
prvního stupně, připustit dovolání neboť zásadní význam rozhodnutí spatřovala v 
nesprávném právním posouzení uplatněného nároku, když se soud nezabýval dalšími 
předpoklady podle ustanovení § 6 odst.1 písm.k) zákona č.87/1991 Sb., tedy tím, 
zda znárodnění bylo vykonané v rozporu s tehdy platnými předpisy, takže 
nesprávně posoudil znárodnění na základě něhož přešel majetek do vlastnictví 
státu. Dovolatelka měla za to, že soud nesprávně uváděl, že znárodnění se mohlo 
týkat i majetku, který nepatřil vlastníku znárodňovaného majetku, a také 
nevyvodil žádné závěry z toho, že výměr o znárodnění nebyl podepsán ministrem. 
Měla proto dovolatelka za to, že je zde dán dovolací důvod podle ustanovení § 
241 odst.3 písm.d) o.s.ř.

Nesprávné právní posouzení věci může spočívat budˇv tom, že soud použije na 
projednávanou právní věc nesprávný právní předpis nebo že si použitý právní 
předpis nesprávně vyloží ( viz k tomu z rozhodnutí uveřejněného pod č.3 /1998 
Sbírky soudních rozhodnutí a stanovisek text na str.13/45/).

 V daném případě odvolací soud zamítl návrh žalobkyně na připuštění dovolání 
proti svému rozhodnutí, neboť nepovažoval své rozhodnutí za rozhodnutí 
zásadního právního významu, když se v něm řešila jen problematika vyplývající 
ze skutkových zjištění a z důkazných tvrzení účastníků. Bylo tedy třeba se 
zabývat, zda z hlediska právního posouzení věci byly právní závěry odvolacího 
soudu v souladu s právními závěry, obsaženými např. v uveřejněné judikatuře ve 
Sbírce soudních rozhodnutí a stanovisek, vydávané Nejvyšším soudem, popřípadě v 
nálezech či usneseních Ústavního soudu ČR.

V rozhodnutí uveřejněném pod č. 43/1995 Sbírky soudních rozhodnutí a stanovisek 
bylo zdůrazněno, že byl-li rozsah znárodnění podle dekretu č.100/1945 Sb. určen 
až zákonem č.114/1948 Sb., který byl vydán 28.4.1948, potom v takovém případě 
došlo k přechodu věci na stát až po 25.2.1948 a lze tedy návrh na vydání věci 
posoudit podle ustanovení zákona č.87/1991 Sb.

V nálezu Ústavního soudu ČR z 28.4.1994, III ÚS 114/93, uveřejněném pod č.23 ve 
svazku 1 Sbírky nálezů a usnesení Ústavního soudu ČR, bylo zdůrazněno, že u 
výměrů, jimiž byl vymezen rozsah znárodnění nelze připustit, aby tento akt, 
který měl být vydán ministrem vlády, byl vydán někým, kdo byl k jeho vydání jen 
zmocněn (pověřen). Podle právního závěru Ústavního soudu ČR nelze totiž osobu 
ministra a jeho ústavní a politickou odpovědnost zaměňovat za jeho úřad, tedy 
za ministerstvo, případně za ministru podřízeného úředníka bez ústavní 
odpovědnosti.

V daném případě uvedl soud prvního stupně v rozsudku z 21.9.1998 (sp.zn. 12 C 
133/92 Obvodního soudu pro Prahu 8), že se "dále nezabýval dalšími předpoklady 
uplatněného návrhu, a to zejména zda byly splněny podmínky podle ustanovení § 6 
odst.1 písm.k) zákona č.87/1991 Sb., tedy znárodnění vykonané v rozporu s tehdy 
platnými předpisy". Odvolací soud pak ve svém rozsudku z 13.3.1999 ( sp.zn. 23 
Co 6/99 Městského soudu v Praze) uvedl pouze, že podle názoru odvolacího soudu 
"se žalobkyni nepodařilo prokázat, že k přechodu věci na stát došlo podle 
ustanovení § 6 odst.1 písm.k) zákona č.87/1991 Sb.". K otázce, zda výměr 
Ministerstva průmyslu z 13.10.1999, č.j. 153916/49-V-IV-2 (založený v ověřené 
kopii na čl.108 spisu Obvodního soudu pro Prahu 8 sp.zn. 12 C 133/92) splňoval 
potřebnou náležitost spočívající v tom, kým byl tento výměr podepsán ( jak na 
touto skutečnost upozorňuje shora citovaný nález Ústavního soudu ČR z 
28.4.19994, III. ÚS 114/93), se odvolací soud nezabýval, takže je nepokládal za 
rozhodnou.

Tím se odvolací soud svým rozhodnutím ovšem odchýlil od ustálené judikatury ( 
viz shora již rovněž citovaný nález Ústavního soudu ČR z 23.8.1995, III. ÚS 
181/95), odvíjející se při aplikaci o výkladu ustanovení § 6 odst.1 písm.k) 
zákona č.87/1991 Sb. právě od právního závěru Ústavního soudu ČR, zdůrazňující 
skutečnost, že výměry jímž byl vymezen rozsah znárodnění musely být vzhledem k 
ústavní odpovědnosti ministrů podepsány výslovně jimi, což zatím zřejmě u 
výměru Ministerstva průmyslu z 13.10.1949, č.j. 153916/49-V-IV-2, splněno 
nebylo.

Musel tedy dovolací soud dospět k závěru, že rozhodnutí odvolacího soudu, 
odchylující se od ustálené judikatury, má po právní stránce zásadní význam, 
takže dovolání dovolatelky bylo třeba posoudit jako přípustné. Zároveň dovolací 
soud musel z důvodu shora uvedených přisvědčit názoru dovolatelky, že tu je dán 
dovolací důvod podle ustanovení § 241 odst.3 písm.d) občanského soudního řádu, 
že totiž rozhodnutí odvolacího soudu spočívá co do aplikace a výkladu 
ustanovení § 6 odst.1 písm.k) zákona č.87/1991 Sb. na nesprávném právním 
posouzení věci.

Přikročil proto dovolací soud ke zrušení rozsudku odvolacího soudu podle 
ustanovení § 243b odst.1 a 5 občanského soudního řádu ( ve znění před 
novelizací zákonem č.30/2000 Sb).

Protože důvody, pro které byl zrušen rozsudek odvolacího soudu platí i na 
rozsudek soudu prvního stupně, zrušil dovolací soud i tento rozsudek a věc mu 
vrátil k dalšímu řízení ( § 243b odst.2 o.s.ř. ve znění před novelizaci zákonem 
č.30/2000 Sb.).

V dalším řízení bude soud prvního stupně vázán právním názorem dovolacího soudu 
( § 243d odst.1, věta druhá, občanského soudního řádu v již citovaném znění). V 
tomto dalším řízení rozhodne soud prvního stupně i o dosavadních nákladech 
řízení, včetně řízení odvolacího a dovolacího ( § 243d odst.1, věta třetí, 
o.s.ř. v již citovaném znění).

Proti tomuto rozsudku není přípustný opravný prostředek .

 V Brně dne 22.února 2001 

JUDr. Julie M u r á n s k á, v.r.

předsedkyně senátu

Za správnost vyhotovení: Ivana Svobodová

