Soud: Nejvyšší soud

Spisová značka: 4 Tz 52/2003

Datum rozhodnutí: 06.05.2003

Typ rozhodnutí: Rozsudek




4 Tz 52/2003

ČESKÁ REPUBLIKA

R O Z S U D E K 

J M É N E M R E P U B L I K Y

	

Nejvyšší soud České republiky projednal ve veřejném zasedání konaném dne 6. 
května 2003 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného M. O., proti usnesení Krajského 
soudu v Brně ze dne 30. října 2002, čj. 5 To 429/2002-184, a rozhodl podle § 
268 odst. 2 tr. ř., takto:

	

Usnesením Krajského soudu v Brně ze dne 30. října 2002, čj. 5 To 429/2002-184, 
byl porušen zákon v ustanoveních § 254 odst. 1 a § 259 odst. 1 tr. ř., ve 
prospěch obviněného M. O.

	 

O d ů v o d n ě n í :

Městské státní zastupitelství v Brně podalo dne 16. 11. 1999 u Městského soudu 
v Brně obžalobu na obviněného M. O., která mu kladla za vinu spáchání trestného 
činu ublížení na zdraví podle § 221 odst. 1 tr. zák. a trestného činu 
výtržnictví podle § 202 odst. 1 tr. zák. Uvedeného jednání se měl obviněný 
dopustit dne 2. 7. 1998 kolem 18.30 hod. v B. na ul. V., v pivnici V., kdy 
bezdůvodně fyzicky napadl poškozeného J. A., a to tak, že mu nejprve vylil na 
hlavu pivo a poté jej udeřil nejméně jedenkrát pěstí do obličeje, čímž mu 
způsobil zlomeninu nosních kůstek s posunem a lehký otřes mozku, což si 
vyžádalo léčení s pracovní neschopností do 14. 7. 1998 a citelné omezení v 
obvyklém způsobu života po dobu 7-10 dnů.

Samosoudce Městského soudu v Brně usnesením ze dne 29. 11. 1999, čj. 9 T 
130/99?38, podle § 314c odst. 1 písm. c) tr. ř. vrátil věc státnímu zástupci k 
došetření. Proti tomuto usnesení podal státní zástupce dne 23. 12. 1999 
prostřednictvím Městského soudu v Brně stížnost, kterou Krajský soud v Brně 
usnesením ze dne 22. února 2000, čj. 5 To 56/2000-51, podle § 148 odst. 1 písm. 
c) tr. ř. zamítl. Státní zástupce Městského státního zastupitelství v Brně 
podal poté dne 17. 10. 2000 u Městského soudu v Brně na obviněného M. O. novou 
obžalobu, o níž však samosoudce tohoto soudu usnesením ze dne 25. 10. 2000, čj. 
9 T 92/2000-68, znovu rozhodl podle § 314c odst. 1 písm. c) tr. ř. tak, že se 
věc vrací státnímu zástupci k došetření. Usnesením Krajského soudu v Brně ze 
dne 19. března 2001, čj. 5 To 71/2001-85, byla stížnost státního zástupce 
Městského státního zastupitelství v Brně proti citovanému rozhodnutí rovněž 
zamítnuta. 

Na základě opětovně podané obžaloby Městského státního zastupitelství v Brně ze 
dne 25. července 2001, čj. 5 Zt 2867/98-59, byl rozsudkem Městského soudu v 
Brně ze dne 28. března 2002, čj. 9 T 64/2001-152, obviněný M. O. uznán vinným 
trestným činem ublížení na zdraví podle § 221 odst. 1 tr. zák. a trestným činem 
výtržnictví podle § 202 odst. 1 tr. zák., za což mu byl uložen podle § 221 
odst. 1 tr. zák. za použití § 35 odst. 2 tr. zák. souhrnný trest odnětí svobody 
v trvání 6 měsíců s podmíněným odkladem na zkušební dobu v trvání 2,5 roku. 
Dále mu byl uložen podle § 49 odst. 1 a § 50 odst. 1 tr. zák. trest zákazu 
činnosti spočívající v zákazu řízení motorových vozidel všeho druhu na dobu 7 
let. Současně byl zrušen výrok o trestu z trestního příkazu Městského soudu v 
Brně ze dne 4. 10. 1999, čj. 2 T 177/99-21, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu.

Městský státní zástupce podal dne 7. 5. 2002 v neprospěch obviněného M. O. 
odvolání do výroku o trestu tohoto rozsudku, ve kterém namítá, že pokud byl 
trestním příkazem, jehož výrok o trestu byl podle § 35 odst. 2 tr. zák. v rámci 
uložení souhrnného trestu zrušen, uložen obviněnému trest nepodmíněný, souhrnný 
trest k takovému odsouzení může být pouze trestem nepodmíněným. Podmíněný trest 
tak nemůže být uložen, neboť jakýkoliv trest podmíněně uložený je mírnější, než 
trest nepodmíněný. Nehraje přitom roli, že obviněný nepodmíněný trest v trvání 
šesti týdnů již vykonal.

Usnesením Krajského soudu v Brně ze dne 30. října 2002, čj. 5 To 429/2002-184, 
byl podle § 258 odst. 1 písm. d), odst. 2 tr. ř. zrušen shora uvedený napadený 
rozsudek ve výroku o trestu a podle § 259 odst. 1 tr. ř. byla věc vrácena soudu 
I. stupně. V odůvodnění svého rozhodnutí Krajský soud v Brně uvedl, že podle § 
35 odst. 2, věty třetí, tr. zák. souhrnný trest nesmí být mírnější než trest, 
uložený rozsudkem dřívějším. Z toho důvodu sebekratší trest odnětí svobody, 
který je uložen jako nepodmíněný tak, jak se stalo trestním příkazem Městského 
soudu v Brně ze dne 4. 10. 1999, čj. 2 T 177/99-21 je přísnější, než trest 
odnětí svobody, byť delšího trvání, avšak podmíněně odložený, jak rozhodl v 
napadeném rozsudku soud I. stupně. Městský soud v Brně tak nejen porušil zákon 
stran ukládání souhrnného trestu podle ustanovení § 35 odst. 2 tr. zák., ale 
otázku trestu navíc řešil, aniž měl všechny podklady potřebné pro rozhodnutí 
stran volby jednotlivých druhů a výměry trestu, a proto si měl Městský soud v 
Brně v tomto směru vyžádat aktualizovanou zprávu o pověsti obžalovaného z místa 
bydliště. Soudu I. stupně zároveň vytýká, že chyběla i zpráva o jeho chování z 
jeho současného a také dřívějšího pracoviště, která by objasnila délku 
pracovního poměru, jeho chování na pracovišti, pracovní morálku a důvod proč 
byl pracovní poměr ukončen.

Proti pravomocnému usnesení Krajského soudu v Brně ze dne 30. října 2002, čj. 5 
To 429/2002-184, podal ministr spravedlnosti České republiky stížnost pro 
porušení zákona ve prospěch obviněného M. O. Podle názoru stěžovatele Krajskému 
soudu v Brně nic nebránilo, aby v rámci studia spisového materiálu a plánování 
veřejného zasedání si vyžádal příslušné zprávy od organizací, které jsou v 
odůvodnění usnesení výslovně uvedeny. Tím, že Krajský soud v Brně si tyto 
zprávy sám neopatřil a po zrušení rozsudku vrátil věc soudu I. stupně, aby 
znovu nařídil hlavní líčení a v jeho rámci provedl důkaz jen několika 
listinami, došlo ke zjevnému porušení ustanovení § 259 odst. 1 tr. ř. ve znění 
novely č. 265/2001 Sb., jejímž účelem bylo mimo jiné i zrychlit průběh 
trestního řízení. Závěrem stížnosti pro porušení zákona ministr spravedlnosti 
navrhl, aby Nejvyšší soud vyslovil podle § 268 odst. 2 tr. ř., že usnesením 
Krajského soudu v Brně ze dne 30. října 2002, čj. 5 To 429/2002-184, byl 
porušen zákon v neprospěch obviněného M. O. v ustanovení § 259 odst. 1 a v 
ustanovení § 2 odst. 4 tr. ř., aby podle § 269 odst. 2 tr. ř. napadené usnesení 
zrušil a dále postupoval podle § 270 odst. 1 nebo § 271 odst. 1 tr. ř.

Státní zástupce Nejvyššího státního zastupitelství přítomný na veřejném 
zasedání se s podanou stížností pro porušení zákona plně neztotožnil, zejména 
pokud byla formulována tak, že je podána ve prospěch obviněného. Navrhl proto, 
aby bylo užito jen tzv. akademického výroku o porušení zákona. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 4 tr. ř. jestliže tento zákon nestanoví něco jiného, postupují 
orgány činné v trestním řízení z úřední povinnosti. Trestní věci musí 
projednávat co nejrychleji a s plným šetřením práv a svobod zaručených Listinou 
základních práv a svobod a mezinárodními smlouvami o lidských právech a 
základních svobodách, jimiž je Česká republika vázána.

Podle § 254 odst. 1 tr. ř. nezamítne-li nebo neodmítne-li odvolací soud 
odvolání podle § 253, přezkoumá zákonnost a odůvodněnost jen těch oddělitelných 
výroků rozsudku, proti nimž bylo podáno odvolání, i správnost postupu řízení, 
které jim předcházelo, a to z hlediska vytýkaných vad. K vadám, které nejsou 
odvoláním vytýkány, odvolací soud přihlíží, jen pokud mají vliv na správnost 
výroků, proti nimž bylo podáno odvolání.

Podle § 259 odst. 1 tr. ř. je-li po zrušení napadeného rozsudku nebo některé 
jeho části nutno učinit ve věci rozhodnutí nové, může odvolací soud věc vrátit 
soudu prvního stupně, jen jestliže nelze vadu odstranit ve veřejném zasedání, 
zejména jsou-li skutková zjištění tak nedostatečná, že je nutno hlavní líčení 
opakovat nebo provádět rozsáhlé a obtížně proveditelné doplnění dokazování.

V souvislosti s aplikací a interpretací těchto ustanovení je třeba uvést, že 
novelou trestního řádu provedenou zákonem č. 265/2001 Sb., došlo ke změně 
koncepce odvolacího řízení, která se projevuje ve způsobu vyřizování věci 
odvolacím soudem přechodem od principu kasačního s omezenými prvky apelace k 
principu výrazně apelačnímu s prvky kasace. Důvodem pro tuto změnu je snaha o 
zvýšení rychlosti a efektivnosti trestního řízení jako celku a odstranění 
některých prvků, které více působily jako \"souboj\" jednotlivých instancí o 
prosazení vlastního názoru, konkrétně neustálé vracení věci soudu prvního 
stupně a opakované podávání odvolání do nového prvostupňového rozhodnutí. 
Odvolací soud má proto podle nové úpravy zásadně sám doplnit řízení důkazy 
potřebnými k tomu, aby mohl o odvolání rozhodnout, s výjimkou pokud by šlo o 
rozsáhlé a obtížně proveditelné dokazování, které by znamenalo nahrazování 
činnosti soudu prvního stupně. Vrácení věci zvolí odvolací soud jen jako krajní 
možnost a toliko za předpokladu, že zjištěné vady nelze odstranit ve veřejném 
zasedání. Kasace by tedy pro provedení důkazů nutných k věcně správnému 
rozhodnutí o odvolání měla přicházet v úvahu jen tehdy, jestliže důkazy 
provedené před soudem prvního stupně nedávají vůbec dostatečný obraz o 
skutkovém stavu případu nebo nové důkazy navrhované stranami by mohly zcela 
změnit zjištěný skutkový stav věci. I v případech, kdy zákon umožní věc vrátit 
soudu prvního stupně, musí odvolací soud zvážit účelnost takového postupu, 
zejména s ohledem na rozsah nezbytného doplnění dokazování.

V daném případě podle názoru Nejvyššího soudu Krajskému soudu v Brně nic 
nebránilo v tom, aby si sám obstaral aktuální zprávy o pověsti obviněného M. O. 
z místa bydliště a zprávy od jeho dřívějšího a současného zaměstnavatele.

Vzhledem k výše uvedeným skutečnostem lze konstatovat, že usnesením Krajského 
soudu v Brně ze dne 30. října 2002, čj. 5 To 429/2002-184, pokud vrátil tuto 
trestní věc soudu I. stupně, byl porušen zákon v ustanovení § 259 odst. 1 tr. 
ř., a to ve prospěch obviněného M. O., neboť vrácení věci zpět do stadia řízení 
před prvostupňovým soudem je pro obviněného nepochybně příznivější, než kdyby 
Krajský soud rozhodl sám rozsudkem, který by byl ve věci konečný. Přes uvedené 
skutečnosti ministr spravedlnosti formuloval podanou stížnost pro porušení 
zákona tak, že ji podává ve prospěch obviněného M. O. (na základě toho též 
navrhoval zrušení napadeného rozhodnutí a další postup podle § 270 odst. 1, 
případně podle § 271 odst. 1 tr. ř.), aniž by tuto skutečnost blíže odůvodnil. 
Krajský soud v Brně napadeným usnesením porušil zákon i tím, že při 
přezkoumávání zákonnosti a odůvodněnosti napadeného rozsudku podle ustanovení § 
254 odst. 1 tr. ř. nebyl důsledný a po zjištění, že dosud shromážděné důkazy 
nebudou postačovat k tomu, aby ve věci rozhodl sám, si tyto sám neopatřil, 
ačkoli by to nebylo o nic pracnější, než to je pro soud prvního stupně. Naopak 
novým, byť i jen částečným opakováním hlavního líčení, se doba řízení nedůvodně 
prodlouží.

S ohledem na tyto skutečnosti Nejvyšší soud ČR podle § 268 odst. 2 tr. ř. 
vyslovil, že napadeným usnesením Krajského soudu v Brně ze dne 30. října 2002, 
čj. 5 To 429/2002-184, byl porušen zákon v ustanoveních § 254 odst. 1 a § 259 
odst. 1 tr. ř., ve prospěch obviněného M. O. Poněvadž byl zákon porušen ve 
prospěch obviněného, nepřicházel v úvahu postup Nejvyššího soudu podle § 269 
odst. 2 a následujících tr. řádu, tj. zrušení napadeného rozhodnutí, přikázání 
věci k novému projednání nebo rozhodnutí Nejvyššího soudu ve věci samé, a proto 
bylo možno rozhodnout jen tzv. akademickým výrokem. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá, tr. ř.). 

	

V Brně dne 6. května 2003

Předseda senátu:

JUDr. Juraj M a l i k 

	

	 
