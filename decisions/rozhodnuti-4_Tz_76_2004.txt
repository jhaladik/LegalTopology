Soud: Nejvyšší soud

Spisová značka: 4 Tz 76/2004

Datum rozhodnutí: 05.05.2004

Typ rozhodnutí: Rozsudek




4 Tz 76/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 5. května 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného J.  K., proti 
usnesení Městského soudu v Praze ze dne 11. 10. 2001, sp. zn. 5 To 474/2001, a 
podle § 268 odst. 2 tr. ř.,  § 269 odst. 2 tr. ř. a § 270 odst. 1 tr. ř. 
rozhodl   t a k t o :

Usnesením  Městského soudu  v  Praze ze dne 11. 10. 2001,  sp.  zn. 5 To 
474/2001,    b y l  p o r u š e n  z á k o n   v ustanoveních § 254 odst. 1 tr. 
ř., ve znění účinném do 31. 12. 2001, a § 256 tr. ř., a v řízení, které mu 
předcházelo,  v ustanovení § 264 odst. 2 tr. ř.  v neprospěch obviněného J. K.

Napadené usnesení  s e    z r u š u j e .

Zároveň se zrušuje rozsudek Obvodního soudu pro Prahu 1 ze dne 30. 5. 2000, sp. 
zn. 7 T 19/2000, v části, jež se týká obviněného J. K. 

Zrušují se též všechna další rozhodnutí, na zrušená rozhodnutí obsahově 
navazující, pokud vzhledem ke změnám, k nimž došlo zrušením, pozbyla podkladu.

Obvodnímu soudu v pro Prahu 1   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Státní zástupce Obvodního státního zastupitelství pro Prahu 1 podal dne 19. 11. 
1997  u Obvodního soudu pro Prahu 1 obžalobu pod sp. zn. 2 Zt 1036/97 na 
obviněného J. K., a to ad I. ) pro pokus trestného činu krádeže podle § 8 odst. 
1 a § 247 odst. 1 písm. b), odst. 2 tr. zák. a trestný čin poškozování cizí 
věci podle § 257 odst. 1 tr. zák., spáchanými ve spolupachatelství podle § 9 
odst. 2 tr. zák., jichž  se měl dopustit tím, že se dne 19. 10. 1996 v době 
kolem 02:48 hod. v P. u. K. S. společně s dosud neztotožněným mužem vloupal do 
prodejny S.-S.-S., kde si, ke škodě M. M. a E. D., připravil do dvou tašek věci 
v celkové hodnotě 25.610,- Kč, které chtěl odnést, což se mu nepodařilo, neboť 
byl vyrušen nájemníky domu. Poškozením dveří prodejny způsobil M. M. škodu ve 
výši 1.500,- Kč a poškozením dveří, kovové mříže a vrat vedoucích do průjezdu 
způsobil spolumajitelce domu R. Š. škodu ve výši 13.085,- Kč. Dále pak ad II.) 
pro trestný čin krádeže podle § 247 odst. 1  písm. b) tr. zák. dílem dokonaný a 
dílem ve stádiu pokusu podle § 8 odst. 1 tr. zák. spáchaným ve 
spolupachatelství podle § 9 odst. 2 tr. zák. s obviněným R. J., kterého se měl 
dopustit tím, že :

- se dne 25. 1. 1997 v době kolem 02:00 hod. v P., P., měli vloupat do prodejny 
O.-z., odkud odcizit ke škodě majitele P. S.  v drobných mincích částku 500,- Kč

- se téhož dne v době kolem 03:00 hod. v P., n. 14. ř. měli vloupat do Fit 
centra v úmyslu tam něco odcizit, což se jim nepodařilo, protože byli vyrušeni 
policejní hlídkou.

Rozsudkem Obvodního soudu pro Prahu 1 ze dne 7. 4. 1998, sp. zn. 7 T 176/97, ve 
znění opravného usnesení ze dne 5. 10. 1998, byl obviněný J. K. uznán vinným ve 
shodě s podanou obžalobou výrokem ad I.), za což mu byl v sazbě § 247 odst. 1 
tr. zák. za použití § 35 odst. 1 tr. zák. uložen úhrnný trest odnětí svobody v 
trvání  dvanácti měsíců, jehož výkon mu byl podle § 58 odst. 1 písm. a) tr. 
zák. a § 59 odst. 1 tr. zák. podmíněně odložen na zkušební dobu v trvání dvou 
let. Podle § 228 odst. 1 tr. ř. byla obviněnému uložena povinnost uhradit 
poškozenému M. M.  škodu ve výši 1.500,- Kč  a poškozené R. Š. škodu ve výši 
13.085,- Kč. Pokud jde o trestnou činnost, jež byla žalována pod bodem ad II.), 
byl obviněný J. K. podle § 226 písm. e) tr. ř. obžaloby zproštěn s poukazem na 
amnestii prezidenta republiky ze dne 3. 2. 1998.

Proti tomuto rozsudku podali odvolání jak obviněný J. K. tak obvodní státní 
zástupce. Přípisem ze dne 28. 7. 1999, který však ve spise založen není, jehož 
se však státní zástupkyně dovolávala, a poté na základě ústního vyjádření 
učiněného ve veřejném zasedání před Městským soudem v Praze dne 9. 11. 1999, 
vzala intervenující státní zástupkyně podané odvolání zpět, což vzal předseda 
senátu  Městského soudu v Praze dle § 250 odst. 4 tr. ř. na vědomí, jak je 
zřejmé z usnesení Městského soudu v Praze ze dne  9. 11. 1999, sp. zn.  5 To 
538/99.

Městský soud v Praze projednal ve veřejném zasedání  dne 9. 11. 1999  odvolání 
obviněného J. K. a usnesením  sp. zn. 5 To 538/1999, napadený rozsudek soudu 
prvního stupně (městský soud vadně v písemném vyhotovení svého rozhodnutí 
uvádí, že ruší usnesení) zrušil  v celém rozsahu, a věc vrátil Obvodnímu soudu 
pro Prahu 1  k novému projednání a rozhodnutí. Pro úplnost je nutno dodat, že 
Městský soud v Praze věnoval písemnému vyhotovení svého rozhodnutí minimální 
péči a pozornost, neboť kromě výše citovaného pochybení zrušil rozsudek při 
citaci ustanovení § 158 tr. ř., ač tak zřejmě učinil podle § 258 tr. ř. 

Obvodní soud pro Prahu 1 konal ve věci dne 30. 5. 2000 hlavní líčení, v jehož 
průběhu vydal  usnesení, jímž podle § 223 odst. 1 tr. ř. z důvodů uvedených v § 
11 odst. 1 písm. a)  tr. ř. zastavil trestní stíhání obviněného J. K. pro 
skutek ze dne 25. 1. 1997 spáchaný dvěma dílčími útoky, kvalifikovaný jako 
trestný čin krádeže podle § 247 odst. 1 písm. b) tr. zák. dílem dokonaný a 
dílem nedokonaný podle § 8 odst. 1 a § 247 odst. 1 písm. b) tr. zák., jež je  
specifikován pod bodem II.) obžaloby. Poté, co byl obviněný poučen podle § 11 
odst. 2 tr. ř., v tehdy platném znění, prohlásil, že na projednání věci trvá a 
v trestním stíhání pro uvedený skutek tak bylo pokračováno.

Obvodní soud pro Prahu 1 rozhodl dne 30. 5. 2000 pod sp. zn. 7 T 19/2000 
rozsudkem, jímž obviněného J. K. uznal v bodě I. výroku rozsudku vinným jednak 
trestným činem krádeže podle § 247 odst. 1 písm, b), odst. 2 tr. zák., jednak 
trestným činem poškozování cizí věci podle § 257 odst. 1 tr. zák., spáchanými 
ve spolupachatelství podle § 9 odst. 2 tr. zák., přičemž oproti podané obžalobě 
zvýšil škodu, jež byla způsobena poškozením vrat majitelce R. Š. z částky 
13.085,- Kč na částku 16. 853,60 Kč, při jinak identickém popisu skutku shodně 
s obžalobou ad I. V bodě II. výroku rozsudku vyslovil výrok o vině ve shodě s 
bodem II. obžaloby, kteréžto jednání právně kvalifikoval jako trestný čin 
krádeže dílem dokonaný a dílem nedokonaný podle § 247 odst. 1 písm.b),e) tr. 
zák. a § 8 odst. 1 a § 247 odst. 1 písm. b), e) tr. zák. Za jednání uvedené pod 
bodem I. uložil Obvodní soud pro Prahu 1 obviněnému J. K. úhrnný trest odnětí 
svobody v trvání jednoho roku, jehož výkon podle § 58 odst. 1 písm. a), § 59 
odst. 1 tr. zák. podmíněně odložil na zkušební dobu v trvání jednoho roku. 
Podle § 228 odst. 1 tr. ř. zavázal obviněného k povinnosti zaplatit na náhradě 
škody poškozenému  M. M. částku 1.500,- Kč a  poškozené R. Š. částku 16.853,60 
Kč. V bodě II. výroku rozsudku nalézací soud vzhledem k ustanovení § 227 tr. ř. 
trest neuložil. Obviněný však byl podle § 228 odst. 1 tr. ř. zavázán společně a 
nerozdílně se spoluobviněným R. J.  k povinnosti zaplatit na náhradě škody P. 
S. částku 1.680,- Kč a M. K. částku   500,- Kč.  

Proti tomuto rozsudku podali obviněný J. K. jakož i obvodní státní zástupce 
odvolání. Usnesením Městského soudu v Praze ze dne 11. 10. 2001, sp. zn. 5 To 
474/2001 byla tato odvolání podle § 256 tr. ř. zamítnuta jako nedůvodná.

Proti posledně citovanému usnesení Městského soudu v Praze ze dne 11. 10. 2001, 
sp. zn. 5 To 474/2001, podal ministr spravedlnosti České republiky podle § 266 
odst. 1 tr. ř. stížnost pro porušení zákona, a to ve prospěch obviněného J. K. 
Podle jeho názoru byl napadeným rozhodnutím  porušen zákon v ustanoveních § 254 
odst. 1 tr. ř., v tehdy platném znění, a § 256 tr. ř., a v řízení, které jeho 
vydání předcházelo, pak rovněž v ustanoveních § 264 odst. 2 tr. ř. a Čl. I. 
odst. 1 písm a) rozhodnutí prezidenta republiky o amnestii ze dne 3. 2. 1998 v 
neprospěch obviněného.

Stěžovatel ve svém mimořádném opravném prostředku konstatuje, že v době podání 
obžaloby, tj. v roce 1997, byla použitá právní kvalifikace žalovaných skutků 
přiléhavá. Obvodní soud pro Prahu 1 ve svém prvním rozsudku ze 7. 4. 1998 
učinil správný závěr o nutnosti aplikovat příslušná ustanovení amnestie 
prezidenta republiky ze dne 3. 2. 1998, byť tato správná úvaha dostala 
nesprávnou procesní podobu, pokud nalézací soud užil zprošťující důvod podle § 
226 písm. e) tr. ř. Nezjistil však, že aboliční ustanovení se vztahuje také na 
trestný čin poškozování cizí věci podle § 257 odst. 1 tr. zák., který měl 
obviněný J. K. spáchat dne 19. 10. 1996 v jednočinném souběhu s trestným činem 
krádeže podle § 247 odst. 1 písm. b) tr. zák., jež byl dílem dokonán a dílem 
nedokonán.  

Pokud Městský soud v Praze svým usnesením ze dne 9. 11. 1999, sp. zn. 5 To 
538/99, napadený rozsudek soudu prvního stupně zrušil, činil tak výhradně z 
důvodu odvolání podaného obviněným. Nejenže nezjistil vadný a nedostačující 
rozsah užití amnestie prezidenta republiky, ale v souvislosti s trestným činem, 
na nějž se tato amnestie vztahovala,uložil soudu prvního stupně, aby provedl 
další dokazování, směřující k tomu, že obviněným způsobená škoda je ještě vyšší 
a v důsledku toho vyslovit i tomu odpovídající výrok o náhradě škody. Již toto 
první rozhodnutí Městského soudu v Praze vytvořilo jeden z předpokladů pro 
následné porušení zákazu reformationis in peius.

Pokud pak Obvodní soud pro Prahu 1 ve svém v pořadí druhém rozsudku ze dne 30. 
5. 2000 obviněného uznal vinným znovu pod bodem I. jednak trestným činem 
krádeže podle  § 247 odst. 1 písm. b) odst. 2 tr. zák. a také trestným činem 
poškozování cizí věci podle § 257 odst. 1 tr. zák., porušil tento soud zákon, 
neboť na trestný čin podle § 257 odst. 1 tr. zák. se vztahovala již citovaná 
amnestie prezidenta republiky a v řízení o tomto trestném činu nemělo být dále 
pokračováno, nadto byl porušen zákon tím, že tento soud vyslovil výrok o vině 
pod bodem II., neboť tím byl porušen zákaz reformationis in peius. Byť  uložený 
trest odnětí svobody v trvání jednoho roku s podmíněným odkladem jeho výkonu je 
mírnější než trest, který byl uložen prvním rozsudkem, nemůže být touto 
skutečností kompenzován fakt, že postavení obviněného se zhoršilo, neboť byl 
uznán vinným trestným činem, pro který byl předtím obžaloby zproštěn. nadto byl 
jak v bodě I., tak v bodě II. zavázán k náhradě škody ve větším rozsahu než 
rozsudkem původním.

Městský soud v Praze pak v rozhodnutí, jež je napadeno stížností pro porušení 
zákona, tato pochybení nezjistil, ač mu tato povinnost vyplývala z ustanovení § 
254 odst. 1 tr. ř. v tehdy platném znění, a proto i výrok učiněný podle § 256 
tr. ř., pokud jím byla podaná odvolání jako nedůvodná zamítnuta, je vadný.

. 

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Městského soudu v Praze ze dne 11. 10. 2001, sp. zn. 5 To 474/2001,  a v 
řízení, jež jeho vydání předcházelo, byl porušen zákon v namítaném rozsahu v 
neprospěch obviněného J. K., aby  podle § 269 odst. 2 tr. ř. napadené 
rozhodnutí zrušil, jakož i jemu předcházející rozsudek Obvodního soudu pro 
Prahu 1 ze dne 30. 5. 2000, sp. zn. 7 T 19/2000 ve všech výrocích, které se 
týkají obviněného J. K., a dále aby postupoval podle  § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející   a shledal, že zákon byl porušen.

Podle § 254 ods. tr. ř., ve znění s účinností do 31. 12. 2001, jestliže 
odvolací soud nezamítne odvolání podle § 253, přezkoumá zákonnost a 
odůvodněnost všech výroků rozsudku, proti nimž může odvolatel podat odvolání, i 
správnost postupu řízení, které  předcházelo rozsudku, přihlíží přitom i k 
vadám, které nebyly odvoláním vytýkány.

Ustanovení § 256 tr. ř. umožňuje odvolacímu soudu zamítnutí odvolání, pokud 
shledá, že není důvodné.

Podle § 264 odst. 2 tr. ř., jestliže byl napadený rozsudek zrušen jen v 
důsledku odvolání podaného ve prospěch obžalovaného, nemůže v novém řízení 
dojít ke změně rozhodnutí v jeho neprospěch.

Rozhodnutím prezidenta republiky o amnestii ze dne 3. února 1998 je podle Čl. 
I. nařízeno, aby nebylo zahajováno, a pokud bylo zahájeno, aby bylo zastaveno 
trestní stíhání pro trestné činy spáchané úmyslně přede dnem tohoto rozhodnutí, 
pokud na  ně zákon stanoví  trest odnětí svobody  nepřevyšující dva roky a pro 
trestné  činy  spáchané  z  nedbalosti  přede  dnem tohoto rozhodnutí,  pokud 
na  ně  zákon  stanoví trest odnětí svobody nepřevyšující tři roky.

Nejvyšší soud konstatuje, že se Městský soud v Praze uvedenými zákonnými 
ustanoveními důsledně neřídil.

Je mimo pochybnost, že Obvodní soud pro Prahu 1 zásadně pochybil již ve svém 
prvním rozsudku ze dne 7. 4. 1998, sp. zn. 7 T 176/97, pokud v souladu se 
zákonem neaplikoval čl. I. amnestie prezidenta republiky ze dne 3. 2. 1998 a 
nezastavil trestní stíhání obviněného pro trestný čin krádeže podle § 247 odst. 
1 písm. b), odst. 2 tr. zák., který byl žalován pod bodem II. obžaloby, a z 
týchž důvodů nevypustil z bodu I. trestný čin poškozování cizí věc podle § 257 
odst. 1 tr. zák., na nějž se rovněž amnestie vztahovala. Rovněž výrok učiněný 
podle § 226 písm. e) tr. ř. byl v tomto rozsudku nesprávný, neboť k jeho užití 
nebyl důvod, trestní stíhání mělo být vzhledem k ustanovení § 11 odst. 1 písm. 
a) tr. ř. zastaveno. Městský soud v Praze ve svém usnesení ze dne tuto okolnost 
správně konstatuje ve vztahu k bodu II. výroku rozsudku, avšak již zcela 
pominul, že účinky amnestie prezidenta republiky se vztahují i na již zmíněný 
trestný čin poškozování cizí věci podle § 257 odst. 1 tr. zák. Jinak by totiž z 
těchto důvodů nemohl požadovat došetření ke stanovení přesné výše škody ve 
vztahu k tomuto trestnému činu obecně. 

Dalším důvodem, proč tak Městský soud v Praze nemohl učinit je okolnost, že 
zrušoval rozsudek soudu prvního stupně pouze na základě odvolání, jež podal 
obviněný. Postupovat způsobem, který byl nařízen odvolacím soudem by bylo možno 
pouze v případě, kdyby odvolání bylo podáno i státním zástupcem v neprospěch 
obviněného. Přitom z trestního spisu je zřejmé, že se sice státní zástupce 
odvolal, ale své odvolání vzal zpět, jak již podrobně rozvedeno výše. Za tohoto 
stavu věci bylo rozhodování odvolacího soudu omezeno ustanovením § 264 odst. 2 
tr. ř., tedy pokud je rozsudek zrušen  v důsledku odvolání podaného ve prospěch 
obžalovaného, nemůže v novém řízení dojít ke změně rozhodnutí v jeho 
neprospěch. Za změnu v rozhodnutí v neprospěch obviněného se považuje jakákoliv 
změna ve kterémkoli výroku, pokud zhoršuje postavení obviněného  a přímo se ho 
dotýká, bez ohledu na to, o které otázce z těch, o nichž se v trestním řízení 
rozhoduje, bylo v daném případě rozhodováno. Změna k horšímu se může projevit 
zejména ve skutkových zjištěních, v použité právní kvalifikaci, v druhu a 
výměře trestu, v druhu a formě ochranného opatření, v rozsahu  a způsobu 
náhrady škody způsobené trestným činem, a to v každé uvedené okolnosti 
jednotlivě nebo v kumulaci některých z nich. 

Obvodní soud pro Prahu 1 ve svém rozsudku ze dne 30. 5. 2000, sp. zn. 7 T 
19/2000, respektoval vzhledem k ustanovení § 264 odst. 1 tr. ř. závazný leč 
vadný právní názor odvolacího soudu, provedl dokazování zaměřené na zjištění 
přesné výše škody ve vztahu k trestnému činu poškozování cizí věci podle § 257 
odst. 1 tr. zák., byť v řízení o tomto trestném činu neměl dále pokračovat, 
nadto dospěl k závěru, že škoda je vyšší než ta, která byla uvedena v obžalobě 
a v prvním rozsudku Obvodního soudu pro Prahu 1, což se promítlo jednak ve 
výroku o vině, jednak ve výroku učiněném podle § 228 odst. 1 tr. ř., přičemž 
důsledkem tohoto procesního postupu byl stav, jímž bylo zhoršeno postavení 
obviněného,  a který znamenal porušení zákazu reformationis in peius zakotveném 
v ustanovení § 264 odst. 2 tr. ř.  Dalším porušením této zásady byl výrok o 
vině učiněný pod bodem II. výroku rozsudku a výrok o náhradě škody, který  má v 
tomto výroku o vině podklad. Je nepochybné, že je zhoršením postavení 
obviněného, deklaruje-li soud prvního stupně vinu obviněného v situaci, kdy 
ohledně stejného skutku před tím učinil zprošťující výrok, přičemž odvolací 
soud tento zprošťující výrok zrušil pouze  z podnětu odvolání, které podal sám 
obviněný. 

 Městský soud v Praze  usnesením ze dne 11. 10. 2001, sp. zn. 5 To 474/2001, 
zamítl odvolání obviněného J. K. i státního zástupce podle § 256 tr. ř. jako 
nedůvodné. Předpokladem takovéhoto rozhodnutí je přitom splnění přezkumné 
povinnosti uvedené   v ustanovení   § 254 odst. 1 tr. ř., ve znění účinném do 
31. 12. 2001. Rozhodnutím o zamítnutí odvolání se plně potvrzuje správnost 
napadeného rozhodnutí a postupu řízení, které předcházelo rozsudku. Odvolání  
není důvodné, jestliže napadený  rozsudek v plné míře  odpovídá ustanovením  
hmotného (a to nikoli  jen trestního) i procesního práva. Věcně  a místně 
příslušný  soud prvního stupně tedy musel o obžalobě rozhodovat v náležitém 
obsazení a v trestním řízení,  ve   kterém  byla  dodržena   ustanovení  
trestního  řádu upravující úplné objasnění věci  a zajištění práva obžalovaného 
na obhajobu. Správně  zjištěný skutkový stav byl  poté subsumován pod 
odpovídající  ustanovení  trestního  zákona včetně dalších obecně závazných  
právních předpisů,  na  něž   tento zákon odkazuje,  a rozhodl o  vině, trestu, 
náhradě škody,  případně též ochranných opatřeních, a v souladu s ustanovením § 
125 tr. ř. rozsudek odůvodnil.

Vzhledem k vadám rozsudku soudu prvního stupně, jež jsou podrobně rozvedeny 
výše, a které mají zčásti svůj původ v prvním usnesení Městského soudu v 
Praze,  je zřejmé, že Městský soud v Praze  svou přezkumnou povinnost v 
intencích citovaného zákonného ustanovení nerealizoval, a tím porušil zákon v 
ustanoveních § 254 odst. 1 tr. ř. ve znění účinném do 31. 12. 2001 a § 256 tr. 
ř., neboť pro konstatování správnosti všech závěrů soudu prvního stupně jak ve 
výroku o vině, tak ve výroku o trestu nebyly dány zákonné předpoklady a rovněž 
tak nebylo možno konstatovat, že odvolání nejsou důvodná. Bylo povinností 
Městského soudu v Praze konstatovaná pochybení zjistit a svým procesním 
postupem napravit.

Vzhledem k argumentaci výše uvedené poté Nejvyšší soud podle § 268 odst. 2 tr. 
ř. vyslovil, že usnesením Městského soudu v Praze ze dne 11. 10. 2001, sp. zn. 
5 To 474/2001, a v řízení, které mu předcházelo, byl porušen zákon v 
ustanoveních § 254 odst. 1 tr. ř., ve znění zákona 265/2001 Sb., § 256 tr. ř., 
a § 264 odst. 2 tr. ř.  v neprospěch obviněného J. K. Podle § 269 odst. 2 tr. 
ř. napadené usnesení zrušil, stejně jako rozsudek Obvodního soudu pro Prahu l 
ze dne 30. 5. 2000, sp. zn. 7 T 19/2000, v části, jež se týkala obviněného J. 
K. Zrušena byla také všechna další rozhodnutí, na zrušené usnesení a rozsudek 
obsahově navazující, pokud vzhledem ke změnám, k nimž došlo zrušením, pozbyla 
podkladu. Věc byla podle § 270 odst. 1 tr. ř. přikázána Obvodnímu soudu pro 
Prahu 1, aby ji  v potřebném rozsahu znovu projednal a rozhodl.

Nalézací soud je v procesní situaci, kdy existuje zrušovací usnesení Městského 
soudu v Praze ze dne 9. 11. 1999, sp. zn. 5 To 538/99, neboť Nejvyšší soud v 
rámci vytýkaných vad řízení nemohl toto usnesení zrušit, když nejde o řízení 
stížnosti pro porušení zákona napadené části rozhodnutí předcházející, a bude 
tedy znovu jednat o podané obžalobě. Zrušeno rovněž nebylo usnesení Obvodního 
soudu pro Prahu 1 ze dne 30. 5. 2000 (č. l. 26 spisu sp. zn. 7 T 19/2000), jímž 
bylo podle § 223 odst. 1 tr. ř. z důvodů § 11 odst. 1 písm. a) tr. ř. a čl. I. 
písm,. a) rozhodnutí prezidenta republiky o amnestii ze dne 3. 2. 1998 
zastaveno trestní stíhání obviněného J. K. pro skutek spočívající v tom že dne 
25. 1. 1997 nejprve v době kolem 02.00 hod. v P., ul. P. se společně s dalším 
pachatelem vloupal do prodejny O. – Z., odkud odcizili ke škodě majitele P. S. 
v drobných mincích částku 500,- Kč a téhož dne v době kolem 03.00 hod. rovněž v 
P., na N. 14. ř. se vloupali do prodejny F. C. v úmyslu tam něco odcizit, což 
se jim nepodařilo, neboť byli vyrušeni policejní hlídkou, v čemž byl spatřován 
trestný čin krádeže dílem dokonaný a dílem nedokonaný podle § 247 odst. 1 písm. 
b) tr. zák. a § 8 odst. 1 k § 247 odst. 1 písm. b) tr. zák. Obviněný požádal, 
aby bylo v řízení pokračováno. Obvodní soud pro Prahu 1 vzhledem k velmi dlouhé 
době, která od konání hlavního líčení v roce 2000 uplynula, bude muset provést 
celé hlavní líčení znovu vzhledem k ustanovení § 219 odst. 3, poslední věta tr. 
ř. Vzhledem k výsledkům dokazování poté rozhodne o případné vině a trestu 
obviněného znovu. Ve svém rozhodování však bude limitován zákonnými 
ustanoveními, jež jsou výše podrobně rozvedena. Především v bodě I. obžaloby 
již nepovede trestní stíhání pro trestný čin podle § 257 odst. 1 tr. zák., 
neboť na ten dopadají účinky amnestie prezidenta republiky z  3. 2. 1998.  
Budou-li výsledky dokazování nasvědčovat případnému závěru  o vině obviněného 
trestným činem krádeže podle § 247 odst. 2 tr. zák., právní kvalifikaci a popis 
skutku ve vztahu k § 257 odst. 1 tr. zák. do takovéhoto případného výroku o 
vině nepojme. Ve vztahu k bodu II. obžaloby, kde obviněný požádal o 
pokračování  trestního stíhání, musí nalézací soud zohlednit ustanovení § 264 
odst. 2 tr. ř., že v tomto řízení, které se koná po zrušení věci odvolacím 
soudem jen v důsledku odvolání podaného obviněným, nesmí zhoršit jeho 
postavení. Pokud výsledky dokazování nebudou nasvědčovat některému důvodu 
zproštění obviněného J. K. obžaloby podle § 226 písm. a), b), c) tr. ř., ale 
naopak závěru o prokázané vině, nemůže soud prvního stupně již dojít k jinému 
závěru, že obviněného opět zprostí v tomto bodě obžaloby podle § 226 písm. e) 
tr. ř. Jiný výrok by totiž znamenal zákaz porušení reformationis in peius. 
Tento zákaz vyplývá v této části řízení také z ustanovení § 273 tr. ř., neboť 
Nejvyšší soud rozhodl, že zákon byl porušen v neprospěch obviněného a tudíž 
nemůže dojít v dalším řízení ke změně rozhodnutí v jeho neprospěch. 

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který ve věci vyslovil Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 5. května 2004 

                                                                                
     Předsedkyně senátu:

                                                                                
     JUDr. Danuše   N o v o t n á   
