Soud: Nejvyšší soud

Spisová značka: 4 Tz 269/2001

Datum rozhodnutí: 18.12.2001

Typ rozhodnutí: Rozsudek




4 Tz 269/2001

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne   18. 
prosince 2001 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Jindřicha Urbánka stížnost pro porušení zákona, kterou 
podal ministr spravedlnosti České republiky v neprospěch obviněných K.   B. a  
M.  K., t. č. stíhaného jako uprchlého, proti usnesení Vrchního soudu v 
Olomouci ze dne 24. 4. 2001, sp. zn. 3 To 70/2001, v trestní věci vedené  u 
Krajského soudu v Brně pod sp. zn. 40 T 7/2001,  a podle  § 268 odst. 2 tr. ř.  
rozhodl    t a k t o :

Usnesením Vrchního soudu v Olomouci ze dne 24. 4. 2001, sp. zn. 3 To 
70/2001,        b y l     p o r u š e n     z á k o n    v ustanoveních § 147 
odst. 1 a § 148 odst. 1 písm. c) tr. ř.   a v řízení, které mu předcházelo, 
dále v ustanovení § 188 odst. 1 písm. e)  tr. ř. ve prospěch obviněných K. B. a 
M. K.

Odůvodnění:

Rozsudkem Krajského soudu v Brně ze dne 18. 2. 2000, sp. zn. 40 T 23/99, byli 
obvinění K. B. a M. K. uznáni vinnými trestným činem padělání    a pozměňování 
peněz podle § 140 odst. 1, odst. 3 písm. b) tr. zák., kterého se měli dopustit 
tím, že poté, co si v přesně nezjištěné době a doposud neobjasněným způsobem 
opatřili nejméně 988 ks padělaných bankovek v nominální hodnotě 5 000,- Kč, 
tedy v nominální úhrnné hodnotě 4 990 000,- Kč, dne 4. 5. 1999 kolem 16.00 
hodin v prostoru parkoviště    u Motorestu R., okres B.-v., společným jednáním 
předali výše uvedené množství padělaných bankovek osobě vystupující pod 
utajeným jménem jako J. N., načež od jmenovaného převzali jako protihodnotu 1 
000 000,- Kč a  v důsledku operace zásahové jednotky Policie ČR, Správy 
Jihomoravského kraje Brno došlo k zadržení obviněného K. B. a zajištění 
padělaných peněz, přičemž obviněnému M. K. se podařilo uprchnout a tento se 
dosud zdržuje na neznámém místě. Za to byl obviněnému M. K. uložen trest odnětí 
svobody v trvání 11 roků a obviněnému K. B. v trvání 12,5 roků.

           Na základě odvolání obviněného K. B. a obhájce JUDr. P. B., PhD. 
obviněného M. K. Vrchní soud v Olomouci usnesením ze dne 25. 10. 2000, sp. zn. 
3 To 83/2000, podle § 258 odst. 1 písm. a), b), c), d) tr. ř. napadený rozsudek 
zrušil a podle § 260 tr. ř. věc vrátil státnímu zástupci k došetření.

          Dne 2. 3. 2001 byla pod sp. zn. 2 KZv 56/99 Krajským státním 
zastupitelstvím v Brně na jmenované obviněné podána znovu obžaloba ke Krajskému 
soudu v Brně.

Podaná obžaloba byla předběžně projednána a usnesením jmenovaného soudu ze dne 
23. 3. 2001,   sp. zn. 40 T 7/2001, došlo podle § 188 odst. 1 písm. e) tr. ř. k 
vrácení předmětné trestní věci státnímu zástupci k došetření. Současně bylo 
podle § 305 tr. ř. rozhodnuto, že řízení proti obviněnému M. K. bude provedeno 
jako řízení proti uprchlému podle § 302 a násl. tr. ř. Dále bylo podle § 192 
tr. ř. rozhodnuto o ponechání obviněného K. B. ve vazbě z důvodů uvedených v § 
67 odst. 1 písm. a), b), c) tr. ř.

O stížnosti státního zástupce proti posledně citovanému soudnímu rozhodnutí v 
části, týkající se postupu dle § 188 odst. 1 písm. e) tr. ř., bylo usnesením 
Vrchního soudu v Olomouci, sp. zn. 3 To 70/2001, ze dne  24. 4. 2001 rozhodnuto 
tak, že byla podle § 148 odst. 1 písm. c) tr. ř. zamítnuta. Podle § 149 odst. 1 
písm. a), odst. 3 tr. ř. došlo tímto rozhodnutím vydaným ke stížnosti 
obviněného K. B. i ke zrušení výroku o ponechání jmenovaného obviněného ve 
vazbě a nově bylo rozhodnuto shodně, avšak s omezením vazebních důvodů na 
důvody uvedené v § 67 odst. 1 písm. a), b) tr. ř.

Proti tomuto usnesení Vrchního soudu v Olomouci podal ministr spravedlnosti 
České republiky ve lhůtě uvedené v § 272 odst. 1 tr. ř. stížnost pro porušení 
zákona v neprospěch obviněných K. B. a M. K. Vytkl v ní porušení zákona v 
ustanoveních        § 147 odst. 1 písm. a), b), § 148 odst. 1 písm. c), § 188 
odst. 1 písm. e) a § 2 odst. 5,  odst. 6 tr.  ř.

Ve stížnosti pro porušení zákona poukázal ministr spravedlnosti mimo jiné na 
to, že je-li vycházeno z usnesení odvolacího soudu ze dne 25. 10. 2000 o 
vrácení věci státnímu zástupci k došetření podle § 260 tr. ř., došlo jím k 
vydání závazného pokynu vyžádat příslušný policejní operativní svazek, týkající 
se policejní akce, ovšem za splnění všech zákonných předpokladů a institutů, 
např. utajení svědků, příp. odtajnění některých materiálů, jak již bylo uvedeno 
shora. V této souvislosti je třeba konstatovat, že podle tohoto závazného 
pokynu bylo postupováno a požadovaný operativní svazek byl vyžádán. Odpovědí na 
tuto žádost byla zpráva vedoucího expozitury ÚOOZ B. z 1. 12. 2000, ze které 
vyplývá, že nelze souhlasit s odtajněním nebo zasláním kriminálního spisu, jak 
to požaduje vyšetřovatel KÚV Brno. Bez ohledu na důvod, bránící ve smyslu § 24 
vyhl. NBÚ č. 244/1998 Sb., ve znění pozdější novely, výpůjčce materiálu 
obsahujícího utajované skutečnosti, je z pohledu podmínek uvedeného způsobu 
nakládání s utajovanou písemností rozhodující absence souhlasu pověřené osoby 
ve smyslu § 24 odst. 1 písm. b) označeného předpisu. Uvedené negativní 
vyjádření osoby kompetentní k evidenci a manipulaci s utajovanými písemnostmi, 
kterými obsah operativního svazku ve smyslu § 4 písm. f), p) zákona č. 148/1998 
Sb. nepochybně je, je tedy překážkou splnitelnosti výše uvedeného závazného 
pokynu nalézacího soudu při jeho postupu dle § 188 odst. 1 písm. e) tr. ř.  I 
když ve zmíněné zprávě vedoucího expozitury ÚOOZ Brno ze dne 1. 12. 2000 je 
obsažen zcela nepřípadný odkaz na řešení popsané situace za pomoci ustanovení § 
42 odst. 1 zákona č. 148/1998 Sb., uvedený předpis v jeho ustanovení § 43 odst. 
1 písm. f) nabízí schůdné východisko, spočívající v možnosti nalézacího soudu 
opatřit si utajovaný spisový materiál přímo. Neboť právě soudci jsou podle 
citovaných ustanovení osobami určenými přímo ze zákona k seznamování se s 
utajovanými skutečnostmi, a to bez ohledu na stupeň utajení. Proto se jeví 
nepochopitelným, z jakého důvodu nalézací soud svého zákonného oprávnění 
nevyužil a naopak uložil státnímu zástupci opatřit operativní svazek bez 
přihlédnutí k tomu, zda konkrétní podmínky dílu III. zákona č. 148/1998 Sb., o 
ochraně utajovaných skutečností, jsou na straně státního zástupce splněny. 
Faktem však zůstává, že výše uvedená zákonná překážka ve smyslu § 24 odst. 1 
písm. b) vyhl. NBÚ č. 244/1998 Sb., ve znění pozdější novely, trvá a brání 
požadované manipulaci s policejním operativním svazkem, který podle zmíněné 
zprávy ÚOOZ Brno z 1. 12. 2000 obsahuje i další informace k osobám bez 
návaznosti na případ obviněných B. a K. Kromě tohoto formálního důvodu 
nesplnitelnosti pokynu nalézacího soudu je třeba vzít v úvahu i jeho účelnost, 
a to i ve vztahu k případnému požadavku na opatření pouze části operativního 
svazku. V této souvislosti je třeba poznamenat, že byť by se jednalo o opatření 
pouze té části operativního svazku, která se týká předmětné policejní akce na 
dálničním odpočívadle R. ze dne 4. 5. 1999, mohl by takový postup zcela důvodně 
vyvolat pochybnosti obhajoby, zda nebyly vydány jen ty části svazku, hovořící v 
neprospěch obviněných,  když zbylá část jim prospívající by zůstala pro potřeby 
trestního řízení vedeného proti nim nedostupná. Dále je zřejmé, že operativní 
svazek je materiál získaný jednoznačně před sdělením obvinění a nemá charakter 
důkazů ve smyslu § 160 odst. 4 tr. ř. Přesto soud požaduje, aby u opatřeného 
operativního svazku byla zajištěna jeho „průhlednost“ a tedy aby bylo ověřeno, 
zda údaje v něm obsažené a dále plynoucí z výše zmíněné zprávy ze dne 1. 12. 
2000 odpovídají svědeckým výpovědím policistů, účastným na celém průběhu 
přípravné fáze prodeje padělků a které bude třeba za tímto účelem provést. 
Takový postup odporuje již judikované použitelnosti takto získaných důkazů před 
soudem (viz Rt 26/89), jak plyne z ustanovení  § 158 odst. 4 věta třetí a 
čtvrtá trestního řádu, a v případě jeho realizace by byl nezákonný.

V závěru stížnosti pro porušení zákona ministr spravedlnosti navrhl, aby 
Nejvyšší soud vyslovil porušení zákona ve vytýkaném směru, aby podle § 269 
odst. 2 tr. ř. zrušil napadené usnesení, jakož i jemu předcházející usnesení 
Krajského soudu v Brně, a dále aby postupoval podle § 270 odst. 1 tr. ř.

Nejvyšší soud České republiky ve lhůtě uvedené v § 272 odst. 1 tr. ř. 
přezkoumal správnost všech výroků napadeného usnesení, jakož i řízení, které mu 
předcházelo, a shledal, že zákon porušen byl.

V napadeném usnesení Vrchního soudu v Olomouci je ve vztahu k vrácení věci 
státnímu zástupci k došetření vysloven požadavek pouze na opětovné vyžádání 
operativního policejního svazku, podrobný rozbor činnosti policie v souvislosti 
s předstíraným převodem věci a provedení výslechu jednotlivých osob 
zúčastněných na straně policie při kontaktu s obviněnými. Je třeba přisvědčit 
názoru uvedenému ve stížnosti pro porušení zákona, že vyšetřovatel příslušný 
policejní operativní svazek vyžadoval a vedoucí expozitury ÚOOZ B. mu ve zprávě 
z 1. 12. 2000 sdělil, že nelze souhlasit s odtajněním či zasláním  operativního 
svazku vyšetřovateli. Nic nebrání soudu, aby si příslušný operativní policejní 
svazek vyžádal sám při splnění podmínek uvedených v § 78 tr. ř., přičemž podle  
§ 43 odst. 1 písm. f), zák. č. 148/1998 Sb., v platném znění, jsou soudci ze 
zákona osobami určenými pro všechny stupně utajení. Stejně tak si soud bez 
větších obtíží může vyžádat podrobný rozbor činnosti policie v souvislosti s 
předstíraným prodejem věci u orgánu, v jehož kompetenci je kontrolní činnost 
nad příslušnými policejními složkami,  a provést při hlavním líčení svědecké 
výslechy jednotlivých osob zúčastněných na straně policie při kontaktu s 
obviněnými. Při provádění důkazů při hlavním líčení, které by ohrozilo 
utajované skutečnosti chráněné zvláštním zákonem, bude soud respektovat 
ustanovení § 200 odst. 1,  § 201  odst. 2, odst. 3      a § 99 tr. ř.

S ohledem na výše uvedené lze uzavřít, že vyšetřovatel splnil požadavky 
Vrchního soudu v Olomouci ze dne 25. 10. 2000, sp. zn. 3 To 83/2000, týkající 
se vrácení věci k došetření – opatření mezinárodního zatykače na obviněného M. 
K. a dokladu  o   vyžádání   právní  pomoci u  příslušných   slovenských   
orgánů   a   vyžádání   příslušného operativního policejního svazku. Pokud mu 
tento svazek příslušnými orgány nebyl zaslán, nenese na tom vyšetřovatel vinu a 
soudu nic nebrání v tom, aby si operativní policejní svazek vyžádal sám. Je 
tedy zřejmé, že další vrácení věci státnímu zástupci k došetření podle § 188 
odst. 1 písm. e) tr. ř. nebylo důvodné.

Ze všech shora popsaných důvodů Nejvyšší soud podle § 268 odst. 2 tr. ř. 
vyslovil porušení zákona v ustanoveních § 147 odst. 1 a § 148 odst. 1 písm. c) 
tr. ř., neboť soud          II. stupně řádně nesplnil svou přezkumnou povinnost 
ve vztahu k vrácení věci státnímu zástupci k došetření a důvodně podanou 
stížnost státního zástupce zamítl. V řízení předcházejícím napadenému usnesení 
byl porušen zákon v ustanovení § 188 odst. 1 písm. e) tr. ř. – nedůvodné 
vrácení věci státnímu zástupci k došetření. Zákon byl porušen ve prospěch 
obviněných K. B. a M. K.

Následný postup Nejvyššího soudu podle § 269 odst. 2 až § 271 tr. ř. při 
splnění podmínek § 272 odst. 1 tr. ř. by byl nadbytečný, neboť v mezidobí byla 
podána nová obžaloba u Krajského soudu v Brně.

Poučení: Proti tomuto rozsudku není opravný prostředek přípustný.

V Brně dne 18. prosince  2001

	

Předseda senátu:

JUDr. Jiří Pácal  
