Soud: Nejvyšší soud

Spisová značka: 4 Tz 61/2004

Datum rozhodnutí: 27.04.2004

Typ rozhodnutí: Rozsudek




4 Tz 61/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne          27. dubna 2004 v senátě složeném z předsedy senátu JUDr. Františka 
Hrabce a soudců   JUDr. Danuše Novotné a JUDr. Petra Šabaty stížnost pro 
porušení zákona, kterou podal ministr spravedlnosti České republiky  ve  
prospěch  obviněného  L. T., proti usnesení Krajského soudu v Ostravě ze dne 1. 
10. 2003, sp. zn. 3 To 700/2003, jako soudu odvolacího v trestní věci vedené u 
Okresního soudu v Ostravě pod sp. zn. 6 T 116/2002,  a podle § 268 odst. 2,  § 
269 odst. 2 a  § 270 odst. 1 tr. ř.  rozhodl  

t a k t o :

Usnesením Krajského soudu v Ostravě ze dne 1. 10. 2003, sp. zn. 3 To 700/2003, 
b y l   p o r u š e n    z  á k o n  v ustanoveních § 254 odst. 1, § 256 tr. ř. 
a v řízení, které mu předcházelo, v ustanovení § 35 odst. 2 tr. zák. a v 
ustanovení § 2 odst. 5, 6 tr. ř. v neprospěch obviněného L. T.  

Napadené usnesení  s e   z r u š u j e .   

Zrušují se též všechna další rozhodnutí na zrušené rozhodnutí obsahově 
navazující,  pokud vzhledem ke změně,  k níž došlo zrušením, pozbyla podkladu.  

Krajskému soudu v Ostravě  s e   p ř i k a z u j e,  aby věc v potřebném 
rozsahu znovu projednal a rozhodl.    

O d ů v o d n ě n í : 

	

Obviněný L. T. byl rozsudkem  Okresního soudu v Ostravě ze dne 5. 6. 2003, sp. 
zn. 6 T 116/2002,  uznán vinným trestným činem zanedbání povinné výživy podle § 
213 odst. 2 tr. zák., jehož se dopustil tím, že v době od 1. 2. 2000 do 16. 7. 
2002 v O. ani jinde, vyjma dvou částek v celkové výši 650,- Kč, ničím nepřispěl 
na výživu svého nezletilého syna P. T., ačkoli mu tato povinnost vyplývala 
nejen ze zákona o rodině, nýbrž byla konkretizována rovněž pravomocným 
rozsudkem Okresního soudu v Ostravě ze dne 19. 11. 1999, sp. zn. P 1240/98, 78 
Ssv 52/99, kterým mu byla stanovena povinnost s účinností od právní moci tohoto 
rozhodnutí ( 31. 1. 2000 ) přispívat na výživu nezletilého částkou ve výši 
500,- Kč, a to vždy každého prvého dne v měsíci  předem k rukám prarodičů 
dítěte M. a M. F., čímž na výživném zapříčinil vznik dluhu  v souhrnné výši 13 
850,- Kč, přičemž se této povinnosti vědomě vyhýbal tím, že dlouhodoběji nebyl 
zaměstnán v pracovním poměru, jenž by mu zajišťoval trvalejší zdroj finančních 
prostředků, a ani neprojevil vážný zájem o získání takového zaměstnání. 

Za to byl odsouzen k souhrnnému trestu odnětí svobody v trvání 6 měsíců se 
zařazením do věznice s dozorem. Současně byl zrušen výrok o trestu z rozsudku 
Obvodního soudu pro Prahu 2 ze dne 12. 8. 2002, sp. zn. 2 T 148/2002.

Proti shora uvedenému rozhodnutí si podal obviněný odvolání, které bylo 
usnesením Krajského soudu v Ostravě ze dne 1. 10. 2003, sp. zn. 3 To 700/2003, 
zamítnuto jako nedůvodné.       

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného L. T., a to proti usnesení 
Krajského soudu v Ostravě ze dne 1. 10. 2003, sp. zn. 3 To 700/2003. Tímto 
usnesením byl podle názoru ministra spravedlnosti porušen zákon v neprospěch 
obviněného v ustanoveních § 2 odst. 5, 6, § 11 odst. 1 písm. f), § 254 odst. 1, 
§ 258 odst. 1 písm. d) tr. ř. a v ustanovení § 35 odst. 2 tr. zák.   

Stěžovatel poukázal, že obviněný byl v mezidobí odsouzen Obvodním soudem pro 
Prahu 1 pod sp. zn. 10 T 56/2002 pro trestné činy krádeže podle § 247 odst. 1 
písm. a), e)  a § 247 odst. 1 písm. e) tr. zák., a to trestním příkazem ze dne 
8. 8. 2002, který byl v důsledku podaného odporu zrušen. Posléze byla věc 
rozhodnuta rozsudkem ze dne 23. 12. 2002, kterým byl obviněnému uložen souhrnný 
trest odnětí svobody v trvání 6 měsíců s výkonem ve věznici s dozorem, za 
současného zrušení výroku o trestu z rozsudku Obvodního soudu pro Prahu 2 ze 
dne 12. 8. 2002, sp. zn. 2 T 148/2002. Rozsudek Obvodního soudu pro Prahu 1 
nabyl právní moci dne 19. 2. 2003. Podle stěžovatele je proto nepochybné, že 
Okresní soud v Ostravě měl obviněnému ukládat souhrnný trest v souladu s  
pravidly ustanovení § 35 odst. 2 tr. zák. k souhrnném trestu z rozsudku 
Obvodního soudu pro Prahu 1, neboť inkriminovaná trestná činnost z rozsudku 
Okresního soudu v Ostravě byla páchána v období od 1. 2. 2000 do 16. 7. 2002, a 
tedy dobou spáchání předcházela doručení trestního příkazu Obvodního soudu pro 
Prahu 1 sp. zn. 10 T 56/2002 obviněnému. K dalšímu pochybení pak došlo tím, že 
Okresní soud v Ostravě ukládal souhrnný trest a současně zrušil výrok o trestu 
z rozsudku Obvodního soudu pro Prahu 2  sp. zn. 2 T 148/2002, ačkoli tento již 
byl zrušen pravomocným rozsudkem Obvodního soudu pro Prahu 1 sp. zn. 10 T 
56/2002. Z uvedeného vyplývá, že obviněný byl za trestnou činnost z rozsudku 
Obvodního soudu pro Prahu 2 sp. zn. 2 T 148/2002 odsouzen dvakrát. K tomuto 
porušení zákona pak došlo proto, že si samosoudce Okresního soudu v Ostravě 
neopatřil před vydáním odsuzujícího rozsudku aktualizovaný opis rejstříku 
trestů na obviněného. Krajský soud v Ostravě pak uvedená pochybení soudu 
prvního stupně nenapravil a nedostál tak své přezkumné povinnosti ve smyslu 
ustanovení § 254 odst. 1 tr. ř. a to i přesto, že měl v době svého rozhodování 
k dispozici rozsudek Obvodního soudu pro Prahu 1 sp. zn. 10 T 56/2002.      

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Ostravě ze dne 1. 10. 2003 sp. zn. 3 To 700/2003 byl ve 
vytýkaných ustanoveních porušen zákon v neprospěch obviněného L. T. a současně 
navrhl, aby Nejvyšší soud podle § 269 odst. 2 tr. ř.  napadené rozhodnutí 
zrušil a následně aby postupoval podle § 270 odst. 1 tr. ř., případně podle § 
271 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Z obsahu spisu Obvodního soudu pro Prahu 1 sp. zn. 10 T 56/2002 je patrné, že 
obviněný L. T. spáchal pokračující trestný čin krádeže ve dnech 3. 5. a 18. 7. 
2002  a dalšího trestného činu krádeže se dopustil dne 5. 8. 2002 s tím, že věc 
byla nejprve řešena trestním příkazem ze dne 8. 8. 2002 doručeným obviněnému 
téhož dne, jenž byl v důsledku podaného odporu zrušen a ve věci bylo nařízeno 
hlavní líčení. Obviněný byl pak v této věci odsouzen rozsudkem ze dne 23. 12. 
2002 k souhrnnému trestu odnětí svobody v trvání 6 měsíců nepodmíněně s výkonem 
ve věznici s dozorem, za současného zrušení výroku o trestu z rozsudku 
Obvodního soudu pro Prahu 2 ze dne 12. 8. 2002 sp. zn. 2 T 148/2002. Odsuzující 
rozsudek ve věci sp. zn. 10 T 56/2002 nabyl právní moci dne 19. 2. 2003. 
Trestní list na osobu obviněného byl z Obvodního soudu pro Prahu 1 vypraven dne 
26. 5. 2003. 

Z rozsudku v trestní věci Obvodního soudu  pro Prahu 2 ze dne 12. 8. 2002 sp. 
zn.   2 T 148/2002 pak vyplývá, že obviněný L. T. jím byl uznán vinným trestným 
činem krádeže, jehož se dopustil dne 9. 8. 2002 a byl za to odsouzen k 
nepodmíněnému trestu odnětí svobody na 2 měsíce se zařazením do věznice s 
dohledem. Tento rozsudek nabyl právní moci dnem vyhlášení.   

Z obsahu spisového materiálu v trestní věci sp. zn. 6 T 116/2002 bylo zjištěno, 
že u Okresního soudu v Ostravě  byla na obviněného L. T. podána obžaloba dne 
27. 8. 2002. Pro potřeby dokazování v hlavním líčení byl vyžádán aktuální opis 
rejstříku trestů obviněného ze dne 4. 3. 2003, z něhož vyplývalo mimo jiné jeho 
odsouzení Obvodním soudem pro Prahu 2 pod sp. zn. 2 T 148/2002. Hlavní líčení 
se konalo dne 27. 3. 2003 a posléze bylo odročováno na 19. 5. a 5. 6. 2003 za 
účelem doplnění dokazování. V této souvislosti byl vyžádán nový aktuální opis z 
rejstříku trestů obviněného ze dne 14. 4. 2003, z něhož nově vyplynulo pouze 
odsouzení obviněného Obvodním soudem pro Prahu 1 pod sp. zn. 1 T 15/2003. 
Okresní soud v Ostravě ke svému rozhodování u Obvodního soudu pro Prahu 2 
opakovaně vyžadoval spis sp. zn. 2 T 148/2002, ale příslušná žádanka se vrátila 
vždy zpět s přípisem, že předmětný spis nelze zaslat z důvodu jeho zapůjčení 
Obvodnímu soudu pro Prahu 1 ke sp. zn. 10 T 56/2002  ( viz č. l. 107 a 125 
spisu ). Touto indicií se ale Okresní soud v Ostravě blíže nezabýval a v 
hlavním líčení dne 5. 6. 2003, konaném v nepřítomnosti obviněného, byl uvedenou 
zprávou, jakož i opisem rozsudku Obvodního soudu pro Prahu 2 sp. zn. 2 T 
148/2002 proveden důkaz a byl vyhlášen shora uvedený rozsudek. Okresní soud v 
Ostravě tak zrušil výrok o trestu z rozsudku Obvodního soudu pro Prahu 2 sp. 
zn. 2 T 148/2002, aniž tento spis s výjimkou opisu meritorního rozhodnutí měl k 
dispozici, a aniž si prověřil, z jakého důvodu byl uvedený spis zapůjčen 
Obvodnímu soudu pro Prahu 1 a zda případné rozhodnutí tohoto soudu ve věci pod 
sp. zn. 10 T 56/2002 mohlo mít vliv na jeho vlastní rozhodnutí ve věci sp. zn. 
6 T 116/2002. Takovýto postup Okresního soudu v Ostravě je třeba označit za 
nesplňující požadavky ustanovení § 2 odst. 5, 6 tr. ř. pokud jde o potřebný 
rozsah dokazování a tím i zjištění nepochybného skutkového stavu věci. 

Krajský soud v Ostravě v rámci řízení o odvolání obviněného dne 16. 9. 2003 
telefonicky zjistil, že obviněný L. T. se nachází ve Věznici v P., kde vykonává 
trest odnětí svobody z rozsudku Obvodního soudu pro Prahu 1 sp. zn. 10 T 
56/2002. Není pak zcela zřejmé, zda spis uvedené spisové značky byl k žádosti 
krajského soudu Obvodním soudem pro Prahu 1 dne 24. 9. 2003 zaslán celý a nebo 
zda se jednalo pouze o opis pravomocného rozsudku, který byl založen a nachází 
se ve spisu sp. zn. 6 T 116/2002 na č. l. 153 až 156. Podle protokolu o 
veřejném zasedání však Krajský soud v Ostravě žádnou písemností ze spisu sp. 
zn. 10 T 56/2002 důkaz neprovedl. Odvolací soud zřejmě i z tohoto důvodu 
nezjistil, že výrok o trestu z rozsudku Obvodního soudu pro Prahu 2 sp. zn. 2 T 
148/2002 byl zrušen již rozsudkem sp. zn. 10 T 56/2002 Obvodního soudu pro 
Prahu 1. Na tomto místě je třeba podotknout, že Obvodní soud pro Prahu 1 neměl 
v trestní věci sp. zn. 10 T 56/2002 splněny hmotně právní podmínky pro zrušení 
výroku o trestu z rozsudku Obvodního soudu pro Prahu 2 sp. zn. 2 T 148/2002. To 
proto, že ve věci sp. zn. 10 T 56/2002 byl Obvodním soudem pro Prahu 1 nejprve 
vydán trestní příkaz a to dne 8. 8. 2002, který byl obviněnému doručen téhož 
dne, a trestného činu projednávaného Obvodním soudem pro Prahu 2 ve věci sp. 
zn. 2 T 148/2002 se obviněný dopustil až dne 9. 8. 2002. Tudíž trestné činy 
obviněného v trestních věcech Obvodního soudu pro Prahu 1 sp. zn. 10 T 56/2002 
a Obvodního soudu pro Prahu 2 sp. zn. 2 T 148/2002 spolu netvořily vícečinný 
souběh, ale byly k sobě ve vztahu recidivy. Obviněnému tak rozsudkem Obvodního 
soudu pro Prahu 1 sp. zn. 10 T 56/2002 neměl být ve vztahu k odsouzení  
rozsudkem Obvodního soudu pro Prahu 2 sp. zn. 2 T 148/2002 ukládán souhrnný 
trest. Pokud k tomu ale v rozporu s ustanovením § 35 odst. 2 tr. zák. došlo, 
nebyla tato okolnost sama o sobě důvodem pro změnu právního stavu, který byl 
tímto rozhodnutím založen. Uvedené pochybení Obvodního soudu pro Prahu 1 tudíž 
nemohl cíleně napravovat Okresní soud v Ostravě ani Krajský soud v Ostravě. 
Posledně jmenovaný soud měl ale za povinnost v rámci prováděného přezkumu 
zjistit (viz § 254 odst. 1 tr. ř.), že trestná činnost obviněného projednávaná 
Obvodním soudem pro Prahu 1 ve věci pod sp. zn. 10 T 56/2002 a Okresním soudem 
v Ostravě ve věci pod sp. zn. 6 T 116/2002 byla spáchána ve vícečinném souběhu, 
neboť k ní došlo před datem 8. 8. 2002, kdy byl obviněnému doručen trestní 
příkaz ve věci Obvodního soudu pro Prahu 1 sp. zn. 10 T 56/2002 ( viz § 314e 
odst. 5 tr. ř.). Bylo proto nutné za ní obviněnému uložit v souladu s 
ustanovením § 35 odst. 2 tr. zák. souhrnný trest, za současného zrušení výroku 
o trestu z rozsudku Obvodního soudu pro Prahu 1 ze dne 23. 12. 2002 sp. zn. 10 
T 56/2002.  Okolnost, že uvedený trestní příkaz ze dne 8. 8. 2002 byl v 
důsledku podaného odporu zrušen a obviněný byl nakonec odsouzen na základě 
rozsudku Obvodního soudu pro Prahu 1 ze dne 23. 12. 2002 totiž nic neměnila na 
tom, že ve vztahu k obviněnému se jednalo o první vyhlášení odsuzujícího 
rozhodnutí v dané věci. Zjevnou nesprávnost v rozsudku Okresního soudu v 
Ostravě měl proto krajský soud napravit, a nikoli zamítnout odvolání obviněného 
jako nedůvodné, když pro to nebyly splněny podmínky uvedené v § 256 tr. ř.

Pro výše uvedená pochybení okresního i odvolacího soudu byl v konečném důsledku 
obviněnému sice uložen souhrnný trest, ale za nesprávný souběh trestných činů a 
v rámci výroku o trestu došlo k chybnému zrušení výroku o trestu z rozsudku 
Obvodního soudu pro Prahu 2 ze dne 12. 8. 2002 sp. zn. 2 T 148/2002, namísto 
výroku o trestu z rozsudku Obvodního soudu pro Prahu 1 ze dne 23. 12. 2002 sp. 
zn. 10 T 56/2002. Pro objektivnost nutno dodat, že v rozsudku Obvodního soudu 
pro Prahu 1 sp. zn. 10 T 56/2002 došlo ve  výroku o trestu písařskou chybou k 
uvedení zrušení výroku o trestu z rozsudku Obvodního soudu pro Prahu 2 ze dne 
12. 8. 2002, sp. zn. 2 T 18/2002. Z odůvodnění rozhodnutí, jakož i z logiky 
věci bylo zřejmé, že se ve skutečnosti jedná o sp. zn. 2 T 148/2002.           

Proto na shora uvedeném základě Nejvyšší soud podle § 268 odst. 2 tr. ř. 
vyslovil, že usnesením Krajského soudu v Ostravě ze dne 1. 10. 2003 sp. zn. 3 
To 700/2003 byl porušen zákon v ustanoveních § 254 odst. 1, § 256 tr. ř. a v 
řízení, které mu předcházelo, v ustanovení § 35 odst. 2 tr. zák. a v ustanovení 
§ 2 odst. 5, 6 tr. ř. Podle § 269 odst. 2 tr. ř. Nejvyšší soud  napadené 
usnesení zrušil, jakož i všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. Podle § 270 odst. 1 tr. ř. pak bylo Krajskému soudu v Ostravě 
přikázáno, aby věc v potřebném rozsahu znovu projednal a rozhodl. To znamená, 
že odvolací soud ve veřejném zasedání opětovně projedná odvolání obviněného L. 
T., když zároveň doplní dokazování o obsah všech relevantních trestních spisů 
týkajících se obviněného včetně aktuálního výpisu z rejstříku trestů a sám 
rozhodne o uložení trestu obviněnému tak, aby došlo k napravení všech 
pochybení, na něž Nejvyšší soud ve svém rozhodnutí poukázal, a tento byl i v 
ostatních směrech v souladu se zákonem. Tímto postupem odvolacího soudu bude 
možné sekundárně dosáhnout i toho efektu, že dojde ke zrušení nesprávného 
výroku v rozsudku Obvodního soudu pro Prahu 1 ze dne 23. 12 . 2002 sp. zn. 10 T 
56/ 2002, jímž tento soud zrušil výrok o trestu v rozsudku Obvodního soudu pro 
Prahu 2 ze dne 12. 8. 2002 sp. zn. 2 T 148/2002. Tím se ve své podstatě znovu 
stane účinným výrok o trestu z citovaného rozsudku Obvodního soudu pro Prahu 2, 
vedle souhrnného trestu, který bude zároveň obviněnému Krajským soudem v 
Ostravě uložen. Krajský soud musí mít na paměti, že podle § 273 tr. ř. v novém 
řízení nemůže dojít ke změně v neprospěch obviněného, a že je povinen se řídit 
též ustanovením § 270 odst. 4 tr. ř.

Poučení: Proti tomuto rozsudku není opravný prostředek přípustný. 

V Brně dne  27. dubna  2004

Předseda senátu:

JUDr. František Hrabec  
