Soud: Nejvyšší soud

Spisová značka: 5 Tz 189/2001

Datum rozhodnutí: 24.10.2001

Typ rozhodnutí: Rozsudek




5 Tz 189/2001 

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal dne 24. října 2001 ve veřejném 
zasedání v senátě složeném z předsedy senátu JUDr. Františka Púryho a soudců 
JUDr. Jiřího Horáka a JUDr. Jindřicha Urbánka stížnost pro porušení zákona, 
kterou podal ministr spravedlnosti ve prospěch obviněného Z. G., proti rozsudku 
Krajského soudu v Brně ze dne 23. 10. 2000, sp. zn. 8 To 289/2000, v trestní 
věci vedené u Městského soudu v Brně pod sp. zn. 6 T 305/99,

	a rozhodl podle § 268 odst. 2, § 269 odst. 2 a § 270 odst. 1 tr. řádu  
t a k t o :

	Pravomocným rozsudkem Krajského soudu v Brně ze dne 23. 10. 2000, sp. 
zn. 8 To 289/2000, a v řízení, které mu předcházelo, 

b y l  p o r u š e n  z á k o n

v ustanoveních § 2 odst. 5, 6, § 206 odst. 2, § 254 odst. 1 a § 259 odst. 3 tr. 
řádu v neprospěch obviněného Z. G.

	Citovaný rozsudek  s e  z r u š u j e .  Zrušuje se též rozsudek 
Městského soudu v Brně ze dne 22. 2. 2000, sp. zn. 6 T 305/99. Zároveň se 
zrušují všechna další rozhodnutí, která na zrušené rozsudky obsahově navazují, 
pokud vzhledem ke změně, k níž došlo jejich zrušením, pozbyla podkladu.

	Městskému soudu v Brně se  p ř i k a z u j e ,  aby věc v potřebném 
rozsahu znovu projednal a rozhodl.

Odůvodnění:

	Rozsudkem Městského soudu v Brně ze dne 22. 2. 2000, sp. zn. 6 T 
305/99, byl obviněný Z. G.  uznán vinným trestným činem ublížení na zdraví 
podle § 221 odst. 1 tr. zák., kterého se podle skutkových zjištění tohoto 
rozsudku dopustil tím, že dne 26. 1. 1999 kolem 10.00 hod v B. v domě č. 10 na 
ul. V. po předchozí vzájemné výměně názorů fyzicky napadl Z. W.,  a to 
konkrétně tak, že ho udeřil pěstí do obličeje, v důsledku čehož se tento svezl 
po zdi na kolena a utrpěl mimo jiné zlomeninu nosních kůstek bez posunu, 
puklinu spodiny obou očnic s průnikem vzduchu do očnic a přechodným dvojitým 
viděním atd., v důsledku čehož byl poškozený omezen v obvyklém způsobu života 
přesahujícím 7 dní. Za to byl obviněnému uložen trest odnětí svobody v trvání 
10 měsíců, jehož výkon mu byl podmíněn odložen na zkušební dobu 2 roky. 

	Proti tomuto rozsudku podali odvolání obviněný Z. G.  a poškozený Z. W. 
O odvoláních rozhodl Krajský soud v Brně svým rozsudkem ze dne 23. 10. 2000, 
sp. zn. 8 To 289/2000, tak, že podle § 258 odst. 1 písm. b), odst. 2 tr. řádu 
byl napadený rozsudek soudu prvního stupně zrušen ve výroku o trestu. Podle § 
259 odst. 3 tr. řádu pak odvolací soud sám nově rozhodl a obviněnému Z. G.  
uložil trest odnětí svobody v trvání 4 měsíce, jehož výkon mu byl podmíněně 
odložen na zkušení dobu 1 roku. Dále byl rozsudek soudu prvního stupně podle § 
259 odst. 2 tr. řádu doplněn o výroky, jimiž odvolací soud jednak podle § 228 
odst. 1 tr. řádu zavázal obviněného Z. G.  povinností k náhradě škody 
poškozenému Z. W.  ve výši 21 683,50 Kč a jednak byl podle § 229 odst. 2 tr. 
řádu poškozený odkázán se zbytkem uplatněného nároku na náhradu škody na řízení 
ve věcech občanskoprávních.

	Proti tomuto rozsudku odvolacího soudu podal ministr spravedlnosti ve 
prospěch obviněného Z. G.  stížnost pro porušení zákona. Vytkl v ní porušení 
zákona v ustanoveních § 2 odst. 5, 6 tr. řádu ve vztahu k ustanovením § 221 
odst. 1 a § 13 tr. zák., ke kterému mělo dojít v neprospěch obviněného. V 
odůvodnění podané stížnosti pro porušení zákona ministr spravedlnosti poukázal 
na znění uvedených ustanovení, zrekapituloval dosavadní průběh trestního 
stíhání obviněného Z. G.  a obsah rozhodnutí učiněných v jeho rámci. Jak dále 
ministr spravedlnosti zdůraznil, soud prvního stupně pochybil při hodnocení 
důkazů, když nezohlednil tu část skutku, která se týká poranění obviněného Z. 
G., jak bylo specifikováno ve znaleckém posudku znalkyně z oboru zdravotnictví. 
Podle znalkyně lze z hlediska mechanismu vzniku zjištěných poranění akceptovat 
údaj o tom, že obviněný měl být opakovaně udeřen pěstí do obličeje a v důsledku 
jednoho z úderů měl narazit zadní plochou hlavy do zdi. Pokud jde o mechanismus 
vzniku poranění poškozeného Z. W., ministr spravedlnosti je názoru, že soud 
prvního stupně dostatečně nezvážil závěry uvedeného znaleckého posudku, podle 
něhož poškozenému nebylo způsobeno poranění opakovaným násilím, tedy více 
údery, ale jen úderem jedním, a to nikoli za použití pevného předmětu, jak 
naznačoval poškozený. Pochybení spatřuje ministr spravedlnosti též v tom, že 
soud prvního stupně nesprávně hodnotil podmínky nutné obrany podle § 13 tr. 
zák., pokud argumentoval možností obviněného odejít z bytu a zabránit tak 
konfliktu s poškozeným. Použití nutné obrany ze strany obviněného nebylo 
vyloučeno, protože nebyl povinen před poškozeným utíkat. V této souvislosti 
poukazuje ministr spravedlnosti i na výpověď svědkyně H. W. Při náležitém 
zhodnocení  výpovědí obou svědků a znaleckého posudku z oboru zdravotnictví měl 
soud prvního stupně dojít k závěru, že obviněný jednal v nutné obraně. 

	Krajskému soudu v Brně pak ministr spravedlnosti vytýká nesprávné 
hodnocení výpovědí obviněného Z. G.  a svědkyně H. W., které odpovídají 
objektivnímu zjištění znalkyně z oboru zdravotnictví, přičemž odvolací soud 
omylem vztáhl závěry znalkyně o mechanismu vzniku poranění obviněného na 
mechanismus vzniku poranění poškozeného. Navíc, i kdyby odvolací soud dospěl k 
zásadně rozdílným závěrům od znalkyně z oboru zdravotnictví, měl rozsudek soudu 
prvního stupně zrušit a věc mu vrátit k novému projednání a rozhodnutí po 
doplňujícím výslechu znalkyně, případně po přibrání jiného znalce. 

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. řádu vyslovil vytýkané 
porušení zákona, aby podle § 269 odst. 2 tr. řádu napadené rozhodnutí zrušil a 
aby dále postupoval podle § 270 odst. 1 tr. řádu a přikázal věc k novému 
projednání a rozhodnutí.

	Nejvyšší soud České republiky (dále jen Nejvyšší soud) na podkladě 
podané stížnosti pro porušení zákona přezkoumal podle § 267 odst. 1 tr. řádu 
správnost všech výroků napadeného usnesení, jakož i řízení, jež mu předcházelo, 
a zjistil, že zákon byl porušen v neprospěch obviněného Z. G., a to v podstatě 
v těch směrech, jak mu vytýká stížnost pro porušení zákona. K tomuto závěru 
dospěl Nejvyšší soud na základě následujících skutečností:

	Pochybnosti vyvolává již postup soudu prvního stupně a jeho rozhodnutí, 
a to v několika směrech. Soud se především náležitě nevypořádal se složitou 
důkazní situací, která v posuzovaném případě existuje a vyplývá ze skutečnosti, 
že se v době a na místě fyzického konfliktu, k němuž došlo mezi obviněným a 
poškozeným za výše uvedených okolností, nacházely celkem tři osoby a tyto o 
jeho průběhu vypovídají zcela odlišně. Na jedné straně je výpověď poškozeného 
Z. W., o kterou opřel svá skutková zjištění soud prvního stupně, na druhé 
straně je pak verze obviněného Z. G., kterou potvrzuje výpověď svědkyně H. W. 
Za tohoto stavu bylo třeba mnohem pečlivěji hodnotit výpovědi uvedených osob i 
ostatní důkazy, z nich zejména znalecký posudek a výpověď znalkyně z oboru 
zdravotnictví, odvětví soudního lékařství, a popřípadě zvážit provedení jiných, 
dosud neopatřených důkazů. Soud prvního stupně se ve svém rozsudku omezil na 
reprodukci obsahu výpovědí všech osob přítomných konfliktu, aniž by je blíže 
analyzoval a hodnotil ve vztahu k ostatním důkazům. To platí především s 
přihlédnutím ke skutečnosti, že podle lékařských zpráv i závěrů znalkyně z 
oboru zdravotnictví, odvětví soudního lékařství, měl obviněný utrpět závažnější 
zranění než poškozený, přičemž znalkyně připouští možnost intenzivnějšího útoku 
poškozeného vůči obviněnému. Třebaže ani za této situace nelze vyloučit 
spáchání předmětného trestného činu obviněným (resp. vzájemné spáchání 
trestného činu ublížení na zdraví podle § 221 odst. 1 tr. zák. jak obviněným Z. 
G., tak i poškozeným Z. W.), měl soud prvního stupně zdůvodnit, proč i přes 
zmíněné okolnosti je pachatelem trestného činu právě obviněný.

	Pokud se soud prvního stupně v této souvislosti zabývá úvahami o 
vyprovokovaném útoku a o nemožnosti nutné obrany ze strany obviněného, není 
jeho argumentace správná. Aniž by Nejvyšší soud předjímal, zda v posuzovaném 
případě byly skutečně splněny podmínky nutné obrany, obecně považuje za 
potřebné zdůraznit, že předpokladem jednání v nutné obraně podle § 13 tr. zák. 
není tzv. subsidiarita. Proto tomu, kdo se dovolává nutné obrany, nelze její 
přiznání odmítnout s poukazem na skutečnost, že se přímo hrozícímu nebo 
trvajícímu útoku jiné osoby nevyhnul útěkem z místa konfliktu, přestože byl 
útěk možný. Poukaz soudu prvního stupně na možnost obviněného odejít z bytu 
poškozeného nebo opustit i chodbu domu tedy sám o sobě nevylučuje možnost nutné 
obrany, byť na druhé straně soud učinil správný závěr, podle kterého za 
situace, kdy dvě osoby vzájemně útočí na svou tělesnou integritu, nejde o 
nutnou obranu a oba útočníci mohou být trestně odpovědní za ublížení na zdraví.

	Jak již bylo konstatováno, v posuzovaném případě jde o složitou důkazní 
situaci, která měla vést soud nejen k pečlivějšímu hodnocení stávajících důkazů 
ze všech výše uvedených hledisek, ale též ke snaze opatřit další možné důkazy. 
To předpokládalo podrobnější výslechy obviněného Z. G.  a poškozeného Z. W., 
kteří se měli vyjádřit též ke skutečnostem vyplývajícím z ostatních důkazů 
(např. ze znaleckého posudku), včetně jejich výpovědí navzájem, a soud se měl 
pokusit odstranit rozpory v důkazech mimo jiné provedením konfrontace mezi 
poškozeným na straně jedné a obviněným a svědkyní H. W. na straně druhé, 
popřípadě též provedením rekonstrukce, a to i za účasti znalkyně z oboru 
zdravotnictví, odvětví soudního lékařství.

	Pochybení se dopustil Městský soud v Brně rovněž v tom, jestliže na 
počátku hlavního líčení po přednesení obžaloby nepostupovala předsedkyně senátu 
podle § 206 odst. 2 tr. řádu a nepřečetla ze spisu návrh poškozeného Z. W.  na 
náhradu škody způsobené projednávaným trestným činem. Přitom je zřejmé, že 
poškozený takový návrh učinil a že je obsažen ve spise (viz č. l. 59 trestního 
spisu). Soud prvního stupně pak poškozeného ani k uplatněnému nároku nevyslechl 
a neprovedl k němu žádné další důkazy. Důsledkem tohoto vadného postupu byla 
absence výroku o náhradě škody v rozsudku soudu prvního stupně, který byl 
doplněn až výrokem odvolacího soudu.

	Soudu prvního stupně lze vytknout i nepřesný popis skutku v rozsudku, v 
němž je výčet zranění poškozeného Z. W.  ukončen nevhodným slovem „atd.“ a 
zejména závažnost zranění poškozeného je vyjádřena velmi neurčitým 
konstatováním „v důsledku čehož byl poškozený omezen v obvyklém způsobu života 
přesahujícím 7 dní.“ Z toho není patrné, v jakých směrech byl poškozený omezen 
v obvyklém způsobu života, tj. zda byl poškozený omezen v pracovní schopnosti, 
ve vykonávání svých osobních potřeb, způsobem léčení či jinak. Rovněž uvedené 
vymezení doby takových důsledků nevypovídá nic o tom, zda jde jen o tzv. 
prostou újmu na zdraví ve smyslu § 221 odst. 1 tr. zák. nebo o těžkou újmu na 
zdraví podle § 89 odst. 7 a § 222 odst. 1 tr. zák. (i těžká újma omezuje 
poškozeného v obvyklém způsobu života po dobu přesahující sedm dní, byť se zde 
vyžaduje doba podstatně delší, tj. nejméně šest týdnů).

	Krajský soud v Brně jako soud odvolací na výše uvedené nedostatky 
náležitě nereagoval a přestože rozsudek soudu prvního stupně částečně změnil a 
doplnil, většinu z nich neodstranil. V důsledku toho se též náležitě 
nevypořádal s námitkami v odvolání obviněného Z. G. Z odůvodnění napadeného 
rozsudku odvolacího soudu je především patrné, že v souvislosti s hodnocením 
průběhu skutkového děje zaměnil závěry znalkyně z oboru zdravotnictví, odvětví 
soudního lékařství, týkající se povahy a závažnosti zranění obviněného a 
zranění poškozeného, jak důvodně vytýká stížnost pro porušení zákona. Rozsah a 
závažnost zranění obviněného a poškozeného hodnotil odvolací soud opačně, než 
jak vyplývá ze znaleckého posudku a z výslechu znalkyně. Pokud totiž odvolací 
soud argumentuje vícečetnými poraněními obličeje, která mají svědčit o více 
úderech a vyvracet tak obhajobu obviněného, že poškozeného udeřil jen jednou, 
jde o charakteristiku, kterou znalkyně popsala zranění obviněného a útok 
směřující proti němu, nikoli ve vztahu k poškozenému. Proto pokud odvolací soud 
považuje obhajobu obviněného za vyvrácenou právě znaleckým posudkem z oboru 
zdravotnictví, odvětví soudního lékařství, resp. výpovědí znalkyně, jde o závěr 
nesprávný.

	Z odůvodnění rozsudku odvolacího soudu pak nelze zjistit, proč částečně 
zrušil rozsudek soudu prvního stupně právě a toliko podle ustanovení § 258 
odst. 1 písm. b) tr. řádu, tj. pro vady rozsudku, zejména pro nejasnost nebo 
neúplnost jeho skutkových zjištění nebo proto, že se soud prvního stupně 
nevypořádal se všemi okolnostmi významnými pro rozhodnutí. Přitom odvolací soud 
zrušil v napadeném rozsudku soudu prvního stupně jen výrok o trestu a sám ho 
nahradil svým výrokem o trestu, aniž ovšem své zrušující rozhodnutí opřel o 
ustanovení § 258 odst. 1 písm. e) tr. řádu, tj. o závěr, že byl trest uložený 
soudem prvního stupně nepřiměřený.

	Na základě všech rozvedených skutečností Nejvyšší soud podle § 268 
odst. 2 tr. řádu vyslovil porušení zákona v ustanoveních § 2 odst. 5, 6, § 206 
odst. 2, § 254 odst. 1 a § 259 odst. 3 tr. řádu, k němuž došlo v neprospěch 
obviněného Z. G.  tím, že soudy obou stupňů jej uznaly vinným z trestného činu, 
ačkoli pro takové rozhodnutí byl nedostatečně zjištěn skutkový stav a provedené 
důkazy nebyly správně hodnoceny. Navíc soud prvního stupně náležitě nereagoval 
na uplatněný nárok na náhradu škody. Odvolací soud pak nesplnil důsledně svou 
přezkumnou povinnost, zmíněné vady řízení ani rozsudku soudu prvního stupně 
neodstranil, přestože z podnětu odvolání částečně zrušil uvedený rozsudek a 
doplnil ho, ovšem sám rozhodl v řízení, které bylo rovněž zatížené vytknutými 
vadami. Podle § 269 odst. 2 tr. řádu pak Nejvyšší soud rozsudek odvolacího 
soudu napadený stížností pro porušení zákona zrušil a zrušil i jemu 
předcházející rozsudek soudu prvního stupně, neboť ani ten v důsledku 
zjištěných vad nemůže obstát. Zároveň byla zrušena i další rozhodnutí, která na 
zrušená rozhodnutí obsahově navazují, jestliže jejich zrušením pozbyla podkladu.

	Protože ve věci je nutno učinit rozhodnutí nové, přikázal Nejvyšší soud 
podle § 270 odst. 1 tr. řádu Městskému soudu v Brně, aby věc v potřebném 
rozsahu znovu projednal a rozhodl. Jeho úkolem bude pokračovat v trestním 
řízení proti obviněnému Z. G.  na podkladě podané obžaloby a opětovně o ní 
rozhodnout v souladu se zákonem tak, aby odstranil všechny vytýkané vady a 
doplnil dokazování v naznačených směrech, popřípadě provedl též další důkazy, 
bude-li toho třeba. Poté musí soud provedené důkazy pečlivěji než dosud 
vyhodnotit a tím se náležitě vypořádat i s obhajobou obviněného a přesvědčivě 
reagovat na jeho námitky. S přihlédnutím k charakteru konstatovaného porušení 
zákona a k tomu, že řízení před soudem bude třeba provést znovu a dokazování v 
něm doplnit, Nejvyšší soud nepovažoval za vhodné, aby v tomto stadiu řízení 
předjímal, jak má být o podané obžalobě rozhodnuto.

	Jelikož Nejvyšší soud vyslovil, že zákon byl porušen výlučně v 
neprospěch obviněného Z. G., nemůže v novém řízení dojít ke změně rozhodnutí v 
jeho neprospěch (§ 273 tr. řádu).

Poučení: Proti tomuto rozsudku není další opravný prostředek přípustný.

V Brně dne 24. října 2001

Předseda senátu:         

JUDr. František  P ú r y
