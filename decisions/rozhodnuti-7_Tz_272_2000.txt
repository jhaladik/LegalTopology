Soud: Nejvyšší soud

Spisová značka: 7 Tz 272/2000

Datum rozhodnutí: 14.12.2000

Typ rozhodnutí: Rozsudek




7 Tz 272/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání konaném dne 14. 12. 2000 v senátě 
složeném z předsedy JUDr. Jana Engelmanna a soudců JUDr. Petra Hrachovce a 
JUDr. Zdeňka Sováka stížnost pro porušení zákona podanou ministrem 
spravedlnosti České republiky v neprospěch obviněného M. K., proti trestnímu 
příkazu Okresního soudu v Jablonci nad Nisou ze dne 29. 8. 2000, sp. zn. 4 T 
342/2000, a podle § 268 odst. 2, § 269 odst. 2, § 270 odst. 1 tr. ř., za 
splnění podmínek § 272 tr. ř., rozhodl t a k t o :

Pravomocným trestním příkazem Okresního soudu v Jablonci nad Nisou ze dne 29. 
8. 2000, sp. zn. 4 T 342/2000,

b y l p o r u š e n z á k o n

v ustanoveních § 23 odst. 1 a § 31 odst. 1 tr. zák. ve prospěch obviněného.

Tento trestní příkaz se z r u š u j e . Zrušují se též všechna další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Okresnímu soudu v Jablonci nad Nisou se p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Trestním příkazem samosoudce Okresního soudu v Jablonci nad Nisou ze dne 29. 8. 
2000, sp. zn. 4 T 342/2000, byl obviněný M. K. uznán vinným trestným činem 
ublížení na zdraví podle § 221 odst. 1, odst. 2 písm. c) tr. zák., kterého se 
podle zjištění okresního soudu dopustil tak, že v A. (nesprávně v trestním 
příkaze uvedeno v A.) v J. h., okres J. n. n. N. ve společné místnosti ubytovny 
S. dne 28. 8. 1999 po 22.00 hodině pod vlivem alkoholu a po předchozí slovní 
rozepři fyzicky napadl Z. P., tak, že jej bil pěstmi do obličeje, povalil ho na 
zem a způsobil mu tím dvojitou zlomeninu dolní čelisti s posunutím úlomků, což 
si vyžádalo hospitalizaci Z. P. v době od 29. 8. 1999 do 2. 9. 1999 a následně 
potom další léčení s pracovní neschopností poškozeného, která trvala do 18. 11. 
1999.

Za tento trestný čin byl obviněnému podle § 221 odst. 2 tr. zák. uložen trest 
odnětí svobody v trvání pěti měsíců. Výkon trestu odnětí svobody byl obviněnému 
podle § 58 odst. 1 písm. a) a § 59 odst. 1 tr. zák. podmíněně odložen na 
zkušební dobu v trvání jednoho roku. Posledním výrokem trestního příkazu 
Okresního soudu v Jablonci nad Nisou ze dne 29. 8. 2000, sp. zn. 4 T 342/2000, 
byla poškozené VZP ČR - Okresní pojišťovně v J. n. N. podle § 228 odst. 1 tr. 
ř. přiznána náhrada škody ve výši 3.061,- Kč.

Dne 22. 9. 2000 nabyl tento trestní příkaz právní moci.

Dne 20. 11. 2000, tedy v zákonné šestiměsíční lhůtě od právní moci napadeného 
rozhodnutí (§ 272 tr. ř.), podal ministr spravedlnosti České republiky proti 
trestnímu příkazu Okresního soudu v Jablonci nad Nisou ze dne 29. 8. 2000, sp. 
zn. 4 T 342/2000, stížnost pro porušení zákona.

Ve svém mimořádném opravném prostředku ministr spravedlnosti uvedl, že v 
předmětné trestní věci byly splněny podmínky pro rozhodnutí formou trestního 
příkazu, neboť věc byla v přípravném řízení náležitě objasněna. Vyjádřil dále 
také názor, že k pochybení nedošlo ani při právním posouzení jednání 
obviněného, které bylo správně kvalifikováno okresním soudem jako trestný čin 
ublížení na zdraví podle § 221 odst. 1, odst. 2 písm. c) tr. zák., neboť 
obviněný způsobil Z. P. těžkou újmu na zdraví. K pochybení podle názoru 
ministra však došlo při ukládání trestu, kdy okresní soud nepostupoval důsledně 
podle § 221 odst. 2 tr. zák., když v rozporu s tímto ustanovením uložil 
obviněnému trest odnětí svobody pod stanovenou dolní hranicí trestní sazby.

V petitu stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem Okresního soudu v Jablonci nad Nisou ze dne 29. 8. 2000, sp. zn. 4 T 
342/2000, byl ve prospěch obviněného porušen zákon v ustanovení § 221 odst. 2 
tr. zák., aby tento trestní příkaz podle § 269 odst. 2 tr. ř. zrušil, a aby 
dále postupoval podle § 270 odst. 1 tr. ř.

Nejvyšší soud přezkoumal na podkladě stížnosti pro porušení zákona podle § 267 
odst. 1 tr. ř. správnost všech výroků napadeného rozhodnutí, jakož i řízení, 
které mu předcházelo a poté shledal, že zákon byl porušen.

Pokud jde o výrok o vině, jímž byl obviněný M. K. napadeným trestním příkazem 
uznán vinným trestným činem ublížení na zdraví podle § 221 odst. 1, odst. 2 
písm. c) tr. zák., tak Nejvyšší soud v něm nezjistil žádné pochybení. Okresní 
soud v Jablonci nad Nisou mohl při splnění podmínek uvedených v § 314e odst. 1 
tr. ř. přistoupit k vydání předmětného trestního příkazu, neboť na základě 
důkazů opatřených v přípravném řízení měl dostatek podkladů pro závěr, že je 
spolehlivě prokázán skutkový stav věci. Výrok o vině nebyl ani předmětem výhrad 
ministra spravedlnosti v podané stížnosti pro porušení zákona, jak je uvedeno 
již výše.

Nejvyšší soud se ztotožnil s názorem ministra spravedlnosti, vysloveným ve 
stížnosti pro porušení zákona, že k pochybení došlo ve výroku o trestu.

Ustanovení § 221 odst. 2 písm. c) tr. zák. uvádí, že odnětím svobody na jeden 
rok až pět let bude pachatel potrestán, způsobí-li takovým činem (úmyslným 
ublížením na zdraví) těžkou újmu na zdraví.

Podle § 23 odst. 1 tr. zák. je účelem trestu chránit společnost před pachateli 
trestných činů, zabránit odsouzenému v dalším páchání trestné činnosti a 
vychovávat jej k tomu, aby vedl řádný život, a tím působit výchovně i na 
ostatní členy společnosti. 

Podle § 31 odst. 1 tr. zák. při stanovení druhu trestu a jeho výměry přihlédne 
soud ke stupni nebezpečnosti činu pro společnost (§ 3 odst. 4), k možnosti 
nápravy a poměrům pachatele.

Z výše uvedeného je zřejmé, že okresní soud uložil obviněnému trest odnětí 
svobody v rozporu s výše uvedenými zákonnými ustanoveními.

V ustanovení § 27 tr. zák. je vymezena zásada, že trest je možno ukládat jen na 
základě zákona, kdy lze uložit pouze tresty uvedené v ustanovení § 27 tr. zák. 
za podmínek a v mezích uvedených v dalších ustanoveních trestního zákona. Nelze 
tedy opomenout požadavek vyplývající ze zákonnosti trestu (srov. např. čl. 39 
Listiny základních práv svobod). Na základě již výše uvedených skutečností je 
tedy zřejmé, že okresní soud nerespektoval tato ustanovení tr. zákona, když 
obviněnému ukládal trest odnětí svobody pod dolní hranicí trestní sazby, 
vymezené v § 221 odst. 2 tr. zák. V souvislosti se zákonnou sankcí za shora 
uvedený trestný čin je možno pouze na doplnění uvést, že zákonem určené meze 
trestní sazby u trestu odnětí svobody lze směrem dolů překročit jen při splnění 
zvláště stanovených podmínek (např. § 32 odst. 2, § 40 tr. zák.).

Pokud tedy okresní soud v napadeném trestním příkaze uložil obviněnému M. K. 
trest odnětí svobody v trvání pěti měsíců (pod dolní hranicí trestní sazby), 
pak porušil zákon ve prospěch tohoto obviněného v ustanoveních § 23 odst. 1 a § 
31 odst. 1 tr. zák.

Vzhledem k tomu, že stížnost pro porušení zákona byla podána jen proti výroku o 
trestu, musel se Nejvyšší soud zabývat také tím, zda jsou splněny zvláštní 
podmínky pro řízení o stížnosti pro porušení zákona uvedené v § 266 odst. 2 tr. 
ř. Podle tohoto ustanovení lze stížnost pro porušení zákona proti výroku o 
trestu podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo poměrům pachatele nebo jestliže uložený 
druh trestu je ve zřejmém rozporu s účelem trestu. Nejvyšší soud je toho 
názoru, že porušení zákona dosahuje intenzity předpokládané ustanovením § 266 
odst. 2 tr. ř., jestliže byl obviněnému uložen trest v takové výši, která 
nedosahuje nejnižší výměry stanovené zákonem pro trestný čin ublížení na zdraví 
podle § 221 odst. 2 tr. zák. V daném případě je třeba zdůraznit, že předně jde 
o zřejmý nepoměr k tzv. "typovému" stupni společenské nebezpečnosti, 
vyjádřenému v trestní sazbě, kdy obviněnému byl uložen trest mimo trestní sazbu 
uvedenou pro trestný čin, kterým byl uznán vinným.

Z důvodů shora uvedených Nejvyšší soud podle § 268 odst. 2 tr. ř. vyslovil ve 
shora uvedených ustanoveních porušení zákona trestním příkazem Okresního soudu 
v Jablonci nad Nisou ze dne 29. 8. 2000, sp. zn. 4 T 342/2000, přičemž k 
porušení zákona došlo ve prospěch obviněného M. K. Ve shodě s ustanovením § 269 
odst. 2 tr. ř. zrušil Nejvyšší soud napadený trestní příkaz, a to v celém 
rozsahu. Přestože zjištěné porušení zákona se týká pouze výroku o trestu, z 
povahy trestního příkazu vyplývá, že jednotlivé výroky trestního příkazu, který 
má povahu odsuzujícího rozsudku, tvoří jednotný celek (plyne z § 314g odst. 2 
tr. ř.). Vzhledem k této specifické povaze trestního příkazu dospěl Nejvyšší 
soud k závěru, že je nutno napadený trestní příkaz zrušit v celém rozsahu, byť 
správným a zákonným byl shledán výrok o vině a nesprávným pouze výrok o trestu, 
neboť nelze připustit, aby trestní příkaz v otázce viny existoval ve formě 
částečně pravomocného odsuzujícího rozsudku a ohledně jeho výroku o trestu 
(myšleno trestního příkazu) se vedlo po rozhodnutí Nejvyšším soudem nové 
řízení, neboť tento postup by odporoval znění § 314g odst. 2 tr. ř., ze kterého 
mj. vyplývá, že včas podaným odporem se trestní příkaz ruší ze zákona a 
samosoudce postupuje, jako by trestní příkaz vydán nebyl. Nejvyšší soud 
současně zrušil všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Vzhledem k tomu, že je třeba ve věci učinit nové rozhodnutí, přikázal Nejvyšší 
soud podle § 270 odst. 1 tr. ř. Okresnímu soudu v Jablonci nad Nisou, aby věc 
obviněného M. K. v rozsahu vysloveného porušení zákona znovu projednal a 
rozhodl, přičemž Nejvyšší soud odkazuje dále také na ustanovení § 270 odst. 4 
tr. ř.

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

Předseda senátu:

JUDr. Jan Engelmann

V Brně dne 14. prosince 2000
