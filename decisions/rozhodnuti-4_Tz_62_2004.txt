Soud: Nejvyšší soud

Spisová značka: 4 Tz 62/2004

Datum rozhodnutí: 26.05.2004

Typ rozhodnutí: Rozsudek




4 Tz 62/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 26. 
května 2004 v senátě složeném z předsedy JUDr. J. P. a soudců JUDr. J. M. a 
JUDr. F. H. stížnost pro porušení zákona, kterou podal ministr spravedlnosti 
České republiky ve prospěch obviněného  D. Ž., proti usnesení Okresního soudu v 
Teplicích ze dne 17. 9. 2002, sp. zn. 3 T 59/96, a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Pravomocným usnesením Okresního soudu v Teplicích ze dne 17. 9. 2002, sp. zn. 3 
T 59/96,  b y l   p o r u š e n   z á k o n   v ustanovení § 188 odst. 1 písm. 
a) tr. ř. v neprospěch obviněného D. Ž.

Napadené usnesení  s e  z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Teplicích  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Usnesením ze dne 17. 9. 2002, sp. zn. 3 T 59/96, vyslovil Okresní soud v 
Teplicích podle § 188 odst. 1 písm. a) tr. ř. z důvodu uvedeného v ustanovení § 
18 odst. 1 tr. ř. svou místní nepříslušnost k projednání věci obviněného D. Ž. 
pro trestný čin zneužívání pravomoci veřejného činitele podle § 158 odst. 1 
písm. a), odst. 2   písm. a) tr. zák.  Okresní soud v Teplicích ve výroku 
usnesení vyslovil, že místně příslušným soudem k projednání trestní věci 
obviněného D. Ž. je Okresní soud v Liberci. Usnesení nabylo právní moci dne 17. 
9. 2002. Okresní soud v Teplicích vydal označené usnesení v neveřejném zasedání 
bezprostředně poté, kdy před zahájením hlavního líčení obhájce obviněného D. Ž. 
namítl místní nepříslušnost Okresního soudu v Teplicích  a okresní soud odročil 
hlavní líčení na neurčito za účelem rozhodnutí o námitce místní nepříslušnosti.

Proti usnesení Okresního soudu v Teplicích ze dne 17. 9. 2002, sp. zn. 3 T 
59/96, podal ministr spravedlnosti České republiky stížnost pro porušení zákona 
ve prospěch obviněného D. Ž. Vytkl v ní, že zákon byl napadeným rozhodnutím 
porušen v ustanovení § 188 odst. 1 písm. a) tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Teplicích při rozhodování o místní příslušnosti postupoval v 
rozporu se zákonem. Pokud dospěl k závěru, že v trestní věci proti obviněnému 
D. Ž. sám není příslušný k jejímu projednání a že je příslušný Okresní soud v 
Liberci, měl podle § 188 odst. 1 písm. a) tr. ř. rozhodnout o předložení věci k 
rozhodnutí o příslušnosti Krajskému soudu v Ústí nad Labem jako soudu nejblíže 
společně nadřízenému.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Teplicích ze dne 17. 9. 2002, sp. zn. 3 T 59/96, byl porušen zákon ve 
vytýkaném směru, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,   a dospěl k závěru, že zákon porušen byl.

Podle § 188 odst. 1 písm. a) tr. ř. platí, že po předběžném projednání obžaloby 
soud rozhodne o předložení věci k rozhodnutí o příslušnosti soudu, který je 
nejblíže společně nadřízen jemu a soudu, jenž je podle něj příslušný, má-li za 
to, že sám není příslušný k jejímu projednání. Podle § 222 odst. 1 tr. ř., 
který upravuje rozhodnutí soudu v hlavním líčení, platí, že pokud shledá soud v 
zažalovaném skutku trestný čin, k jehož projednání není příslušný, rozhodne o 
předložení věci k rozhodnutí o příslušnosti soudu, který je nejblíže společně 
nadřízený jemu a soudu, jenž je podle něj příslušný; je však povinen rozhodnout 
věc sám, jde-li toliko o nepříslušnost místní a obžalovaný ji nevytkl. Citovaná 
ustanovení trestního řádu shodně stanoví povinnost soudu předložit věc k 
rozhodnutí o příslušnosti nadřízenému soudu, pokud se domnívá, že sám není k 
jejímu projednání příslušný.

Podle § 185 odst. 1 tr. ř. platí, že předseda senátu přezkoumá obžalobu podanou 
u soudu a podle jejího obsahu a podle obsahu spisu posoudí, zda je ji nutno 
předběžně projednat v zasedání senátu anebo zda může nařídit o ní hlavní 
líčení. Z citovaného ustanovení lze dovodit, že po nařízení hlavního líčení již 
nelze obžalobu předběžně projednat a nelze tedy ani postupovat podle § 188 tr. 
ř., který upravuje rozhodnutí soudu po předběžném projednání obžaloby. Pokud 
soud dospěje k závěru, že není příslušný k projednání věci po nařízení hlavního 
líčení, je třeba postupovat podle § 222 odst. 1 tr. ř. a rozhodnout o 
předložení věci k rozhodnutí o příslušnosti nadřízenému soudu za podmínek 
uvedených v tomto ustanovení. Zbývá dodat, že rozhodnutí soudu o předložení 
věci k rozhodnutí                o příslušnosti podle § 222 odst. 1 tr. ř. je 
třeba vydat v hlavním líčení, s ohledem na znění         § 231 odst. 1 tr. ř. 
nelze takové rozhodnutí vydat mimo hlavní líčení v neveřejném zasedání.

V projednávané trestní věci však Okresní soud v Teplicích uvedeným způsobem 
nepostupoval, když namísto rozhodnutí o předložení věci k rozhodnutí o 
příslušnosti nadřízenému soudu podle § 222 odst. 1 tr. ř., vyslovil sám 
napadeným usnesením podle § 188 odst. 1 písm. a) tr. ř. svou místní 
nepříslušnost s tím, že místně příslušným soudem k projednání věci je Okresní 
soud v Liberci, napadené usnesení navíc vydal mimo hlavní líčení v neveřejném 
zasedání.

Z uvedených důvodů Nejvyšší soud podle § 268 odst. 2 tr. ř. vyslovil, že 
usnesením Okresního soudu v Teplicích ze dne 17. 9. 2002, sp. zn. 3 T 59/96,  
byl porušen zákon v ustanovení § 188 odst. 1 písm. a) tr. ř. v neprospěch 
obviněného D. Ž. Podle  § 269 odst. 2 tr. ř. Nejvyšší soud zrušil napadené 
usnesení, jakož i všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Teplicích, aby 
trestní věc v potřebném rozsahu znovu projednal a rozhodl. Pokud Okresní soud v 
Teplicích bude mít za to, že sám není příslušný k projednání trestní věci 
obviněného D. Ž. vedené pod sp. zn. 3 T 59/96, bude třeba předložit věc k 
rozhodnutí o příslušnosti nadřízenému soudu postupem podle § 222 odst. 1 tr. ř.

Poučení: Proti tomuto rozhodnutí není opravný prostředek přípustný.

V Brně dne 26. května 2004

Předseda senátu:

JUDr. J. P.

	

	
