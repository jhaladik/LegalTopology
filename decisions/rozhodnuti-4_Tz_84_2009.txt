Soud: Nejvyšší soud

Spisová značka: 4 Tz 84/2009

Datum rozhodnutí: 21.10.2009

Typ rozhodnutí: ROZSUDEK




4 Tz 84/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
října 2009 v senátu složeném z předsedy senátu JUDr. Františka Hrabce a 
soudců             JUDr. Danuše Novotné a JUDr. Petra Šabaty stížnost pro 
porušení zákona, kterou podala ministryně spravedlnosti České republiky ve 
prospěch obviněného E.  M. , proti usnesení bývalého Vojenského obvodového 
soudu v Českých Budějovicích ze dne 5. 12. 1957 sp. zn.  T 354/57, a podle  § 
268 odst. 2,  § 269 odst. 2 a § 271 odst. 1 tr. ř. rozhodl  t a k t o:

Pravomocným usnesením bývalého Vojenského obvodového soudu v Českých 
Budějovicích ze dne 5. 12. 1957 sp. zn.  T 354/57,  b y l   p o r u š e n   z á 
k o n   v ustanovení čl. III. odst. 1 rozhodnutí prezidenta  republiky a vlády 
republiky Československé  o amnestii ze dne 1. prosince 1957 a v řízení 
předcházejícím v ustanovení          § 391 odst. 1 zák. č. 64/1956 Sb., o 
trestním řízení soudním (trestní řád), a v ustanovení § 270 odst. 1 písm. b) 
zák. č. 86/1950 Sb., trestní zákon, ve znění zák. č. 63/1956 Sb. v neprospěch 
obviněného E. M.

Napadené usnesení a jemu předcházející rozsudek bývalého Vojenského obvodového 
soudu v Českých Budějovicích ze dne 28. 11. 1957 sp. zn. T 354/57 se  z r u š u 
j í . 

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný E. M.  z p r o š ť u j e  obžaloby  pro 
skutek spočívající v tom, že po nastoupení vojenské základní služby začátkem 
listopadu 1957 u v.ú. Č. B. odmítl převzít osobní zbraň a na tomto stanovisku 
setrval i po delším přesvědčování s odvoláním, že by se to příčilo jeho 
náboženskému přesvědčení, čímž měl spáchat trestný čin vyhýbání se služební 
povinnosti podle § 270 odst. 1 písm. b) zák. č. 86/1950 Sb., trestní zákon, ve 
znění zák. č. 63/1956 Sb.  

	

Odůvodnění:

Rozsudkem bývalého Vojenského obvodového soudu v Českých Budějovicích ze dne 
28. 11. 1957 sp. zn. T 354/57, byl obviněný E. M. uznán vinným trestným činem 
vyhýbání se služební povinnosti podle § 270 odst. 1 písm. b) zák. č. 86/1950 
Sb., trestní zákon, ve znění zák. č. 63/1956 Sb., kterého se dopustil tím, že 
po nastoupení vojenské základní služby začátkem listopadu 1957 u v. ú.  Č. B. 
odmítl převzít osobní zbraň a na tomto stanovisku setrval i po delším 
přesvědčování s odvoláním, že by se to příčilo jeho náboženskému přesvědčení. 
Za to mu byl uložen nepodmíněný trest odnětí svobody v trvání dvou roků.

Uvedený rozsudek ale právní moci nenabyl, jelikož dne 1. 12. 1957 bylo 
prezidentem republiky a vládou republiky Československé vydáno rozhodnutí o 
amnestii (dále jen rozhodnutí prezidenta republiky o amnestii). Usnesením 
bývalého Vojenského obvodového soudu v Českých Budějovicích ze dne 5. 12. 1957 
sp. zn. T 354/57, bylo podle čl. III. odst. 1 citovaného rozhodnutí o amnestii 
zastaveno trestní stíhání obviněného E. M.  a zároveň bylo rozhodnuto podle § 
82 odst. 1 zák. č. 64/1956 Sb., o trestním řízení soudním, (dále jen tr. ř. z 
r. 1956) o jeho propuštění z vazby.

Proti posledně uvedenému rozhodnutí bývalého Vojenského obvodového soudu v 
Českých Budějovicích, jímž aplikoval na osobu obviněného E. M. zmíněnou 
aboliční část amnestijního rozhodnutí prezidenta republiky, podala ministryně 
spravedlnosti podle § 266 odst. 1 tr. ř. ve prospěch obviněného stížnost pro 
porušení zákona.

V této konstatuje, že je zřejmé, že obviněný E. M. se vyhýbal plnění své 
služební povinnosti pouze z důvodu svého svědomí a náboženského přesvědčení. V 
této souvislosti poukázala na nález pléna Ústavního soudu ze dne 26. 3. 2003 
sp. zn. Pl. ÚS 42/2002 a na něj navazující rozsudek Nejvyššího soudu ze dne 22. 
5. 2003 sp. zn. 15 T 67/2003 v jiné obdobné věci a z nich vyplývající závěr o 
tom, že nelze považovat jednání obviněného spočívající v odmítnutí konání 
vojenské služby z náboženských důvodů za trestný čin.

 Dále zdůraznila, že zastavení trestního stíhání se jeví jako rozhodnutí 
učiněné ve prospěch obviněného, ale toto bylo učiněno s odkazem na amnestii 
prezidenta republiky, která je svou povahou fakultativním milostivým opatřením 
a neodstraňuje všechny právní a společenské důsledky odsouzení pro trestný čin. 
Kromě jiného byl např. z práva na odškodnění za nezákonně vykonanou vazbu 
vyloučen každý, kdo dosáhl zastavení trestního stíhání na základě amnestie. 
Obviněný E. M. se přitom v průběhu trestního stíhání v této věci nacházel 
přibližně jeden měsíc ve vazbě. Není pochyb o tom, že trestní stíhání 
obviněného nemělo být vůbec zahajováno a bylo-li, pak mělo být zastaveno s tím, 
že skutek pro který byl stíhán, není trestným činem, což je postup pro 
obviněného jednoznačně příznivější.

Stěžovatelka dále poukázala na ustálenou judikaturu Nejvyššího soudu, podle níž 
musí  při rozhodování o stížnosti pro porušení zákona převážit zájem na plné 
zákonnosti rozhodnutí a jemu předcházejícího řízení nad zájmem na stabilitě a 
nezměnitelnosti takového rozhodnutí a to při závažných a podstatných vadách, 
pro které nemůže napadené rozhodnutí obstát a kdy na právní moci není možno 
trvat, neboť by to bylo ohrožením zákonného a spravedlivého rozhodování. 
Skutkové okolnosti případu obviněného E. M. vedou stěžovatelku k závěru, že je 
tu podstatná vada řízení, která může a měla by být napravena. Poukázala zároveň 
na nález Ústavního soudu z 1. 12. 2005 sp. zn. II. ÚS 290/05, kde ve skutkově 
obdobné věci se uvádí, že je nepřijatelné ponechat v platnosti rozhodnutí, 
které bylo prohlášeno za nezákonné a současně porušující základní lidská práva 
a svobody, s obecným odkazem na zájem na stabilitě a nezměnitelnosti 
rozhodnutí. Tento princip lze vztáhnout podle přesvědčení Ústavního soudu 
toliko na rozhodnutí, jež byla učiněna až po roce 1989 v podmínkách 
materiálního právního státu.

Porušení ústavních kautel stěžovatelka spatřuje především v nepravomocném 
rozsudku z  28. 11. 1957 sp. zn. T 354/57 a také v samotném amnestijním 
rozhodnutí prezidenta republiky z 1. 12. 1957, na něž napadené usnesení 
obsahově navazuje a proti nimž není stížnost pro porušení zákona přípustná. 
Současně je toho názoru, že podle tehdejší, ale i současné právní úpravy 
nepřicházelo v úvahu zproštění obžaloby z důvodu, že souzený skutek není 
trestným činem, což by bylo pro obviněného nejpříznivější. Bylo však možné 
zastavit trestní stíhání s tím, že jde o čin, jehož nebezpečnost pro společnost 
je nepatrná. Takto však bývalý Vojenský obvodový soud v Českých Budějovicích 
nepostupoval a nenapravil vlastní pochybení, kdy svým rozsudkem měl obviněného 
zprostit obžaloby.

Závěrem stížnosti pro porušení zákona ministryně spravedlnosti navrhla, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu v Českých Budějovicích ze dne 5. 12. 1957 sp. zn. T 
354/57, byl porušen zákon v neprospěch obviněného E. M. v ustanovení § 245 
odst. 2 tr. ř. z r. 1956 ve spojení s ustanovením § 192 odst. 2 písm. a) tr. ř. 
z r. 1956 ve vztahu k ustanovení § 270 odst. 1 tr. zák. z r. 1950 a v 
předcházejícím řízení v ustanovení § 2 odst. 8  tr. ř. z r. 1956. Podle § 269 
odst. 2 tr. ř. pak aby napadené usnesení zrušil včetně případných rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu a dále postupoval podle § 271 odst. 1 tr. ř., příp. 
podle § 270 odst. 1 tr. ř.

Nejprve Nejvyšší soud považuje za nutné konstatovat, že jako jediný spisový 
materiál z původního řízení se dochovaly pouze rozsudek bývalého Vojenského 
obvodového soudu v Českých Budějovicích ze dne 28. 11. 1957 sp. zn. T 354/57 a 
usnesení téhož soudu ze dne 5. 12. 1957 sp. zn. T 354/57, jejichž ověřené kopie 
měl Nejvyšší soud k dispozici. Dále je třeba uvést, že v předmětné trestní věci 
neproběhlo rehabilitační řízení podle zák. č. 119/1990 Sb., o soudní 
rehabilitaci, ve znění pozdějších předpisů.

Nejvyšší soud proto podle § 267 odst. 3 tr. ř. mohl přezkoumat pouze zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Řízení napadenému 
rozhodnutí předcházející mohl  Nejvyšší soud přezkoumat ve značně omezeném 
rozsahu, a to vzhledem k nedostupnosti původního trestního spisu, který byl 
podle sdělení ředitele Vojenského ústředního archivu v Praze ze dne 22. 6. 2009 
skartován. Z obsahu napadeného usnesení i předchozího odsuzujícího rozsudku 
Nejvyšší soud dospěl k závěru o tom,  že zákon porušen byl. 

Podle § 270 odst. 1 písm. b) zák. č. 86/1950 Sb., trestní zákon, ve znění zák. 
č. 63/1956 Sb., kdo se úmyslně vyhne plnění služební povinnosti nebo služebního 
úkonu tím, že padělá listinu, předstírá nemoc, použije jiného úskoku nebo se 
odvolává na náboženské nebo jiné přesvědčení, bude potrestán odnětím svobody až 
na pět let.

Nejvyšší soud, ač neměl k dispozici spisový materiál, ale pouze zmíněné kopie 
rozsudku a usnesení bývalého Vojenského obvodového soudu v Českých 
Budějovicích, pokládá za nutné konstatovat, že ze skutkové věty výroku 
odsuzujícího rozsudku i jeho odůvodnění jednoznačně vyplývá, že obviněný E. M. 
u vojenského útvaru odmítal převzít zbraň a konat jakýkoli výcvik, který je 
přípravou k boji, neboť je to v rozporu s jeho náboženským přesvědčením svědka 
J. 

Z uvedeného lze tedy dovodit, že obviněný se předmětného činu dopustil z důvodu 
svého náboženského přesvědčení. Zde je na místě připomenout závěry nálezu 
Ústavního soudu ze dne 26. 3. 2003 sp. zn.  Pl. ÚS 42/2002  a navazujícího 
rozsudku Nejvyššího soudu ze dne 22. 5. 2003 sp. zn.  15 Tz 67/2003, v jiné 
obdobné trestní věci z roku 1953, že pokud obviněný odmítl konat vojenskou 
službu z důvodu svého náboženského přesvědčení, a toto jeho jednání bylo reálně 
projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval již  i Ústavou 9. května (zák. č. 150/1948 Sb.) zaručené právo 
na svobodu svědomí a náboženského přesvědčení. Ačkoli citovaná ústava 
deklarovala v § 15 odst. 1 svobodu svědomí, zároveň ji nepřípustně omezila již 
v odstavci 2 citovaného ustanovení, podle něhož mj. víra nebo přesvědčení 
nemůže být nikomu na újmu, nemůže však být důvodem k tomu, aby někdo odpíral 
plnit občanskou povinnost uloženou mu zákonem. Deklarovanou svobodu svědomí pak 
tato ústava negovala i v § 34 odst. 2,  když stanovila každému občanu povinnost 
mj. konat vojenskou službu. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze podle názoru Ústavního soudu považovat jednání obviněného 
spočívající v odmítnutí konání vojenské služby v roce 1953 za trestný čin. 
Podle názoru Ústavního soudu vyjádřeného v nálezu, sp. zn. Pl. ÚS 42/2002, je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.  

Tyto vyslovené závěry lze podle Nejvyššího soudu plně aplikovat i v 
projednávaném případě obviněného E. M. Z konfrontace odsuzujícího rozsudku 
bývalého Vojenského obvodového soudu v Českých Budějovicích s výše uvedenými 
závěry Ústavního soudu i Nejvyššího soudu je zřejmé, že tento soud porušil 
zákon v neprospěch obviněného, pokud jej uznal vinným trestným činem vyhýbání 
se služební povinnosti podle § 270 odst. 1 písm. b) zák. č. 86/1950 Sb., 
trestní zákon, ve znění zák. č. 63/1956 Sb., a uložil mu nepodmíněný trest 
odnětí svobody. Uvedený rozsudek sice právní moci nenabyl, neboť v důsledku 
vyhlášené amnestie prezidenta republiky z 1. 12. 1957 bylo bývalým vojenským 
obvodovým soudem postupováno ve smyslu ustanovení § 391 odst. 1 tr. ř. z r. 
1956, tedy rozhodnuto usnesením o tom, že obviněný je účasten vyhlášené 
amnestie a jeho trestní stíhání bylo zastaveno. Přesto i toto rozhodnutí 
bývalého vojenského obvodového soudu aplikující vyhlášenou amnestii prezidenta 
republiky na osobu obviněného v důsledku předchozího pochybení je třeba označit 
za porušující zákon v neprospěch obviněného, jelikož v případě správného 
postupu měl být po provedeném hlavním líčení učiněn závěr o tom, že obviněný E. 
M. se žalovaným skutkem trestného činu nedopustil a mělo dojít k jeho zproštění 
podle § 242 písm. b) tr. ř. z r. 1956.  

Proto na základě shora uvedených důvodů Nejvyšší soud podle § 268 odst. 2 tr. 
ř. vyslovil, že napadeným usnesením byl porušen zákon v ustanovení čl. III. 
odst. 1 rozhodnutí prezidenta republiky o amnestii ze dne 1. 12. 1957 a v 
řízení předcházejícím v ustanovení      § 391 odst. 1 tr. ř. z r. 1956 a v 
ustanovení § 270 odst. 1 písm. b) zák. č. 86/1950 Sb., ve znění zák. č. 63/1956 
Sb., v neprospěch obviněného E. M. V souladu s ustanovením § 269 odst. 2 tr. ř. 
pak Nejvyšší soud zrušil napadené usnesení o aplikované amnestii, ale i před 
tím vydaný rozsudek bývalého Vojenského obvodového soudu v Českých Budějovicích 
ze dne 28. 11. 1957 sp. zn. T 354/57, stejně jako všechna další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Navzdory absenci kompletního spisového materiálu neměl Nejvyšší soud 
pochybnosti o správnosti skutkových zjištění v předmětné trestní věci, proto za 
splnění podmínek uvedených v ustanovení § 271 odst. 1 tr. ř. mohl ve věci sám 
znovu rozhodnout. Za situace, kdy skutek, pro který nepochybně byla na 
obviněného podána obžaloba a ve věci bylo provedeno u bývalého vojenského 
obvodového soudu hlavní líčení, nebylo a není možno pokládat za trestný čin, a 
to z důvodů podrobně rozvedených výše, rozhodl Nejvyšší soud tak, že obviněného 
E. M. pro tento skutek, blíže specifikovaný ve výroku tohoto rozsudku, v němž 
byl spatřován trestný čin vyhýbání se služební povinnosti, obžaloby z důvodu 
uvedeného v § 226 písm. b) tr. ř. zprostil.

Poučení: Proti tomuto rozhodnutí není opravný prostředek přípustný.

V Brně dne 21. října 2009

Předseda senátu:

JUDr. František Hrabec  

	

	
