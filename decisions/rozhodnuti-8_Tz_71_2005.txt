Soud: Nejvyšší soud

Spisová značka: 8 Tz 71/2005

Datum rozhodnutí: 29.06.2005

Typ rozhodnutí: Rozsudek




8 Tz 71/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky – soud pro mládež projednal ve veřejném zasedání 
konaném dne 29. června 2005 v senátě složeném z předsedy senátu JUDr. Jana 
Bláhy a soudkyň JUDr. Věry Kůrkové a JUDr. Milady Šámalové stížnost pro 
porušení zákona, kterou podal ministr spravedlnosti České republiky ve prospěch 
obviněného mladistvého J. S., proti pravomocnému rozsudku Okresního soudu v 
Ostravě ze dne 12. 11. 2004, sp. zn. 7 Tm 62/2004, a podle § 268 odst. 2, § 269 
odst. 2, § 270 odst. 1 tr. ř. rozhodl  t a k t o :

Pravomocným rozsudkem Okresního soudu v Ostravě ze dne 12. 11. 2004, sp. 
zn.        7 Tm 62/2004, b y l  p o r u š e n  z á k o n  v ustanovení § 35 
odst. 2, § 36, § 45a odst. 1 tr. zák. a v ustanovení § 26 odst. 1 zákona č. 
218/2003 Sb., o odpovědnosti mládeže za protiprávní činy a o soudnictví ve 
věcech mládeže a o změně některých zákonů (zákon o soudnictví ve věci mládeže), 
a v řízení předcházejícím v ustanovení § 2 odst. 6 tr. ř.  v neprospěch 
obviněného mladistvého.

Napadený rozsudek se  z r u š u j e  ve výroku o úhrnném trestním opatření 
obecně prospěšných prací ve výměře 180 hodin.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Ostravě se  p ř i k a z u j e , aby věc v potřebném rozsahu 
znovu projednal a rozhodl. 

O d ů v o d n ě n í :

Obviněný mladistvý J. S. byl rozsudkem Okresního soudu v Ostravě ze dne 12. 11. 
2004, sp. zn. 7 Tm 62/2004, uznán vinným jednak proviněním poškozování cizí 
věci podle § 257 odst. 1 tr. zák. a jednak proviněním výtržnictví podle § 202 
odst. 1 tr. zák., jichž se dopustil tím, že 

dne 16. 5. 2004, v době kolem 02:50 hodin v O. – V., na tramvajové zastávce MHD 
„N. V.“, úmyslně poškodil v přítomnosti více lidí tři skleněné výplně rámu 
zábradlí zastávky, a to tak, že dvě výplně prokopnul nohou, třetí výplň pak 
praskla tlakem od vedlejší výplně, tímto svým jednáním způsobil poškozené 
organizaci D. p. O., a. s., O. – M. O.,  škodu ve výši 6.363,- Kč.

Za to byl odsouzen podle § 202 odst. 1 tr. zák. za použití § 35 odst. 1 tr. 
zák., § 26 odst. 1 zák. č. 218/2003 Sb., § 45 odst. 1, 2 tr. zák., § 45a odst. 
1, 2 tr. zák. k úhrnnému trestnímu opatření obecně prospěšných prací ve výměře 
180 hodin. Podle § 228 odst. 1 tr. ř. mu byla stanovena povinnost zaplatit 
poškozenému D. p. O., a. s., M. O., škodu ve výši 6.363,- Kč; podle § 229 odst. 
2 tr. ř. byl tento poškozený odkázán se zbytkem svého nároku na náhradu škody 
na řízení ve věcech občanskoprávních.

Citovaný rozsudek nabyl právní moci dne 16. 12. 2004.

Ministr spravedlnosti České republiky podal podle § 266 odst. 1, 2 tr. ř. proti 
shora označenému rozsudku Okresního soudu v Ostravě stížnost pro porušení 
zákona ve prospěch obviněného mladistvého. Podle jeho názoru byl tímto 
rozsudkem porušen zákon v ustanovení § 35 odst. 2, § 36, § 45a odst. 1 tr. 
zák., § 26 odst. 1 zák. č. 218/2003 Sb., o odpovědnosti mládeže za protiprávní 
činy a o soudnictví ve věcech mládeže a o změně některých zákonů (zákon o 
soudnictví ve věci mládeže, dále převážně jen „zák. č. 218/2003 Sb.“), a v 
předcházejícím řízení také v ustanovení § 2 odst. 5, 6 tr. ř.

Pochybení jmenovaného soudu prvního stupně spočívalo podle stěžovatele v tom, 
že nezohlednil existenci pravomocného rozsudku Okresního soudu v Ostravě ze dne 
10. 6. 2004, sp. zn. 7 Tm 33/2004, jímž bylo obviněnému mladistvému [za jednání 
uvedené pod bodem 2) tohoto rozsudku] uloženo podle § 247 odst. 1 tr. zák., § 
26 odst. 1 zák. č. 218/2003 Sb., § 45 odst. 1 a § 45a odst. 1, 2 tr. zák. 
rovněž trestní opatření obecně prospěšných prací ve výměře 80 hodin, z něhož v 
době rozhodování uvedeného soudu ve věci sp. zn. 7 Tm 62/2004 obviněný 
mladistvý nic nevykonal. Opětovným uložením trestního opatření obecně 
prospěšných prací ve výměře 180 hodin ve věci sp. zn. 7 Tm 62/2004 tudíž 
Okresní soud v Ostravě nastolil stav, kdy by měl obviněný mladistvý vykonat 
zmíněné trestní opatření v celkové výměře 260 hodin, ač v souladu s ustanovením 
§ 45a odst. 1 tr. zák. ve spojení s § 26 odst. 1 zák. č. 218/2003 Sb. a § 36 
tr. zák. je nejvyšší přípustná výměra tohoto trestního opatření limitována 
hranicí 200 hodin.

Okresní soud v Ostravě podle stěžovatele pochybil dále v tom, že mladistvému 
obviněnému neuložil ve věci sp. zn. 7 Tm 62/2004 souhrnné trestní opatření 
podle ustanovení § 35 odst. 2 tr. zák., byť skutku, který byl předmětem tohoto 
řízení, se obviněný mladistvý dopustil před vyhlášením rozsudku téhož soudu ze 
dne 10. 6. 2004, sp. zn. 7 Tm 33/2004. Nedostatečně provedená skutková zjištění 
ve vztahu k rozhodování o odpovídajícím trestním opatření pak vyústila v 
namítaná pochybení.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že pravomocným rozsudkem 
Okresního soudu v Ostravě ze dne 12. 11. 2004, sp. zn. 7 Tm 62/2004, ve výroku 
o trestním opatření byl v neprospěch obviněného mladistvého J. S. porušen zákon 
v ustanovení § 35 odst. 2, § 36, § 45a odst. 1 tr. zák., § 26 odst. 1 zák. č. 
218/2003 Sb., a v řízení, které vydání rozhodnutí předcházelo, v ustanovení § 2 
odst. 5, 6 tr. ř. Současně navrhl, aby Nejvyšší soud podle § 269 odst. 2 tr. ř. 
napadený výrok tohoto rozsudku zrušil a dále postupoval podle § 270 odst. 1 tr. 
ř.

	

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona je důvodná.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v § 35 odst. 1 tr. zák., když odsuzuje pachatele za trestný čin, 
který spáchal dříve, než byl soudem prvního stupně vyhlášen odsuzující rozsudek 
za jiný jeho trestný čin. Spolu s uložením souhrnného trestu soud zruší výrok o 
trestu uloženém pachateli rozsudkem dřívějším, jakož i všechna další rozhodnutí 
na tento výrok obsahově navazující, pokud vzhledem ke změně, k níž došlo 
zrušením, pozbyla podkladu. Souhrnný trest nesmí být mírnější než trest uložený 
rozsudkem dřívějším. 

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu. 

V souladu s § 45a odst. 1 tr. zák. může soud uložit trest obecně prospěšných 
prací ve výměře od 50 do 400 hodin.

Podle § 26 odst. 1 zák. č. 218/2003 Sb. za podmínek stanovených v trestním 
zákoně může soud pro mládež uložit mladistvému obecně prospěšné práce s 
přihlédnutím k jeho stanovisku k možnosti jejich uložení, které je povinen 
zjistit; horní hranice sazby tohoto trestního opatření u mladistvého nesmí 
převyšovat polovinu horní hranice stanovené v trestním zákoně. 	

Podle § 97 odst. 1 zák. č. 218/2003 Sb. pokud jiné předpisy mluví o trestech, 
rozumí se jimi podle povahy věci též trestní opatření podle tohoto zákona.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě  i v jejich souhrnu.

Při aplikaci citovaných zákonných ustanovení na projednávaný případ je naprosto 
evidentní, že uložil-li Okresní soud v Ostravě obviněnému mladistvému ve věci 
vedené pod sp. zn. 7 Tm 62/2004 úhrnné trestní opatření ve výměře 180 hodin, 
příslušná hmotněprávní ustanovení nerespektoval.

Z obsahu přezkoumávaného spisu je patrné, že obžaloba ve shora uvedené věci 
napadla Okresnímu soudu v Ostravě dne 29. 6. 2004. Dne 12. 11. 2004 konala 
samosoudkyně v této věci hlavní líčení, jemuž byl obviněný mladistvý osobně 
přítomen; v závěru hlavního líčení byl vyhlášen rozsudek. Při rozhodování o 
trestním opatření měla samosoudkyně k dispozici k hodnocení osoby obviněného 
mladistvého jednak spis téhož soudu sp. zn. 7 Tm 33/2004, zprávu o pověsti ze 
dne 31. 5. 2004, kterou vypracoval odbor sociálně – právní ochrany dětí Ú. m. 
o. O. – J., a dále opis jeho rejstříku trestů ze dne 18. 5. 2004, v němž byl 
uveden jeden záznam o předchozím odsouzení obviněného mladistvého z roku 2003. 
Ačkoli uvedený opis z rejstříku trestů nebyl v době konání tohoto hlavního 
líčení aktuální, je z protokolu o hlavním líčení zřejmé, že samosoudkyně důkaz 
spisem 7 Tm 33/2004 provedla a zjistila tak, že obviněný mladistvý byl dne 10. 
6. 2004 odsouzen pro jinou trestnou činnost.

Tímto rozsudkem byl obviněný mladistvý uznán vinným jednak proviněními krádeže 
podle § 247 odst. 1 písm. b) tr. zák., poškozování cizí věci podle § 257 odst. 
1 tr. zák. a poškozování a ohrožování provozu obecně prospěšného zařízení podle 
§ 182 odst. 1 písm. a), odst. 2 písm. a) tr. zák., jichž se dopustil společně 
se spoluobviněnými mladistvými P. B., D. J., P. N. a  J. V. dne 17. 11. 2003 
[bod 1) výrokové části rozsudku], a jednak proviněním krádeže podle § 247 odst. 
1 písm. e) tr. zák., jež spáchal sám dne 15. 1. 2004 [bod 2) výrokové části 
rozsudku]. 

Za jednání uvedené pod bodem 1) citovaného rozsudku bylo obviněnému mladistvému 
uloženo podle § 182 odst. 2 tr. zák., § 31 odst. 1 zák. č. 218/2003 Sb. a § 35 
odst. 2 tr. zák. souhrnné trestní opatření odnětí svobody v trvání devíti 
měsíců, jehož výkon byl podle § 58 odst. 1 tr. zák., § 33 odst. 1 zák. č. 
218/2003 Sb. podmíněně odložen na zkušební dobu v trvání šestnácti měsíců; 
současně byl zrušen výrok o trestním opatření z rozsudku Okresního soudu v 
Ostravě ze dne 12. 12. 2003, sp. zn. 14 T 219/2003, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Za jednání popsané pod bodem 2) byl obviněný 
mladistvý podle § 247 odst. 1 tr. zák., § 26 odst. 1 zák. č. 218/2003 Sb., § 45 
odst. 1 tr. zák. a § 45a odst. 1, 2 tr. zák. odsouzen k trestnímu opatření 
obecně prospěšných prací ve výměře 80 hodin. Uvedený rozsudek nabyl ve vztahu k 
obviněnému mladistvému J. S. právní moci dne 17. 7. 2004. 

Z uvedených údajů je zjevné, že pokud by samosoudkyně provedené zjištění řádně 
vyhodnotila i ve vztahu k uložení adekvátního druhu trestního opatření a jeho 
výměry, musela by při svých úvahách o účelu, druhu a výši ukládaného trestního 
opatření zohlednit existenci rozsudku Okresního soudu v Ostravě ze dne 10. 6. 
2004, sp. zn. 7 Tm 33/2004.

Právě existence tohoto rozsudku neumožňovala samosoudkyni v další věci vedené u 
Okresního soudu v Ostravě pod sp. zn. 7 Tm 62/2004 uložit obviněnému 
mladistvému úhrnné trestní opatření, neboť skutku, jenž bylo předmětem tohoto 
řízení a který byl kvalifikován jako provinění krádeže podle § 247 odst. 1 
písm. e) tr. zák., se obviněný dopustil dne 16. 5. 2004, tedy před rozhodným 
datem, jímž je 10. 6. 2004, kdy byl vyhlášen odsuzující rozsudek ve věci sp. 
zn. 7 Tm 33/2004, který posléze (dne 17. 7. 2004) nabyl právní moci. Už proto 
samosoudkyně měla aplikovat ustanovení § 35 odst. 2 tr. zák. o souhrnném 
trestním opatření  za uvedené sbíhající se skutky a provinění. Uložením 
úhrnného trestního opatření byl v neprospěch obviněného mladistvého porušen 
zákon v citovaném ustanovení § 35 odst. 2 tr. zák.

Podobně uložením trestního opatření obecně prospěšných prací ve výměře 180 
hodin v době, kdy obviněný mladistvý měl pravomocně uložen stejný druh 
trestního opatření ve výměře 80 hodin, z něhož v době vyhlášení rozsudku (dne 
12. 11. 2004) Okresním soudem v Ostravě ve věci vedené pod sp. zn. 7 Tm 62/2004 
nic nevykonal, byl porušen zákon jednak v ustanovení § 36 tr. zák., které 
přikazuje při existenci dosud nevykonaného trestního opatření uloženého 
předchozím rozsudkem a nově ukládaného trestního opatření stejného druhu 
nepřekročit nejvyšší výměru povolenou pro tento druh trestního opatření, jednak 
v ustanovení § 45a odst. 1 tr. zák., které tuto nejvyšší výměru stanoví na 400 
hodin, a současně v ustanovení § 26 odst. 1 zák. č. 218/2003 Sb., podle něhož 
horní hranice trestní sazby tohoto trestního opatření nesmí převyšovat polovinu 
horní hranice stanovené v trestním zákoně (tedy 200 hodin).

Tím, že obviněnému mladistvému bylo za spáchaná provinění uloženo ve věci 
vedené u Okresního soudu v Ostravě pod sp. zn. 7 Tm 62/2004 (úhrnné) trestní 
opatření obecně prospěšných prací na dobu 180 hodin, tedy na dobu, která spolu 
se stejným předtím uloženým a dosud nevykonaným trestním opatřením činila v 
součtu 260 hodin, byl evidentně porušen zákon v jeho neprospěch. Nejvyšší 
výměra povolená zákonem pro tento druh trestního opatření tak byla překročena o 
60 hodin.

Z uvedeného je zřejmé, že všechna porušení zákona, která v této trestní věci 
Nejvyšší soud zjistil na základě důvodů uvedených v podané stížnosti pro 
porušení zákona, se týkají výhradně výroku o trestu napadeného rozsudku. Podle 
§ 266 odst. 2 tr. ř. však lze proti výroku o trestu podat stížnost pro porušení 
zákona jen tehdy, jestliže trest je ve zřejmém nepoměru k stupni společenské 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Nejvyšší soud je přesvědčen, že napadeným rozsudkem uložené trestní opatření je 
jak ve zřejmém nepoměru ke stupni nebezpečnosti činu pro společnost, tak v 
zřejmém rozporu s účelem trestu, přičemž tento stav nutno konstatovat vždy, 
je-li trestní opatření uloženo ve výměře nad horní hranici trestní sazby.

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že pravomocným rozsudkem Okresního soudu v Ostravě ze dne 12. 11. 
2004, sp. zn. 7 Tm 62/2004, byl porušen zákon v ustanovení § 35 odst. 2, § 36, 
§ 45a odst. 1 tr. zák. a v ustanovení § 26 odst. 1 zák. č. 218/2003 Sb. a v 
řízení předcházejícím v ustanovení § 2 odst. 6 tr. ř. v neprospěch obviněného 
mladistvého.

Na rozdíl od podané stížnosti pro porušení zákona Nejvyšší soud (ve shodě se 
státním zástupcem Nejvyššího státního zastupitelství intervenujícím při 
veřejném zasedání) nedospěl k závěru, že by v řízení, které napadenému rozsudku 
předcházelo, došlo i k porušení ustanovení § 2 odst. 5 tr. ř., podle něhož 
orgány činné v trestním řízení postupují v souladu se svými právy a povinnostmi 
uvedenými v tomto zákoně a za součinnosti stran tak, aby byl zjištěn skutkový 
stav věci, o němž nejsou důvodné pochybnosti, a to v rozsahu, který je nezbytný 
pro jejich rozhodnutí. Jak již bylo uvedeno, samosoudkyně v průběhu hlavního 
líčení důkaz spisem Okresního soudu v Ostravě sp. zn. 7 Tm 33/2004 provedla a 
zjistila tak, že obviněný mladistvý byl rozsudkem ze dne 10. 6. 2004 odsouzen 
pro jinou trestnou činnost. Tuto náležitě zjištěnou skutečnost však náležitě 
nezhodnotila, čímž porušila zákon pouze v ustanovení § 2 odst. 6 tr. ř.

Nezbytným důsledkem závěru, že napadeným rozsudkem byl porušen zákon v 
neprospěch  obviněného mladistvého, byl výrok, jímž Nejvyšší soud tento 
rozsudek podle § 269 odst. 2 tr. ř. zrušil ve výroku o úhrnném trestním 
opatření obecně prospěšných prací a zrušil též všechna další rozhodnutí na 
zrušenou část rozsudku obsahově navazující, pokud vzhledem ke změně, k níž 
došlo zrušením, pozbyla podkladu. Podle § 270 odst. 1 tr. ř. přikázal Okresnímu 
soudu v Ostravě, aby věc v potřebném rozsahu znovu projednal a rozhodl. 

Na Okresním soudu v Ostravě proto bude, aby o uložení trestního opatření znovu 
rozhodl za důsledného respektování ustanovení § 35 odst. 2, § 36, § 45a odst. 1 
tr. zák., § 26 odst. 1 zák. č. 218/2003 Sb. a § 2 odst. 6 tr. ř. Bude vhodné, 
aby tento okresní soud si před (příp. při) nařizování hlavního líčení vyžádal 
aktualizovaný opis rejstříku trestů obviněného mladistvého, případně i zprávu 
Probační a mediační služby České republiky, středisko O., zda a případně v 
jakém rozsahu obviněný mladistvý již uložené trestní opatření obecně 
prospěšných prací vykonal. Nejvyšší soud při veřejném zasedání dokazování v 
tomto směru sice doplnil (přečtením nově vyžádaného opisu rejstříku trestů 
obviněného mladistvého a dotazem na něj), nicméně nelze vyloučit, že v mezidobí 
může dojít k určitým změnám.

Jiných částí napadeného rozsudku se rozhodnutí Nejvyššího soudu nedotklo; beze 
změny proto zůstaly pravomocné výroky o vině i o uložení povinnosti obviněného 
zaplatit podle § 228 odst. 1 tr. ř. poškozenému D. p. O., a. s., M. O., škodu 
ve výši 6.363,- Kč. Nedotčen zůstal i výrok, na jehož základě byl ve smyslu § 
229 odst. 2 tr. ř. tento poškozený odkázán se zbytkem svého nároku na náhradu 
škody na řízení ve věcech občanskoprávních

Nejvyšší soud připomíná, že podle § 270 odst. 4 tr. ř. je Okresní soud v 
Ostravě, jemuž byla věc přikázána, vázán právním názorem, který ve věci 
vyslovil Nejvyšší soud, a že podle § 273 tr. ř. nemůže v novém řízení dojít ke 
změně rozhodnutí v neprospěch obviněného mladistvého, neboť Nejvyšší soud 
vyslovil, že zákon byl porušen v jeho neprospěch (zákaz reformace in peius). 

P o u č e n í : Proti tomuto rozhodnutí není opravný prostředek přípustný.

V Brně dne 29. června 2005

Předseda senátu:

JUDr. Jan  B l á h a   
