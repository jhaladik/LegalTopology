Právní věta: 
Jestliže dozorující státní zástupce v odůvodnění usnesení, jímž ke stížnosti poškozeného zrušil  usnesení policejního orgánu o odložení věci učiněné podle § 159a odst. 1 tr. ř. a přikázal mu, aby  o věci znovu jednal a rozhodl, výslovně uvedl, že „jediným možným a správným postupem v předmětné  věci je zahájení trestního stíhání podle § 160 odst. 1 tr. ř.“, pak s ohledem na povahu výroku  tohoto usnesení a obsah jeho odůvodnění se nepochybně jedná o pokyn vydaný policejnímu orgánu k  zahájení trestního stíhání podezřelé osoby. 	I když tento pokyn byl obsažen jen v odůvodnění usnesení a nebyl výslovně označen jako  pokyn např. ve smyslu § 174 odst. 2 písm. a), d) tr. ř., jde o takový pokyn, jaký předpokládá i  ustanovení § 146 odst. 2 písm. a) tr. ř., takže o stížnosti podané proti usnesení policejního  orgánu o zahájení trestního stíhání vydanému z podnětu uvedeného pokynu nemůže rozhodnout  dozorující státní zástupce, nýbrž jemu nadřízený státní zástupce.

Soud: Nejvyšší soud

Spisová značka: 4 Tz 46/2009

Datum rozhodnutí: 25.08.2009

Typ rozhodnutí: Rozsudek


Heslo: Řízení o stížnosti, Dozor státního zástupce

Dotčené předpisy: § 174 odst. 2 písm. a) tr. ř., § 174 odst. 2 písm. d) tr. ř., § 146 odst. 2 písm. a) tr. ř.

Kategorie rozhodnutí: A


Publikováno ve sbírce pod číslem: 7 / 2010



4 Tz 46/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
srpna 2009 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podala ministryně spravedlnosti České republiky ve prospěch obviněné  I.  M., 
proti usnesení státního zástupce Okresního státního zastupitelství v Ústí nad 
Labem ze dne 2. 1. 2009 č. j.  2 ZT 713/2006-7, a podle § 268 odst. 2, § 269 
odst. 2 a § 270 odst. 1 tr. ř. rozhodl   t a k t o :

Usnesením státního zástupce Okresního státního zastupitelství v Ústí nad Labem 
ze dne 2. 1. 2009 č. j. 2 ZT 713/2008-7   b y l   p o r u š e n   z á k o n   v 
ustanovení § 146    odst. 2 písm. a) tr. ř. v neprospěch obviněné I. M.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému státnímu zástupci v Ústí nad Labem   s e   p ř i k a z u j e , aby 
věc v potřebném rozsahu znovu projednal a rozhodl. 

Odůvodnění:

Ministryně spravedlnosti podala ve prospěch obviněné I. M. dne 4. 6. 2009 u 
Nejvyššího soudu podle § 266 odst. 1 tr. ř. stížnost pro porušení zákona proti 
usnesení státního zástupce Okresního státního zastupitelství v Ústí nad Labem 
ze dne 2. 1. 2009 č. j. 2 ZT 713/2008-7, kterým byla podle § 148 odst. 1 písm. 
c) tr. ř. jako nedůvodná zamítnuta stížnost obviněné proti usnesení policejního 
orgánu Policie ČR, OŘ v Ústí nad Labem, SKPV ze dne 10. 12. 2008 ČTS: 
ORUL-3283-12/TČ-2008-70-SKPV, jímž bylo podle § 160 odst. 1 tr. ř. zahájeno 
její trestní stíhání.

V odůvodnění svého podání stěžovatelka poukázala, že usnesením policejního 
orgánu Policie ČR, OŘ v Ústí nad Labem, SKPV ze dne 10. 12. 2008 ČTS: 
ORUL-3282-12/TČ-2008-70-SKPV, bylo zahájeno trestní stíhání obviněné I. M. pro 
trestný čin krádeže podle § 247 odst. 1, 2 tr. zák. Skutkovou podstatu 
uvedeného trestného činu měla obviněná naplnit tím, že v době od 10.00 hodin 
dne 18. 11. 2007 do 10.45 hodin dne 19. 11. 2007 v Ú. n. L., ul. R., v úmyslu 
zmocnit se cizí věci, odcizila z bytu, jehož byla spoluvlastníkem, věci, které 
byly ve výlučném vlastnictví jejího manžela V. W., a to: finanční hotovost ve 
výši 10.000,- Kč, pánský snubní prsten, sjezdové lyže zn. Dynastar včetně 
vázání Nova, lyžařské boty zn. Atomic, spací pytel zn. Prima Trek, horolezecké 
vybavení na tzn. feraty (sedací úvazek zn. Hudy Peak, prsní úvazek zn. Hudy, 
karabina KG Guide, feratový set zn. Klettersteig Set Express, karabina zn. HG 
HMS), 1 pár  turistických holí zn. Leki Makalu, sluneční brýle zn. TopTen, 1 
pár lyžařských holí zn. Atomic, jízdní kolo zn. 4E Compact EL 04 včetně výbavy 
(pumpička, zámek na kolo – oboje zn. Autor, tachometr Cayete Tomo, nářadí 
Sigma, brašna) a remosku, čímž V. W. způsobila škodu ve výši celkem 42.400,- Kč.

Jak vyplývá z dalšího obsahu spisového materiálu, policejní orgán dne 27. 11. 
2007 v předmětné trestní věci zahájil úkony podle § 158 odst. 3 tr. ř. Na 
základě prověřování ve věci bylo policejním orgánem dne 2. 1. 2008 vydáno 
usnesení ČTS: ORUL-2857-1/ST-TČ-2007, kterým byla  věc odložena podle § 159a 
odst. 1 tr. ř., neboť ve věci nejde o podezření z trestného činu a není na 
místě věc vyřídit jinak. Ke stížnosti poškozeného V. W. dozorující státní 
zástupce toto usnesení podle § 149 odst. 1 písm. b) tr. ř. dne 12. 2. 2008 
usnesením č. j. 1 ZN 5863/2007-4 zrušil a nařídil, aby policejní orgán znovu 
jednal a rozhodl. Po doplněném prověřování dne 12. 4. 2008 policejní orgán 
opětovně vydal usnesení o odložení věci podle § 159a odst. 1 tr. ř., neboť ve 
věci nejde o podezření z trestného činu  a není na místě věc vyřídit jinak. Ke 
stížnosti poškozeného V. W. dozorující státní zástupce usnesením podle  § 149 
odst. 1 písm. b) tr. ř. dne 21. 5. 2008 pod č. j. 1 ZN 5863/2007-18 napadené 
usnesení opětovně zrušil a nařídil, aby policejní orgán jednal znovu, přičemž 
součástí odůvodnění je též vyjádření, že vzhledem k důkaznímu stavu věci 
policejní orgán pochybil, když místo, aby ve věci proti podezřelé I. M. zahájil 
trestní stíhání podle § 160 odst. 1 tr. ř. pro trestný čin krádeže dle § 247 
odst. 1, 2 tr. zák., věc odložil podle  § 159a odst. 1 tr. ř. Za jediný možný a 
správný postup pak státní zástupce označil zahájení trestního stíhání a zároveň 
pak státní zástupce vyjádřil nutnost, aby došlo k nápravě jím naznačeným 
způsobem.

Usnesením policejního orgánu Policie ČR, OŘ v Ústí nad Labem, SKPV ze 
dne          10. 12. 2008 ČTS: ORUL-3282-12/TČ-2008-70-SKPV bylo v souladu s 
vyjádřením dozorujícího státního zástupce zahájeno trestní stíhání obviněné I. 
M. pro trestný čin krádeže dle § 247 odst. 1, 2 tr. zák. Toto usnesení bylo 
obviněné I. M. a její obhájkyni JUDr. S. R. doručeno dne 11. 12. 2008, přičemž  
týž den, tedy v zákonné lhůtě, obviněná podala přímo do protokolu o výslechu 
obviněné stížnost, která byla následně odůvodněna prostřednictvím obhájkyně 
podáním ze dne 12. 12. 2008, podaným k doručení poštou dne 15. 12. 2008. 
Obviněná v rámci podané stížnosti navrhla usnesení o zahájení trestního stíhání 
zrušit jako nedůvodné a trestní stíhání zastavit. Stížností pro porušení zákona 
napadeným usnesením státního zástupce ze dne 2. 1. 2009 č. j. 2 ZT 713/2008-7 
byla stížnost obviněné zamítnuta jako nedůvodná podle § 148 odst. 1 písm. c) 
tr. ř. Toto usnesení bylo obviněné i její obhájkyni doručeno dne 6. 1. 2009.

Dne 5. 2. 2009 podal státní zástupce na obviněnou obžalobu, která byla 
Okresnímu soudu v Ústí nad Labem doručena dne 6. 2. 2009. Usnesením ze dne 17. 
2. 2009 č. j. 5 T 22/2009-100 Okresní soud v Ústí nad Labem podle § 314c odst. 
1 písm. a) tr. ř. za užití  § 188 odst. 1 písm. e) tr. ř. státnímu zástupci věc 
vrátil k došetření s tím, že  provedené přípravné řízení trpí závažnou procesní 
vadou, neboť dozorový státní zástupce rozhodl o stížnosti obviněné, ač sám před 
vydáním usnesení o zahájení trestního stíhání označil takový postup za jediný 
správný a možný. Za takových okolností měl přitom stížnost podle § 146 odst. 2 
písm. a) tr. ř. předložit k rozhodnutí nadřízenému státnímu zástupci. Státní 
zástupce dne 19. 2. 2009 proti tomuto usnesení Okresního soudu v Ústí nad Labem 
podal stížnost. Tuto projednal Krajský soud v Ústí nad Labem a usnesením ze dne 
19. 3. 2009 č. j. 5 To 140/2009-106 ji jako nedůvodnou zamítl.

Ministryně spravedlnosti proto v  závěru konstatovala, že vzhledem k vadnému 
postupu dozorujícího státního zástupce byla obviněná zbavena práva, aby 
napadené usnesení bylo na základě její stížnosti objektivně a nestranně 
přezkoumáno nadřízeným orgánem, a protože k nápravě není k dispozici žádný jiný 
procesní postup, navrhla, aby Nejvyšší soud podle § 268 odst. 2 tr. ř. 
vyslovil, že usnesením státního zástupce Okresního státního zastupitelství v 
Ústí nad Labem ze dne 2. 1. 2009 č. j. 2 ZT 713/2008-7 byl porušen zákon v 
ustanovení § 146 odst. 2 písm. a) tr. ř. v neprospěch I. M. Poté aby podle § 
269 odst. 2 tr. ř. napadené usnesení zrušil, včetně případně dalších rozhodnutí 
na toto usnesení obsahově navazujících, pokud by vzhledem ke změně, k níž došlo 
zrušením, pozbyla podkladu, a podle § 270 odst. 1 tr. ř. aby přikázal věc 
státnímu zástupci Krajského státního zastupitelství v Ústí nad Labem k novému 
projednání a rozhodnutí.

Nejvyšší soud podle  § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že zákon byl porušen.

Podle § 146 odst. 2 písm. a) tr. ř., jestliže lhůta k podání stížnosti již všem 
oprávněným osobám uplynula a stížnosti nebylo vyhověno podle odstavce 1, 
předloží věc k rozhodnutí policejní orgán státnímu zástupci, který vykonává nad 
přípravným řízením dozor, a jde-li o stížnost proti usnesení, k němuž tento 
státní zástupce dal souhlas nebo pokyn, jeho prostřednictvím nadřízenému 
státnímu zástupci.

V posuzovaném případě Nejvyšší soud z obsahu předloženého spisu zjistil, že v 
odůvodnění svého usnesení ze dne 21. 5. 2008 č. j. 1 ZN 5863/2007-18 dozorující 
státní zástupce Okresního státního zastupitelství v Ústí nad Labem výslovně 
uvádí, že jediným možným a správným postupem v předmětné věci je zahájení 
trestního stíhání podle § 160 odst. 1 tr. ř. proti podezřelé I. M., a to pro 
trestný čin krádeže podle § 247 odst. 1, 2 tr. zák. Jelikož policejní orgán 
takto nepostupoval a věc odložil podle § 159a odst. 1 tr. ř., státní zástupce 
toto usnesení policejního orgánu, jako vadné zrušil. Policejní orgán pak v 
souladu s tímto zrušujícím usnesením státního zástupce následně vydal usnesení, 
jímž proti I. M. zahájil trestní stíhání pro trestný čin krádeže.

Povahu  výroku předmětného usnesení dozorujícího státního zástupce spolu s 
obsahem jeho odůvodnění nelze než posoudit jako pokyn policejnímu orgánu k 
zahájení trestního stínání pro trestný čin do té doby pouze podezřelé osoby. 
Byť tento pokyn byl po procesní stránce obsažen v usnesení a nejedná se o pokyn 
ve  smyslu toho slova, jak o tom hovoří např. ustanovení § 174 odst. 2 písm. 
a), d) tr. ř., přesto jediný možný výklad je takový, že se jednalo o pokyn, jak 
jej má na mysli ustanovení § 146 odst. 2 písm. a) tr. ř.

Na tomto místě je totiž třeba zdůraznit, že ustanovení § 146 odst. 2 písm. a) 
tr. ř. má zásadní význam pro zajištění objektivity rozhodování o stížnosti. 
Státní zástupce, který vykonává dozor nad přípravným řízením a v jeho rámci nad 
činností jednotlivých policejních orgánů, je zásadně orgánem oprávněným k 
rozhodnutí o stížnosti podané proti usnesení těchto policejních orgánů. 
Výjimkou je ale situace, kdy tento státní zástupce sám dal souhlas nebo pokyn k 
vydání usnesení policejnímu orgánu. V důsledku toho by totiž nemohl zcela 
nestranným způsobem podanou stížnost přezkoumat a rozhodnout o ní. V těchto 
případech proto musí být taková stížnost jeho prostřednictvím předložena 
státnímu zástupci nadřízeného státního zastupitelství. Tyto zásady lze 
bezpochyby vztáhnout i na případ obviněné I. M., přičemž v duchu těchto zásad 
nebylo státním zástupcem Okresního státního zastupitelství v Ústí nad Labem 
postupováno. Na to pak zcela správně a v souladu se zákonem reagovaly po podání 
obžaloby, jak soud prvního, tak soud druhého stupně, když věc obviněné byla 
pravomocně vrácena do stadia přípravného řízení. 

Proto s ohledem na výše uvedené Nejvyšší soud podle § 268 odst. 2 tr. ř. 
vyslovil, že napadeným usnesením státního zástupce Okresního státního 
zastupitelství v Ústí nad Labem byl porušen zákon v ustanovení § 146 odst. 2 
písm. a) tr. ř. v neprospěch obviněné I. M.  Podle § 269 odst. 2 tr. ř. pak 
napadené usnesení zrušil, a to včetně všech dalších rozhodnutí na zrušené 
usnesení obsahově navazující, pokud vzhledem k této změně pozbyla svého 
podkladu. Věc potom podle § 270 odst. 1 tr. ř. přikázal krajskému státnímu 
zástupci v Ústí nad Labem, aby ji v potřebném rozsahu znovu projednal a 
rozhodl, což znamená, že o  stížnosti obviněné proti usnesení o zahájení 
trestního stíhání bude muset nově rozhodnout. Při tomto svém rozhodování bude 
podle § 270 odst. 4 tr. ř. vázán  právním názorem Nejvyššího soudu a bude 
povinen provést jím nařízené procesní úkony.

Poučení: Proti tomuto rozhodnutí není opravný prostředek přípustný.

V Brně dne 25. srpna 2009

Předseda senátu:

JUDr. František Hrabec  

	

	

	

	


