Soud: Nejvyšší soud

Spisová značka: 5 Tz 38/2001

Datum rozhodnutí: 27.02.2001

Typ rozhodnutí: Rozsudek




5 Tz 38/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal dne 27. února 2001 ve veřejném zasedání 
v senátě složeném z předsedy senátu JUDr. J. U. a soudců JUDr. J. H. a JUDr. F. 
P. stížnost pro porušení zákona, kterou podal ministr spravedlnosti České 
republiky v neprospěch obviněného V. F., proti usnesení Krajského soudu v 
Ostravě jako soudu odvolacího ze dne 28. 8. 2000, sp. zn. 6 To 383/2000, v 
trestní věci vedené u Okresního soudu v Ostravě pod sp. zn. 1 T 21/99, a 
rozhodl podle § 268 odst. 2, § 269 odst. 2 a § 270 odst. 1 tr. ř. za splnění 
podmínek § 272 odst. 1 tr. ř. t a k t o :

Pravomocným usnesením Krajského soudu v Ostravě ze dne 28. 8. 2000, sp. zn. 6 
To 283/2000, a v řízení, které mu předcházelo, byl v ustanoveních § 256 tr. ř., 
§ 23 odst. 1, § 31 odst. 1 tr. zák. a § 45 odst. 1 tr. zák. porušen zákon ve 
prospěch obviněného V. F.

Toto usnesení se zrušuje. Zrušuje se též rozsudek Okresního soudu v Ostravě ze 
dne 17. 3. 2000, sp. zn. 1 T 21/99, a to jen ve výroku o trestu. Zrušují se 
také všechna další rozhodnutí na zrušená rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

Okresnímu soudu v Ostravě se přikazuje, aby věc v potřebném rozsahu znovu 
projednal a rozhodl.

Odůvodnění:

Usnesením Krajského soudu v Ostravě ze dne 28. 8. 2000, sp. zn. 6 To 383/2000, 
bylo podle § 256 tr. ř. zamítnuto odvolání okresního státního zástupce proti 
rozsudku Okresního soudu v Ostravě ze dne 17. 3. 2000, sp. zn. 1 T 21/99. Tímto 
rozsudkem byl obviněný V. F. uznán vinným trestným činem ohrožení pod vlivem 
návykové látky podle § 201 písm. b) tr. zák. a trestným činem maření výkonu 
úředního rozhodnutí podle § 171 odst. 1 písm. c) tr. zák. Za to byl odsouzen 
podle § 201 tr. zák. za použití § 35 odst. 2 tr. zák., § 45 odst. 1, odst. 2 
tr. zák. a § 45a odst. 1 tr. zák. k souhrnnému trestu obecně prospěšných prací 
ve výměře 400 hodin. Dále byl obviněnému uložen podle § 49 odst. 1 a § 50 odst. 
1 tr. zák. trest zákazu činnosti spočívající v zákazu řízení všech motorových 
vozidel na dobu 4 roků. Současně byl zrušen výrok o trestu z rozsudku Okresního 
soudu v Opavě ze dne 16. 6. 1999, sp. zn. 4 T 53/99, který nabyl právní moci 
dne 8. 7. 1999, a zrušena byla také všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu.

Ministr spravedlnosti České republiky podal proti usnesení Krajského soudu v 
Ostravě jako soudu odvolacího ze dne 28. 8. 2000, sp. zn. 6 To 383/2000, 
stížnost pro porušení zákona v neprospěch obviněného, neboť uložený trest je ve 
zřejmém nepoměru k stupni nebezpečnosti činu pro společnost i poměrům 
obviněného a uložený druh trestu je ve zřejmém rozporu s účelem trestu. Podle 
ministra spravedlnosti došlo napadeným rozhodnutím k porušení zákona ve 
prospěch obviněného v ustanoveních § 254 odst. 1 a § 256 tr. ř., a v řízení, 
které mu předcházelo, v ustanoveních § 2 odst. 6 tr. ř., § 35 odst. 2, § 23 
odst. 1 a § 31 odst. 1 tr. zák. ve vztahu k ustanovení § 45 odst. 1 tr. zák. 

Ministr spravedlnosti namítl, že nebyly dány podmínky pro uložení trestu obecně 
prospěšných prací podle § 45 odst. 1 tr. zák., protože nebyly respektovány 
zásady pro ukládání a výměru trestů podle § 23 odst. 1 a § 31 odst. 1 tr. zák., 
přestože vedle tohoto trestu byl uložen trest zákazu činnosti. Poukázal na to, 
že soud prvního stupně dovodil, že stupeň nebezpečnosti činu obviněného pro 
společnost je vyšší. Podle ministra spravedlnosti se musí odůvodněný závěr o 
tom, že uložením trestu obecně prospěšných prací bude účel trestu splněn stejně 
jako výkonem trestu odnětí svobody opírat o povahu spáchaného činu i o osobu 
pachatele. Dále uvedl, že Krajský soud v Ostravě jako soud odvolací se při 
odůvodnění svého rozhodnutí omezil na všeobecné úvahy a pokud by stupeň 
společenské nebezpečnosti náležitě odůvodnil na podkladě konkrétních okolností 
z hlediska zásad uvedených v § 3 odst. 4 tr. zák., nebylo by možno dovodit 
podmínky pro uložení trestu obecně prospěšných prací, a to s ohledem na hrubá 
opakovaná porušení základních ustanovení vyhl. č. 99/1989 Sb., o pravidlech 
provozu na pozemních komunikacích (pravidla silničního provozu), ve znění 
pozdějších předpisů, opakované nerespektování sankcí uložených obviněnému v 
podobě zákazu řízení všech motorových vozidel za přestupky na úseku ochrany 
před alkoholismem a jinými toxikomaniemi a proti bezpečnosti a plynulosti 
silničního provozu, z čehož plyne, že obviněný je značně neukázněným účastníkem 
silničního provozu. Obviněný byl v minulosti opakovaně potrestán pro úmyslnou 
trestnou činnost, a proto u obviněného nelze dovozovat ani předchozí řádný 
život.

Ministr spravedlnosti navrhl, aby Nejvyšší soud České republiky podle § 268 
odst. 2 tr. ř. vyslovil namítaná porušení zákona, aby podle § 269 odst. 2 tr. 
ř. napadené rozhodnutí zrušil a aby dále postupoval podle § 270 odst. 1 tr. ř.

Nejvyšší soud České republiky na pokladě stížnosti pro porušení zákona 
přezkoumal podle § 267 odst. 1 tr. ř. správnost výroku napadeného rozhodnutí, 
jakož i řízení, jež mu předcházelo a zjistil, že zákon byl porušen.

V trestním řízení proti obviněnému byla zachována ustanovení trestního řádu 
týkající se zjištění skutkového stavu věci i ustanovení zajišťující právo 
obviněného na obhajobu. Soud prvního stupně v souladu se zákonem posoudil 
skutek, pro který byla na obviněného podána obžaloba, jako trestný čin ohrožení 
pod vlivem návykové látky podle § 201 písm. b) tr. zák. a trestný čin maření 
výkonu úředního rozhodnutí podle § 171 odst. 1 písm. c) tr. zák. K pochybení 
došlo při ukládání trestu. Obviněný V. F. byl rozsudkem Okresního soudu v Opavě 
ze dne 16. 6. 1999, sp. zn. 4 T 53/99, který nabyl právní moci dne 8. 7. 1999, 
odsouzen pro trestné činy ohrožení pod vlivem návykové látky podle § 201 písm. 
b) tr. zák. a maření výkonu úředního rozhodnutí podle § 171 odst. 1 písm. c) 
tr. zák. k úhrnnému trestu odnětí svobody v trvání 7 měsíců, jehož výkon byl 
podmíněně odložen na zkušební dobu dvou let a dále mu byl uložen trest zákazu 
řízení všech motorových vozidel na dobu tří let. Protože obviněný byl rozsudkem 
Okresního soudu v Ostravě ze dne 17. 3. 2000, sp. zn. 1 T 21/99, odsouzen pro 
trestné činy, které spáchal dne 27. 10. 1998, bylo nutno obviněnému uložit 
souhrnný trest. Podle § 35 odst. 2 tr. zák. soud uloží souhrnný trest podle 
zásad uvedených v odstavci 1 § 35 tr. zák., když odsuzuje pachatele za trestný 
čin, který spáchal dříve, než byl soudem prvního stupně vyhlášen odsuzující 
rozsudek za jiný jeho trestný čin. Spolu s uložením souhrnného trestu zruší 
výrok o trestu uloženém pachateli rozsudkem dřívějším, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Souhrnný trest nesmí být mírnější než trest 
uložený rozsudkem dřívějším. V rámci souhrnného trestu musí soud vyslovit trest 
ztráty čestných titulů a vyznamenání, ztráty vojenské hodnosti, propadnutí 
majetku nebo propadnutí věci, jestliže takový trest byl vysloven již rozsudkem 
dřívějším. Při ukládání trestů je třeba vycházet z účelu trestu, kterým je 
podle § 23 odst. 1 tr. zák. chránit společnost před pachateli trestných činů, 
zabránit odsouzenému v dalším páchání trestné činnosti a vychovat jej k tomu, 
aby vedl řádný život, a tím působit výchovně i na ostatní členy společnosti. 
Pokud jde o obecné zásady pro ukládání trestů, musí soud při stanovení druhu 
trestu a jeho výměry přihlédnout k stupni nebezpečnosti trestného činu pro 
společnost (§ 3 odst. 4 tr. zák.), k možnosti nápravy a poměrům pachatele. 
Přijme-li soud záruku za nápravu pachatele, vezme v úvahu také výchovný vliv 
toho, kdo záruku nabídl, a uloží trest se zřetelem k této okolnosti (§ 31 odst. 
1 tr. zák.). Stupeň nebezpečnosti činu pro společnost je určován zejména 
významem chráněného zájmu, který byl činem dotčen, způsobem provedení činu a 
jeho následky, okolnostmi, za kterých byl čin spáchán, osobou pachatele, mírou 
jeho zavinění a jeho pohnutkou.

Soud prvního stupně odůvodnil výrok o trestu s poukazem na ustanovení § 23 
odst. 1, § 31 odst. 1 a § 3 odst. 4 tr. zák. tak, že stupeň nebezpečnosti činu 
obviněného pro společnost je vyšší zejména proto, že obviněný ohrozil zájem 
společnosti na ochraně všech účastníků silničního provozu před neukázněnými 
podnapilými řidiči, kteří jízdou v podnapilém stavu mohou způsobovat značný 
počet závažných dopravních nehod a porušil tím zájem na řádném a důsledném 
dodržování všech rozhodnutí státních orgánů. Dále uvedl, že nepřihlédl k žádné 
polehčující okolnosti a s přihlédnutím k povaze spáchané trestné činnosti a 
možnostem nápravy obviněného by podle názoru soudu prvního stupně přicházelo v 
úvahu uložení nepodmíněného trestu odnětí svobody blíže horní hranici trestní 
sazby. Protože však je sporné, zda by bylo takto uloženým trestem dosaženo 
účelu trestu podle § 23 tr. zák., soud dospěl k závěru, že účelu trestu bude 
dosaženo trestem obecně prospěšných prací ve výměře 400 hodin stejně, jako 
kdyby byl obviněnému uložen trest odnětí svobody, který by přicházel v úvahu 
vzhledem k předchozímu odsouzení obviněného. Trest obecně prospěšných prací byl 
uložen jako souhrnný podle § 35 odst. 2 tr. zák. a dále bylo odůvodněno uložení 
trestu zákazu činnosti, spočívajícího v zákazu řízení všech motorových vozidel 
na dobu čtyř roků.

Krajský soud v Ostravě v odůvodnění rozhodnutí o zamítnutí odvolání státního 
zástupce proti výroku o trestu podle § 256 tr. ř. uvedl, že trest obecně 
prospěšných prací byl ukládán za trest nepodmíněný a nelze jej proto pokládat 
za mírnější i proto, že okresní soud zrušil výrok o trestu odnětí svobody, 
jehož výkon byl podmíněně odložen. Krajský soud pokládal trest obecně 
prospěšných prací ve výměře 400 hodin za zcela adekvátní, protože podle jeho 
názoru takový trest nahrazuje nepodmíněný trest odnětí svobody a byl vedle něj 
uložen i přiměřený trest zákazu činnosti spočívající v zákazu řízení všech 
motorových vozidel.

Trest obecně prospěšných prací může soud podle § 45 odst. 1 tr. zák. uložit, 
pokud odsuzuje pachatele za trestný čin, na který zákon stanoví trest odnětí 
svobody, jehož horní hranice nepřevyšuje pět let, jestliže vzhledem k povaze 
spáchaného trestného činu a možnosti nápravy pachatele lze mít důvodně za to, 
že výkonem tohoto trestu bude dosaženo účelu trestu stejně, jako kdyby na 
pachateli byl vykonán trest odnětí svobody. Podle § 45a odst. 1 tr. zák. tento 
trest může soud uložit ve výměře od 50 do 400 hodin. Soud může uložit pachateli 
na dobu trestu i přiměřená omezení směřující k tomu, aby vedl řádný život, 
zpravidla mu též uloží, aby podle svých sil nahradil škodu, kterou trestným 
činem způsobil.

V taxativním výčtu druhů trestů uvedeném v § 27 tr. zák. je nejpřísnějším 
trestem trest odnětí svobody, za ním následuje trest obecně prospěšných prací. 
Ze systematiky zařazení je tedy trest obecně prospěšných prací mírnějším 
trestem než trest odnětí svobody.

Nejvyšší soud se neztotožnil se závěry soudů obou stupňů, že v tomto případě 
trestem obecně prospěšných prací bude dosaženo účelu trestu stejně, jako kdyby 
byl na obviněném vykonán trest odnětí svobody. Obviněný V. F. byl od roku 1983 
celkem 13 soudně trestán pro různorodou trestnou činnost, z toho v posledních 
deseti letech čtyřikrát byl potrestán nepodmíněnými tresty odnětí svobody. Před 
nynějším odsouzením byl odsouzen rozsudkem Okresního soudu v Novém Jičíně ze 
dne 26. 7. 1994, sp. zn. 3 T 86/94, pro trestné činy krádeže podle § 247 odst. 
1 písm. b), c), odst. 2 tr. zák. a poškozování cizí věci podle § 257 odst. 1 
tr. zák. k úhrnnému trestu odnětí svobody v trvání 34 měsíců. Z výkonu trestu 
byl propuštěn dne 9. 11. 1996. Další trestnou činnost spáchal již 27. 10. 1998. 
Z výpisu z evidenční karty řidiče Policie České republiky, Okresního 
ředitelství v Opavě ze dne 3. 11. 1998 vyplývá, že obviněný není držitelem 
řidičského oprávnění, má však záznam z 18. 3. 1998 o přestupcích, za které mu 
byla uložena pokuta 10.000,- Kč a uložen zákaz řízení motorových vozidel na 
dobu 12 měsíců. V místě bydliště v B. - L. A., kde bydlí krátce, nebyl 
projednáván pro přestupek. Podmínky pro aplikaci trestu obecně prospěšných 
prací jsou v trestním zákoně vymezeny tak, aby se tento trest zásadně 
uplatňoval u pachatelů méně závažných trestných činů, a na něž není třeba 
působit trestem odnětí svobody. Trestné činy ohrožení pod vlivem návykové látky 
podle § 201 písm. b) tr. zák. a maření výkonu úředního rozhodnutí podle § 171 
odst. 1 písm. c) tr. zák. sice patří mezi tyto méně závažné trestné činy, avšak 
při ukládání trestu za ně bylo nutno přihlížet nejen k stupni nebezpečnosti 
trestných činů pro společnost, ale i k možnosti nápravy a poměrům obviněného. 
Ze samotného ustanovení § 45 odst. 1 tr. zák. vyplývá, že trest obecně 
prospěšných prací může soud uložit (kromě podmínky vztahující se na trestné 
činy, na které zákon stanoví trest odnětí svobody, jejichž horní hranice 
nepřevyšuje pět let), jestliže vzhledem k povaze spáchaného trestného činu a 
možnosti nápravy pachatele lze mít důvodně za to, že výkonem tohoto trestu bude 
dosaženo účelu trestu stejně, jako kdyby na pachateli byl vykonán trest odnětí 
svobody. Soud prvního stupně však neodůvodnil v souladu se zákonem, proč účelu 
trestu bude dosaženo trestem obecně prospěšných prací ve výměře 400 hodin, 
stejně jako kdyby obviněnému byl uložen trest odnětí svobody. Omezil se na 
konstatování, že je sporné, zda by trestem odnětí svobody blíže horní hranici 
trestní sazby (zřejmě trestného činu podle § 201 písm. b) tr. zák.) bylo 
dosaženo účelu trestu podle § 23 tr. zák. Z obsahu spisu vyplývá, že ani 
opakovaný výkon i nepodmíněných trestů odnětí svobody nevedl k trvalé nápravě 
obviněného. S přihlédnutím k ustanovením § 23 odst. 1, § 31 odst. 1 a § 3 odst. 
4 tr. zák. i § 35 odst. 2 tr. zák. byly dány zákonné podmínky pro uložení 
přísnějšího, a to nepodmíněného trestu odnětí svobody. 

Nejvyšší soud České republiky na základě výše uvedených skutečností podle § 268 
odst. 2 tr. ř. vyslovil, že napadeným usnesením, a v řízení, které mu 
předcházelo, byl porušen zákon ve prospěch obviněného V. F. v ustanoveních § 
256 tr. ř., § 23 odst. 1, § 31 odst. 1 a § 45 odst. 1 tr. zák. Protože byly 
splněny všechny podmínky uvedené v ustanovení § 272 odst. 1 tr. ř., Nejvyšší 
soud České republiky napadené usnesení podle § 269 odst. 2 tr. ř. zrušil v 
celém rozsahu a zrušil též rozsudek Okresního soudu v Ostravě ze dne 17. 3. 
2000, sp. zn. 1 T 21/99, a to ve výroku o trestu. Dále zrušil všechna 
rozhodnutí na ně obsahově navazující, pokud vzhledem ke změně, k níž došlo 
zrušením obou rozhodnutí, tato obsahově navazující rozhodnutí pozbyla podkladu. 
Protože ve věci je třeba učinit rozhodnutí nové, přikázal podle § 270 odst. 1 
tr. ř. Okresnímu soudu v Ostravě, aby věc v potřebném rozsahu znovu projednal a 
rozhodl.

Při novém projednání a rozhodnutí věci okresní soud zhodnotí všechny okolnosti 
rozhodné z hlediska účelu trestu podle § 23 odst. 1 tr. zák. i výměry trestu 
podle § 31 odst. 1 tr. zák. a přihlédne ke stupni nebezpečnosti trestného činu 
pro společnost, jehož kritéria jsou demonstrativně vymezena v ustanovení § 3 
odst. 4 tr. zák. Při ukládání souhrnného trestu bude důsledně respektovat 
zákonný požadavek, že souhrnný trest nesmí být mírnější než trest uložený 
rozsudkem dřívějším (§ 35 odst. 2 tr. zák.). Okresní soud v Ostravě při 
dodržení výše uvedených zákonných ustanovení znovu rozhodne o trestu obviněného 
V. F. Je přitom vázán právním názorem, který ve věci vyslovil Nejvyšší soud (§ 
270 odst. 4 tr. ř.).

Poučení: Proti tomuto rozsudku není stížnost pro porušení zákona přípustná.

V Brně dne 27. února 2001

Předseda senátu:

JUDr. J. U.
