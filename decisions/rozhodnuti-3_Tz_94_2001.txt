Soud: Nejvyšší soud

Spisová značka: 3 Tz 94/2001

Datum rozhodnutí: 21.06.2001

Typ rozhodnutí: Rozsudek




3 Tz 94/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 21. 
června 2001 v senátě složeném z předsedy JUDr. Eduarda Teschlera a soudců JUDr. 
Danuše Novotné a JUDr. Františka Hrabce stížnost pro porušení zákona podanou 
ministrem spravedlnosti České republiky ve prospěch i neprospěch obviněného M. 
B., proti trestnímu příkazu Obvodního soudu pro Prahu 7 ze dne 13. 12. 2000, č. 
j. 24 T 147/2000-24, a podle § 268 odst. 2, § 269 odst. 2, § 270 odst. 1 tr. ř. 
rozhodl za podmínek § 272 odst. 1 tr. ř. t a k t o :

 Pravomocným trestním příkazem Obvodního soudu pro Prahu 7 ze dne 13. 12. 2000, 
č. j. 24 T 147/2000-24, a v řízení jež mu předcházelo,

b y l p o r u š e n z á k o n

v ustanovení § 2 odst. 5, 6, § 314e odst. 1 tr. ř. a § 36 tr. zák., a to v 
neprospěch i ve prospěch obviněného M. B.

Tento trestní příkaz s e z r u š u j e.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 7 s e p ř i k a z u j e , aby věc v potřebném rozsahu 
znovu projednal a rozhodl.

Odůvodnění:

	Obviněný M. B. byl trestním příkazem Obvodního soudu pro Prahu 7 ze dne 
13. 12. 2000, č. j. 24 T 147/2000-24, uznán vinným trestným činem zpronevěry 
podle § 248 odst. 1 tr. zák., jehož se měl dopustit skutkem spočívajícím v tom, 
že „v blíže nezjištěné době v ranních hodinách dne 7. 3. 2000 v P., D. č. 12, v 
provozovně firmy M. E. převzal jako distributor CD nosiče v hodnotě 6.215,- Kč 
určené k prodeji, přičemž tržbu a neprodané zboží měl téhož dne večer do 19.00 
hodin odevzdat, což neučinil a způsobil tak škodu firmě M. E. ve výši 6.215,- 
Kč.\" Podle § 248 odst. 1 tr. zák., za použití § 45 odst. 1 a § 45a odst. 1 tr. 
zák. byl obviněnému uložen trest obecně prospěšných prací ve výměře 180 hodin.

	

	Trestní příkaz nabyl právní moci a stal se vykonatelným dne 28. 12. 
2000, když obviněný popř. další oprávněné osoby ani státní zástupce proti němu 
nepodali ve lhůtě stanovené v § 314g odst. 1 tr. ř. odpor.

	Dne 1. 6. 2001 (tj. za podmínek § 272 odst. 1 tr. ř.) podal ministr 
spravedlnosti České republiky podle § 266 odst. 1 tr. ř. u Nejvyššího soudu 
České republiky (dále jen Nejvyšší soud) proti shora citovanému trestnímu 
příkazu stížnost pro porušení zákona, a to ve prospěch i v neprospěch 
obviněného M. B.

Stěžovatel ve svém mimořádném opravném prostředku poukázal na pochybení 
Obvodního soudu pro Prahu 7, jež mělo spočívat v tom, že uvedený soud 
nezjistil, že před vyhlášením napadeného trestního příkazu byl obviněný 
trestním příkazem Obvodního soudu pro Prahu 9 ze dne 16. 5. 2000, č. j. 2 T 
125/2000-68 uznán vinným trestnými činy krádeže dle § 247 odst. 1 písm. b) tr. 
zák. a poškozování cizí věci dle § 257 odst. 1 tr. zák., kterých se dopustil ve 
dnech 11. a 12. 3. 2000. Byl mu uložen trest obecně prospěšných prací ve výměře 
260 hodin. Trestní příkaz byl obviněnému doručen dne 3. 11. 2000, kdy také 
nabyl právní moci. Z uvedeného dle stěžovatele vyplývá, že Obvodní soud pro 
Prahu 7 měl uložit souhrnný trest podle zásad uvedených v § 35 odst. 2 tr. zák. 
a současně zrušit trest uložený Obvodním soudem pro Prahu 9. Jelikož tak 
neučinil a uložil uvedený trest stejného druhu, porušil i ustanovení § 36 tr. 
zák., neboť součet obou uložených trestů přesahuje nejvyšší výměru dovolenou 
trestním zákonem pro tento druh trestu. Součet obou uložených trestů totiž činí 
440 hodin obecně prospěšných prací, přičemž § 45a odst. 1 tr. zák. stanoví 
výměru tohoto druhu trestu na 50 až 400 hodin. 

V petitu stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem byl ve prospěch i neprospěch obviněného M. B. porušen zákon v 
ustanoveních § 35 odst. 2 a § 36 tr. zák. Dále navrhl, aby Nejvyšší soud podle 
§ 269 odst. 2 tr. ř. tento trestní příkaz zrušil a dále postupoval podle § 270 
odst. 1 tr. ř. 

Nejvyšší soud na podkladě stížnosti pro porušení zákona přezkoumal podle § 267 
odst. 1 tr. ř. správnost výroků napadeného trestního příkazu, jakož i řízení, 
které mu předcházelo, a shledal, že zákon byl porušen. 

Nejprve je třeba uvést, že trestní příkaz je institut, který má povahu i účinky 
odsuzujícího rozsudku (§ 314e odst. 5 tr. ř.). Samosoudce jej může vydat bez 
projednání věci v hlavním líčení, jestliže skutkový stav je spolehlivě prokázán 
opatřenými důkazy (§ 314e odst. 1 tr. ř.). Poněvadž samosoudce je v oblasti 
dokazování vázán základními zásadami trestního řízení obsaženými v ustanovení § 
2 odst. 5, 6 tr. ř., lze dovodit, že podaná obžaloba a předložené důkazy musí 
být hodnoceny v tom směru, zda je prokázán skutkový stav, o němž nejsou důvodné 
pochybnosti, v rozsahu nezbytném pro vydání trestního příkazu. Poněvadž trestní 
příkaz kromě výroku o vině obsahuje i další výroky (zejména výrok o trestu), je 
nepochybné, že zjišťování skutkového stavu věci se musí týkat všech výroků 
trestního příkazu, jež podle okolností přicházejí v úvahu. Bez splnění 
uvedených podmínek nemůže samosoudce trestní příkaz vydat.

V nyní posuzované věci vydal samosoudce Obvodního soudu pro Prahu 7 trestní 
příkaz za stavu, kdy neměl k dispozici spis Obvodního soudu pro Prahu 9, sp. 
zn. 2 T 125/2000. Nezjistil tak, že trestním příkazem uvedeného soudu ze dne 
16. 5. 2000, č. j. 2 T 125/2000-68, (který nabyl právní moci dne 3. 11. 2000), 
byl obviněný M. B. odsouzen za pokus trestného činu krádeže podle § 8 odst. 1, 
§ 247 odst. 1 písm. b), e) tr. zák. a trestný čin poškozování cizí věci podle § 
257 odst. 1 tr. zák. k úhrnnému trestu obecně prospěšných prací ve výměře 260 
hodin. Předmětný trestní příkaz byl obviněnému doručen až při jeho zadržení dne 
3. 11. 2000, což znamená, že účinky spojené s vyhlášením rozsudku nastaly 
uvedeným dnem (§ 314e odst. 5 věta druhá tr. ř.).

Z ustanovení § 35 odst. 2 tr. zák. vyplývá, že soud uloží souhrnný trest podle 
zásad uvedených v § 35 odst. 1 tr. zák., když odsuzuje pachatele za trestný 
čin, který spáchal dříve, než byl soudem prvního stupně vyhlášen odsuzující 
rozsudek za jiný jeho trestný čin. Přitom zruší výrok o trestu uloženém 
pachateli rozsudkem dřívějším. Účelem tohoto ustanovení je, aby v případě 
vícečinného souběhu trestných činů byl pachateli uložen jediný (souhrnný) 
trest, pokud byl již za část sbíhající se trestné činnosti odsouzen. Poněvadž 
se obviněný M. B. měl trestného činu zpronevěry podle § 248 odst. 1 tr. zák. 
dopustit dne 7. 3. 2000, tedy před doručením trestního příkazu ve věci vedené u 
Obvodního soudu pro Prahu 9, sp. zn. 2 T 125/2000, šlo o případ vícečinného 
souběhu trestných činů, za něž přicházelo v úvahu uložení souhrnného trestu dle 
§ 35 odst. 2 tr. zák. V případě vydání trestního příkazu v další věci by tento 
postup neodporoval ustanovení § 314e odst. 4 písm. d) tr. ř. 

Napadeným trestním příkazem Obvodního soudu pro Prahu 7 nebyl obviněnému M. B. 
uložen trest obecně prospěšných prací ve výměře 180 hodin jako souhrnný, ale 
jako trest samostatný. Tím došlo k dalšímu pochybení, neboť v době vydání 
napadeného trestního příkazu obviněný nevykonal ani část trestu stejného druhu 
ve výměře 260 hodin z trestního příkazu ve věci vedené u Obvodního soudu pro 
Prahu 9 pod sp. zn. 2 T 125/2000 (rozhodnutí podle § 336 odst. 2 tr. ř. bylo 
učiněno teprve dne 18. 12. 2000). Součet výměr obou pravomocně uložených a 
nevykonaných trestů tak dosáhl celkem 440 hodin. Takový postup však zákon 
nedovoluje. Podle ustanovení § 36 tr. zák. v případech, kdy soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem (s ohledem na § 314e odst. 5 tr. ř. i trestním příkazem) 
vykonán a ukládá-li mu trest stejného druhu, nesmí tento trest spolu s dosud 
nevykonanou částí trestu uloženého dřívějším rozsudkem přesahovat nejvyšší 
výměru dovolenou zákonem pro tento druh trestu. U trestu obecně prospěšných 
prací tato nejvyšší výměra činí 400 hodin (§ 45a odst. 1 tr. zák.).

S přihlédnutím ke všem shora uvedeným důvodům Nejvyšší soud shledal, že 
napadeným pravomocným trestním příkazem Obvodního soudu pro Prahu 7 ze dne 13. 
12. 2000, č. j. 24 T 147/2000-24, a v řízení, jež mu předcházelo, byl porušen 
zákon v ustanoveních § 2 odst. 5, 6 a § 314e odst. 1 tr. ř., neboť samosoudce 
rozhodl trestním příkazem, ačkoliv nezjistil skutkový stav věci v rozsahu 
nezbytném pro jeho vydání. K porušení zákona došlo jak v neprospěch obviněného, 
tak i v jeho prospěch, neboť nelze vyloučit, že pokud by soud správně zjistil 
vícečinný souběh několika trestných činů, mohl podle kritérií uvedených v § 23 
odst. 1 a § 31 tr. zák. uložit i přísnější druh trestu, než jaký napadeným 
trestním příkazem uložil. Napadeným rozhodnutím byl dále porušen zákon v 
ustanovení § 36 tr. zák., v tomto případě výlučně v neprospěch obviněného. 
Nejvyšší soud však nedovodil porušení zákona v ustanovení § 35 odst. 2 tr. zák. 
o souhrnném trestu, vytýkané ve stížnosti pro porušení zákona. V tomto směru 
vzal v úvahu, že soudu nebylo možno vytknout, že by citované ustanovení použil 
nesprávně, když k jeho aplikaci vůbec nedošlo vzhledem k nedostatečně 
zjištěnému skutkovému stavu věci, tedy porušením ustanovení § 2 odst. 5, 6 tr. 
ř.

Za tohoto stavu pak Nejvyšší soud podle § 268 odst. 2 tr. ř. vyslovil, že 
napadeným trestním příkazem a v řízení mu předcházejícím byl ve prospěch i v 
neprospěch obviněného M. B. porušen zákon ve shora konstatovaném rozsahu. V 
této souvislosti je třeba poznamenat, že napadené rozhodnutí bylo zatíženo 
vadami, jež se týkají absence podmínek pro jeho vydání, takže nebylo možno 
vyslovení porušení zákona omezit pouze na vadný výrok o trestu. Nejvyšší soud 
proto podle § 269 odst. 2 tr. ř. ( za podmínek § 272 odst. 1 tr. ř.) napadený 
trestní příkaz zrušil a zrušil též všechna rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak Obvodnímu soudu pro Prahu 7 přikázal, aby věc v 
potřebném rozsahu znovu projednal a rozhodl. 

Bude zapotřebí, aby tento soud se v novém řízení věcí znovu zabýval podle 
hledisek uvedených v rozhodnutí Nejvyššího soudu. Zejména si bude muset vyžádat 
spis Obvodního soudu pro Prahu 9, sp. zn. 2 T 125/2000, a též zjistit, jakou 
část trestu obecně prospěšných prací v uvedené věci již obviněný M. B. vykonal. 
Na tomto základě bude moci posoudit, zda případné uložení souhrnného trestu 
podle § 35 odst. 2 tr. zák. ještě přichází v úvahu, tj. zda v mezidobí 
nenastaly okolnosti předpokládané ustanovením § 35 odst. 3 tr. zák. (srov. též 
§ 45a odst. 5 tr. zák.). Těmito otázkami se Nejvyšší soud nezabýval, neboť v 
rámci řízení o stížnosti pro porušení zákona hodnotil vytýkané vady podle 
právního stavu existujícího v době vydání napadeného rozhodnutí (ex tunc). Soud 
si před svým novým rozhodnutím bude muset opatřit rovněž aktualizovaný opis 
rejstříku trestů a bude-li to zapotřebí, vyžádat i další spisy týkající se 
odsouzení obviněného M. B. v jiných trestních věcech. Jestliže postupem podle § 
2 odst. 5, 6 tr. ř. zjistí, že jsou splněny podmínky pro vydání trestního 
příkazu, lze i v novém řízení rozhodnout trestním příkazem. 

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

V Brně dne 21. června 2001

Předseda senátu:

JUDr. Eduard Teschler 
