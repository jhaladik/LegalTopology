Právní věta: 
Pokud byl obviněnému v rozporu s § 73 odst. 1 tr. zákoníku uložen trest zákazu činnosti bez  časového vymezení doby, po kterou má zákaz trvat, tedy na dobu neurčitou, je takový trest ve  zřejmém rozporu s účelem trestu ve smyslu § 266 odst. 2 tr. ř., a zakládá tak důvod k podání  stížnosti pro porušení zákona.

Soud: Nejvyšší soud

Spisová značka: 6 Tz 62/2019

Datum rozhodnutí: 25.06.2019

Typ rozhodnutí: ROZSUDEK


Heslo: Stížnost pro porušení zákona, Zákaz činnosti

Dotčené předpisy: § 266 odst. 2 tr. ř., § 73 odst. 1 tr. zákoníku

Kategorie rozhodnutí: A


Publikováno ve sbírce pod číslem: 10 / 2020



6 Tz 62/2019-250 


ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud v senátě složeném z předsedy JUDr. Ivo Kouřila a soudců JUDr. 
Jana Engelmanna a JUDr. Aleše Koláře projednal ve veřejném zasedání konaném dne 
25. 6. 2019 stížnost pro porušení zákona, kterou podala ministryně 
spravedlnosti ve prospěch obviněné R. R.,  nar. XY v XY, bytem XY, proti 
pravomocnému rozsudku Okresního soudu v Chomutově ze dne 11. 10. 2018, č. j. 47 
T 150/2016-226, a podle § 268 odst. 2 tr. ř., § 269 odst. 2 tr. ř. a § 270 
odst. l tr. ř. rozhodl  t a k t o :

I.	Pravomocným rozsudkem Okresního soudu v Chomutově ze dne 11. 10. 
2018, č. j. 47 T 150/2016-226, byl ve výroku o trestu porušen zákon v 
ustanovení § 38 odst. 1 tr. zákoníku a § 73 odst. 1 tr. zákoníku, a to v 
neprospěch obviněné R. R.

II.	Pravomocný rozsudkem Okresního soudu v Chomutově ze dne 11. 10. 
2018, č. j. 47 T 150/2016-226, se zrušuje v celém výroku o trestu. Současně se 
zrušují také další rozhodnutí na zrušenou část rozsudku obsahově navazující, 
pokud vzhledem ke změně, k níž došlo, pozbyla podkladu.

III.	Okresnímu soudu v Chomutově se přikazuje, aby věc v potřebném 
rozsahu znovu projednal a rozhodl.

O d ů v o d n ě n í :

I.
Řízení předcházející podání stížnosti pro porušení zákona

1.	Rozsudkem Okresního soudu v Chomutově ze dne 11. 10. 2018, č. j. 47 T 
150/2016-226, byla obviněná R. R. uznána vinnou zločinem podvodu podle § 209 
odst. 1, odst. 4 písm. d) tr. zákoníku a zločinem padělání a pozměnění veřejné 
listiny podle § 348 odst. 1, odst. 2, písm. c) tr. zákoníku. 

2.	Za uvedené zločiny byla odsouzena podle § 209 odst. 4 tr. zákoníku za 
užití § 43 odst. 1 tr. zákoníku k úhrnnému trestu odnětí svobody v trvání 30 
měsíců, jehož výkon jí byl podle § 81 odst. 1 a § 82 odst. 1 tr. zákoníku 
podmíněně odložen na zkušební dobu v trvání 3 let.  Současně jí byl podle § 73 
odst. 1, 3 tr. zákoníku uložen trest zákazu činnosti ve statutárních orgánech 
obchodních společností a trest zákazu činnosti výkonu funkce umožňující jménem 
zmocnitele uzavírat finančně závazkové vztahy. 

3.	Podle § 229 odst. 1 tr. řádu byla poškozená Moneta Money Bank a.s. 
odkázána se svým nárokem na náhradu škody na řízení ve věcech občanskoprávních. 

4.	Rozsudek nabyl právní moci ve výroku o vině a trestu dne 11. 10. 
2018, ve vztahu k výroku o náhradě škody dne 31. 10. 2018.


II.
Stížnost pro porušení zákona a vyjádření k ní

5.	Proti citovanému rozsudku podala ministryně spravedlnosti České 
republiky podle § 266 odst. 1 tr. ř. stížnost pro porušení zákona ve prospěch 
obviněné.  Ve svém mimořádném opravném prostředku uvedla, že  podle § 73 odst. 
1 tr. zákoníku  platí, že soud může uložit trest zákazu činnosti na jeden rok 
až deset let, dopustil-li se pachatel trestného činu v souvislosti s touto 
činností. Podle § 38 odst. 1 tr. zákoníku platí, že trestní sankce je nutno 
ukládat s přihlédnutím k povaze a závažnosti spáchaného trestného činu a 
poměrům pachatele.

6.	Jak vyplývá z rekapitulace výroku o trestu zákazu činnosti (v bodě 2 
tohoto rozsudku), tento výrok zcela postrádá stanovení jakékoliv výměry. Tento 
zásadní údaj pak nelze zjistit ani z protokolu o hlavním líčení a ze zvukového 
záznamu z hlavního líčení. Trest zákazu činnosti tak byl uložen na neomezenou 
dobu, což trestní zákoník nepřipouští. Zároveň je uložený trest nevyhnutelně ve 
zřejmém nepoměru k povaze a závažnosti trestného činu. Za těchto okolností je 
namístě rozsudek ve výroku o trestu zrušit a věc v tomto rozsahu vrátit 
nalézacímu soudu k novému projednání a rozhodnutí.

7.	Ze shora rozvedených důvodů proto ministryně spravedlnosti  navrhla, 
aby Nejvyšší soud podle § 268 odst. 2 tr. ř. vyslovil, že rozsudkem Okresního 
soudu v Chomutově ze dne 11. 10. 2018, č. j. 47 T 150/2016-226, byl ve výroku o 
trestu porušen zákon v ustanovení  § 38 odst. 1 tr. zákoníku a § 73 odst. 1 tr. 
zákoníku, a to v neprospěch obviněné R. R., aby podle § 269 odst. 2 tr. ř. 
napadený rozsudek zrušil ve výroku o trestu zrušen, stejně jako další 
rozhodnutí na zrušený rozsudek obsahově navazující, pokud vzhledem  ke změně, k 
níž zrušením došlo, pozbyla podkladu a podle § 270 odst. 1 tr. ř. věc vrátil 
Okresnímu soudu v Chomutově k novému projednání a rozhodnutí.

8.	Obviněná se ke stížnosti ministra spravedlnosti písemně nevyjádřila. 

9.	Při veřejném zasedání přítomná státní zástupkyně Nejvyššího státního 
zastupitelství vyjádřila shodné stanovisko s argumentací obsaženou ve stížnosti 
pro porušení zákona a navrhla, aby Nejvyšší soud zcela vyhověl jejímu petitu s 
doplněním, aby přikázal Okresnímu soudu v Chomutově, aby věc v potřebném 
rozsahu znovu projednal a rozhodl. Obhájkyně obviněné učinila shodný návrh. 

III.
Důvodnost stížnosti pro porušení zákona

10.	Z výše uvedeného je zřejmé, že stížnost ministryně spravedlnosti 
směřuje pouze proti výroku o trestu . Nejvyšší soud se tak musel, ještě před 
tím, než přezkoumal podle § 267 odst. 3 tr. ř.  zákonnost a odůvodněnost těch 
výroků rozhodnutí, proti nimž byla stížnost pro porušení zákona podána (v 
rozsahu a z důvodů v ní uvedených, jakož i řízení napadenému rozhodnutí 
předcházející),  nejprve zabývat tím, zda je tato stížnost přípustná z pohledu 
ustanovení § 266 odst. 2 tr. ř. 

11.	Podle § 266 odst. 2 tr. ř. lze stížnost pro porušení zákona podat 
jen tehdy, jestliže je trest ve zřejmém nepoměru k povaze a závažnosti 
trestného činu nebo k poměrům pachatele nebo jestliže uložený druh trestu je v 
zřejmém rozporu s účelem trestu.

12.	Z obsahu podané stížnosti pak je zřejmé, že ministryně spravedlnosti 
má za to, že uložení trestu zákazu činnosti na neomezenou dobu je v rozporu s § 
73 odst. 1 tr. zákoníku a dále ve zřejmém nepoměru s povahou a závažností 
trestného činu.

13.	Obecně lze konstatovat, že z hlediska pro posuzování povahy a 
závažnosti trestného činu vyplývající z ustanovení § 39 odst. 2 tr. zákoníku 
nelze přesně vymezit a kvantifikovat, a proto zřejmý nepoměr uloženého trestu 
(u mladistvých trestního opatření) k povaze a závažnosti trestného činu bude 
zpravidla dán jen tehdy, když druh nebo výměra trestu (trestního opatření) 
podstatně nerespektuje tato hlediska vymezená trestním zákoníkem. Zřejmý 
nepoměr je třeba posuzovat i ve vztahu k trestní sazbě stanovené za konkrétní 
posuzovaný trestný čin (provinění) v trestním zákoníku (u mladistvých i v § 26 
až 33 ZSM a právnických osob v § 16 až 23 TOPO). Půjde tedy zejména o případy, 
kdy byl např. trest (trestní opatření) uložen při horní hranici trestní sazby 
namísto správně uloženého trestu (trestního opatření) při dolní hranici trestní 
sazby a naopak, nebo jako podmíněný trest (trestní opatření) odnětí svobody, ač 
měl být vyměřen trest (trestní opatření) nepodmíněný, a naopak. O zřejmý 
nepoměr půjde i v těch případech, kdy měl být vyměřen kromě uloženého trestu 
(trestního opatření) ještě další trest (trestní opatření) a naopak, kdy byl 
uložen v rozporu se zákonem souhrnný trest (trestní opatření), který uložen být 
neměl, či tento trest (trestní opatření) naopak uložen nebyl, ač správně podle 
zákona být uložen měl. Spadají sem i případy, kdy bylo upuštěno od potrestání, 
ač pro to nebyly splněny podmínky uvedené v § 46 až 48 tr. zákoníku, či u 
mladistvého pro upuštění od uložení trestního opatření podle § 11, 12 a 14 ZSM, 
nebo byl naproti tomu uložen trest, ač správně mělo být ve smyslu uvedených 
ustanovení upuštěno od potrestání (u mladistvého upuštěno od uložení trestního 
opatření).

14.	V dané trestní věci, pokud byl obviněné uložen trestu zákazu 
činnosti na neomezenou dobu (bez přesného časového vymezení), je posouzení 
toho, zda byl obviněné uložen trest ve zřejmém nepoměru s povahou a závažností 
trestného činu, poněkud problematické, neboť absence jakékoli výměry tohoto 
trestu ve výroku odsuzujícího rozsudku znamená absenci významného východiska 
pro provedení přezkumu ve vztahu k uplatňovanému důvodu.  Podobným způsobem pak 
je nutno nahlížet i na vztah zřejmého nepoměru uloženého trestu k poměrům 
pachatele. 

15.	Nejvyšší soud je však přesvědčen, že přípustnost stížnosti pro 
porušení zákona je jednoznačně dána z hlediska dalšího kritéria, jímž je, že 
uložený druh trestu je ve zřejmém rozporu s účelem trestu. Trest zákazu 
činnosti uložený na neomezenou dobu je nutno považovat za příkře odporující 
účelu tohoto druhu trestu. Účel trestu (opět v obecnosti, tedy jako právní 
následek trestní odpovědnosti pachatele trestného činu) není v trestním 
zákoníku výslovně vyjádřen a jeho vymezení je tak ponecháno trestněprávní nauce 
a soudní judikatuře. V trestním zákoníku je takové vymezení nahrazeno formulací 
obecných zásad sankcionování přímo aplikovatelných na konkrétní případ, které 
jsou určeny jednak pro všechny sankce (§ 36 až 38 tr. zákoníku) a navíc 
speciálně pro tresty (§ 39 až 45 tr. zákoníku). Účel trestání je dále  nutno 
dovozovat nejen z těchto obecných zásad a z celkového pojetí trestného 
zákoníku, ale i z jednotlivých ustanovení upravujících ukládání konkrétních 
trestních sankcí, tedy v dané trestní věci i z ustanovení § 73 tr. zákoníku, 
které upravuje podmínky pro ukládání trestu zákazu činnosti. Z citovaného 
ustanovení je zcela zřejmé, že účel, který má být dosažen uložením tohoto druhu 
trestu, je zamezit pachateli po určitou, ve výroku odsuzujícího rozsudku 
konkrétně vymezenou dobu ve výkonu činnosti, která měla souvislost se spácháním 
činu, za nějž je mu tato trestní sankce ukládána. Pokud je v důsledku vady 
rozsudku pachateli výkon takové činnosti zakázán na dobu neurčitou, pak je 
nezbytné dovodit, že takto uložený trest je ve zřejmém rozporu s účelem trestu 
ve smyslu § 266 odst. 2 tr. ř.

16.	V tomto ohledu proto musí být  stížnost ministryně spravedlnosti 
směřující toliko proti výroku o trestu posouzena jako přípustná a současně i 
jako důvodná, neboť napadeným rozhodnutím soudu ve vytýkaném směru, tedy 
neuvedením výměry ukládaného trestu zákazu činnosti, byl zákon skutečně 
porušen, a to v neprospěch obviněné.

17.	Podle § 73 odst. 1 tr. zákoníku  soud může uložit trest zákazu 
činnosti (jen) na jeden rok až deset let, dopustil-li se pachatel trestného 
činu v souvislosti s touto činností. 

18.	S ohledem na výše uvedené je zřejmé, že okresní soud uložil obviněné 
nezákonný trest zákazu činnosti v rozporu s ustanovením § 73 odst. 1 tr. 
zákoníku. Pokud za splnění ostatních podmínek předpokládaných uvedeným 
ustanovením obviněné tento trest uložil, pak měl zároveň stanovit (a odůvodnit) 
s přihlédnutím ke všem rozhodným kritériím uvedeným výše v tomto rozsudku pod 
bodem 15. jeho přiměřenou délku (v trvání jeden až deset let). Okresní soud tak 
uvedeným způsobem porušil trestní zákoník v ustanovení § 73 odst. 1 tr. 
zákoníku, což je primární a rozhodující důvod pro vyslovení porušení zákona 
Nejvyšším soudem,  a zároveň také rozhodl v rozporu s obecným ustanovením § 38 
odst. 1 tr. zákoníku, které je nutné zvažovat z hlediska přiměřenosti každého 
ukládaného trestu (z pohledu povahy a závažnosti trestného činu a poměrů 
pachatele). 

19.	Pokud ze spisového materiálu není zjišťováno, že by v rozsudku 
chybějící údaj o délce doby, na kterou je trest zákazu činnosti ukládán, byl 
jen důsledkem vady nastalé při vyhotovení rozsudku, kdy by nápravy mohlo být 
dosaženo způsobem upraveným v § 131 odst. 1 tr. ř. (nic takového však z  
protokolu o hlavním líčení či  zvukového záznamu nevyplývá), musel Nejvyšší 
soud podle § 268 odst. 2 tr. ř. vyslovit, že pravomocným  rozsudkem Okresního  
soudu v Chomutově ze dne 11. 10. 2018,  č. j. 47 T 150/2016-226, byl ve výroku 
o trestu  porušen zákon v ustanovení § 38 odst. 1 tr. zákoníku a § 73 odst. 1 
tr. zákoníku, a to v neprospěch obviněné. Podle § 269 odst. 2 tr. ř. proto 
stížností pro porušení zákona napadený rozsudek zrušil, a to v celém výroku o 
trestu, tedy včetně uloženého trestu odnětí svobody. Nezrušení tohoto výroku by 
totiž okresnímu soudu z hlediska zásady nepřípustnosti trestního stíhání pro  
překážku věci rozhodnuté [§ 11 odst. 1 písm. h) tr. ř.] bránilo v provedení 
řízení a v novém uložení nyní přezkoumávaného trestu zákazu činnosti. Nejvyšší 
soud dále zrušil i další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak přikázal Okresnímu soudu v Chomutově, aby věc v 
potřebném rozsahu znovu projednal a rozhodl.

20.	Při svém rozhodování bude okresní soud vázán právním názorem 
vysloveným Nejvyšším soudem v tomto rozsudku. Při stanovení druhu a výměry 
trestu zákazu činnosti tak bude vážit všechna rozhodná ustanovení trestního 
zákoníku tak, aby obviněné uložil zákonný a přiměřený trest. Takto promítne do 
svých úvah jak obecná ustanovení rozhodná pro ukládání trestů (zejména § 36 až 
39 tr. zákoníku), tak zohlední všechny zjišťované polehčující a přitěžující 
okolnosti (§ 41 a 42 tr. zákoníku) a také se vypořádá s důvody pro uložení 
trestu zákazu činnosti co do druhu tohoto trestu a jeho výměry z hlediska 
ustanovení § 73 tr. zákoníku.

P o u č e n í : 	Proti tomuto rozhodnutí není opravný prostředek 
přípustný.

V Brně dne 25. 6. 2019

JUDr. Ivo Kouřil
                                						                   
předseda senátu

	   Zpracoval:
JUDr. Aleš Kolář


