Soud: Nejvyšší soud

Spisová značka: 4 Tz 72/2003

Datum rozhodnutí: 03.07.2003

Typ rozhodnutí: Rozsudek




4 Tz 72/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud  České republiky projednal ve veřejném zasedání dne 3. července 
2003 v senátě složeném z předsedkyně JUDr. Danuše Novotné a soudců JUDr. Jiřího 
Pácala a JUDr. Františka Hrabce stížnost pro porušení zákona, kterou podal 
ministr spravedlnosti České republiky ve prospěch obviněného  Z. Z., proti 
rozsudku Obvodního soudu pro Prahu 3 ze dne 28. 9. 2002, sp. zn. 1 T 46/2002, a 
podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl   t a k t o :

Výrokem o trestu pravomocného rozsudku Obvodního soudu pro Prahu 3 ze dne 28. 
9. 2002, sp. zn. 1 T 46/2002, a řízením, jež mu předcházelo,  b y l   p o r u š 
e n   

z á k o n   v ustanoveních § 36 a § 57 odst. 2 tr. zák. a § 2 odst. 5, 6 tr. ř. 
v neprospěch obviněného Z. Z.

Napadený rozsudek se ve výroku o trestu   z r u š u j e .

Zrušují se též všechna další rozhodnutí, na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 3  se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 3 ze dne 28. 9. 2002, sp. zn. 1 T 46/2002 
Obvodního soudu pro Prahu 3 byl obviněný Z. Z. uznán vinným trestným činem 
maření výkonu úředního rozhodnutí podle § 171 odst. 1 písm. b) tr. zák. 
Uvedeného trestného činu se dopustil tím, že v době od 14. 8. 2002 do 12.10 
hodin dne 25. 9. 2002, kdy byl zajištěn orgány Policie ČR na Oddělení cizinecké 
policie v P., se neoprávněně zdržoval na území České republiky, ačkoli mu byl 
trestním příkazem Obvodního soudu pro Prahu 7, ze dne 6. 8. 2002, sp. zn. 39 T 
82/2002, který nabyl právní moci téhož dne, uložen za spáchání trestného činu 
maření výkonu úředního rozhodnutí podle § 171 odst. 1 písm. b) tr. zák. uložen 
trest vyhoštění na dobu pěti let. Za to mu byl uložen podle § 57 odst. 2 tr. 
zák. trest vyhoštění na dobu 7 let.

Tento rozsudek nabyl právní moci dne 28. 9. 2002.

Proti citovanému rozsudku podal ministr spravedlnosti České republiky stížnost 
pro porušení zákona ve prospěch obviněného. Namítá v ní, že zákon byl v 
neprospěch obviněného porušen v ustanovení § 2 odst. 5, 6 tr. ř. ve vztahu k 
ustanovení § 36 odst. 2  a § 57 odst. 2 tr. zák.

Ministr spravedlnosti ve stížnosti pro porušení zákona vytkl samosoudci 
Obvodního soudu pro Prahu 3, že vynesl rozsudek a uložil trest vyhoštění 
přesto, že obviněnému byl trest stejného druhu uložen trestním příkazem 
Obvodního soudu pro Prahu 7 ze dne 6. 8. 2002, sp. zn. 39 T 82/2002, a to ve 
výměře 5 let.

Vzhledem k tomu, že podle § 57 odst. 2 tr. zák. lze uložit trest vyhoštění 
pouze ve výměře od jednoho do deseti let, došlo v daném případě k porušení 
zákona v ustanovení § 36 tr. zák., když součet postupně uložených a dosud 
nevykonaných trestů vyhoštění činí 12 let, a je tak v rozporu s citovaným 
zákonným ustanovením.

Závěrem ministr spravedlnosti navrhl, aby Nejvyšší soud podle § 268 odst. 2 tr. 
ř. vyslovil, že výrokem o trestu napadeného rozsudku došlo k porušení zákona v 
neprospěch obviněného Z. Z. v namítaném rozsahu, aby podle § 269 odst. 2 tr. ř. 
tento rozsudek ve výroku o trestu zrušil včetně rozhodnutí obsahově 
navazujících, a dále aby postupoval podle § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Ustanovení § 2 odst. 5 tr. ř. ukládá orgánům činným v trestním řízení povinnost 
postupovat tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Orgány 
činné v trestním řízení podle § 2 odst. 6 tr. ř. jsou povinny hodnotit důkazy 
podle svého vnitřního přesvědčení, založeného na pečlivém uvážení všech 
okolností případu jednotlivě i v jejich souhrnu.

Jestliže soud odsuzuje pachatele za trestný čin, který spáchal před tím, než 
byl trest uložený dřívějším rozsudkem vykonán, a ukládá mu trest stejného 
druhu, nesmí podle § 36 tr.  zák. tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou tímto 
zákonem pro tento druh trestu.

Ustanovení § 57 odst. 2 tr. zák. stanoví, že trest vyhoštění může soud uložit 
ve výměře od jednoho roku do deseti let, anebo na dobu neurčitou.

Z obsahu přezkoumávaného spisu je zřejmé, že se samosoudce Obvodního soudu pro 
Prahu 3 těmito zákonnými ustanoveními důsledně neřídil.

Státní zástupce Obvodního státního zastupitelství pro Prahu 3 podal Obvodnímu 
soudu pro Prahu 3 dne 27. 9. 2002 podle § 179c odst. 2 písm. a) tr. ř. návrh na 
potrestání obviněného Z. Z., přičemž ve skutkové větě tohoto návrhu na 
potrestání výslovně uvedl, že obviněnému byl trestním příkazem Obvodního soudu 
pro Prahu 7, ze dne 6. 8. 2002, sp. zn. 39 T 82/2002, který nabyl právní moci 
téhož dne, uložen trest vyhoštění na pět let. Na výsledek soudního řízení 
vedeného Obvodním soudem pro Prahu 7 byl obviněný rovněž dotazován také v 
průběhu svého výslechu dne 28. 9. 2002, kdy výslovně uvedl, že rozhodnutím 
Obvodního soudu pro Prahu 7 mu byl uložen trest vyhoštění ve výměře pěti let.

Byť měl samosoudce Obvodního soudu pro Prahu 3 tyto podstatné údaje k 
dispozici, nehodnotil je z pohledu ustanovení § 57 odst. 2 tr. zák., které 
stanoví horní hranici trestní sazby pro trest vyhoštění ve výměře deseti let, 
ani z pohledu již citovaného ustanovení § 36 tr. zák., jež limituje výše 
stejného druhu trestu ukládaného a již uloženého, dosud však nevykonaného.

V této souvislosti je třeba uvést, že i když ustanovení § 57 odst. 2 tr. zák. 
stanoví, že trest vyhoštění lze uložit i na dobu neurčitou neznamená to, že by 
uvedená přísnější alternativa tohoto druhu trestu umožňovala při ukládání 
dalšího trestu překročit maximální hranici deseti let. Trest vyhoštění na dobu 
neurčitou soud uloží obviněnému pouze v závažnějších případech, kdy vzhledem k 
účelu trestu i okolnostem rozhodným pro jeho výměru nepostačuje uložení časově 
omezeného trestu vyhoštění ani na nejdelší možnou dobu deseti let, nebo kdy byl 
obviněnému uložen trest vyhoštění dřívějším rozsudkem v trvání deseti let, ale 
dosud nebyl ani zčásti vykonán, takže jeho jiné prodloužení vzhledem k § 36 již 
není možné. I z jazykového výkladu ustanovení § 57 odst. 2 tr. zák. vyplývá, že 
trest vyhoštění lze uložit buď ve výměře od jednoho roku do deseti let, a v 
tomto případě nelze hranici deseti let v žádném směru překročit, anebo na dobu 
neurčitou. V takovém případě by musel soud ve svém rozhodnutí zdůvodnit, proč 
nepostačuje uložení časově vymezeného trestu vyhoštění na dobu od jednoho do 
deseti let.

Z výše uvedeného vyplývá, že samosoudce Obvodního soudu pro Prahu 3 nezjistil 
řádně skutkový stav věci, neboť pod pojem zjištění skutkového stavu je nutno 
zahrnout     i objasnění okolností, jež mají k osobě pachatele význam z 
hlediska stanovení adekvátního druhu trestu a jeho výměry, a jeho procesní 
postup tak byl v rozporu s požadavky stanovenými § 2 odst. 5, 6 tr. ř.

Důsledkem uvedených pochybení byl posléze stav, kdy obviněnému byly uloženy 
tresty vyhoštění v celkové výměře 12 let, a proto stížnost pro porušení zákona 
byla důvodně podána podle § 266 odst. 2 tr. ř., neboť uložený trest v 
posuzované trestní věci je ve zřejmém nepoměru ke stupni nebezpečnosti činu pro 
společnost. Tento nepoměr je nutno konstatovat v případě každého trestu, který 
je uložen nad horní hranici trestní sazby.

Vzhledem ke všem výše uvedeným skutečnostem Nejvyšší soud vyslovil podle § 268 
odst. 2 tr. ř., že výrokem o trestu v rozsahu Obvodního soudu pro Prahu 3 ze 
dne 28. 9.  2002, sp. zn. 1 T 46/2002, a v řízení, které mu předcházelo, byl 
porušen zákon v ustanovení § 36 a § 57 odst. 2 tr. zák., a § 2 odst. 5, 6 tr. 
ř. v neprospěch obviněného Z. Z. Podle § 269 odst. 2 tr. ř. byl napadený 
rozsudek ve výroku o trestu zrušen, jakož i všechna další rozhodnutí, která na 
zrušený výrok obsahově navazují, pokud vzhledem ke změně, k níž došlo zrušením, 
pozbyla podkladu. Nejvyšší soud poté podle § 270 odst. 1 tr. ř. přikázal 
Obvodnímu soudu pro Prahu 3, aby ji v potřebném rozsahu znovu projednal a 
rozhodl.

Samosoudce Obvodního soudu pro Prahu 3 v souvislosti s novým 
rozhodováním            o trestu zohlední zákonná ustanovení, jež jsou citována 
výše, přičemž bude vázán rovněž i ustanovením § 273 a § 270 odst. 4 tr. ř.

Poučení: Proti tomuto rozhodnutí není opravný prostředek přípustný.

V Brně dne 3. července 2003

Předsedkyně senátu:

JUDr. Danuše  N o v o t n á    

	

	
