Soud: Nejvyšší soud

Důvod dovolání: § 270 odst. 1 tr. zák (86/50 Sb.), § 368 tr. ř., § 1 odst. 2 (119/90 Sb.)

Spisová značka: 4 Tz 19/2010

Datum rozhodnutí: 26.05.2010

Typ rozhodnutí: ROZSUDEK


Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 19/2010
ČESKÁ   REPUBLIKA

R O Z S U D E K 
J M É N E M   R E P U B L I K Y







	Nejvyšší soud České republiky projednal ve veřejném zasedání konaném 
dne 26. května 2010 v senátu složeném z předsedy senátu JUDr. Františka Hrabce 
a soudců JUDr. Danuše Novotné a JUDr. Petra Šabaty stížnost pro porušení 
zákona, kterou podala ministryně spravedlnosti České republiky ve prospěch 
obviněného M. B., proti usnesení bývalého Vojenského obvodového soudu v Brně ze 
dne 3. 10. 1991, sp. zn.  1 Rtv 63/91, a podle § 268 odst. 2, § 269 odst. 2 a § 
270 odst. 1 tr. ř. rozhodl  t a k t o:

Pravomocným usnesením bývalého Vojenského obvodového soudu v Brně ze dne 3. 10. 
1991, sp. zn.  1 Rtv 63/91, a v řízení předcházejícím b y l   p o r u š e n   z 
á k o n  v ustanovení čl. V., části II, čl. III. odst. 5 rozhodnutí prezidenta  
republiky a vlády republiky Československé  o amnestii ze dne 9. května 1960 a 
v ustanovení § 368 tr. ř. per analogiam v neprospěch obviněného M. B.

Napadené usnesení  s e  z r u š u j e . 

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně  s e  p ř i k a z u j e, aby věc v potřebném rozsahu 
znovu projednal a rozhodl.  


Odůvodnění:

Rozsudkem bývalého Nižšího vojenského soudu v Brně PSP 47 ze dne 22. 4. 1953,  
sp. zn. T 12/53, byl obviněný M. B. uznán vinným trestným činem vyhýbání se 
služební povinnosti podle § 270 odst. 1 písm. b) zák. č. 86/1950 Sb., trestní 
zákon, (dále jen tr. zák.), kterého se dopustil tím, že dne 13. a 14. února 
1953 odmítl u svého útvaru v O. nastoupit na směnu s odůvodněním, že mu to 
nedovoluje jeho náboženské přesvědčení. Za to mu byl uložen nepodmíněný trest 
odnětí svobody v trvání jednoho roku. Tento rozsudek nabyl právní moci dnem 
jeho vyhlášení, tj. 22. 4. 1953.

Následně usnesením bývalého nižšího vojenského prokurátora v Brně ze dne 5. 5. 
1953, sp. zn. Pt 20/53, bylo rozhodnuto, že odsouzený M. B. je účasten 
rozhodnutí prezidenta republiky ze dne 4. května 1953 o amnestii a na základě 
jejího čl. II. mu byl prominut celý zbytek trestu odnětí svobody. 

Dne 6. 5. 1991 byl býv. Vojenskému obvodovému soudu v Brně postoupen podnět M. 
B., který byl posouzen, jako žádost o soudní rehabilitaci.

Ve veřejném zasedání konaném dne 5. 9. 1991 bylo býv. Vojenským obvodovým 
soudem v Brně vydáno usnesení pod sp. zn. 1 Rtv 63/91, jímž byl rozsudek býv. 
Nižšího vojenského soudu v Brně ze dne 22. 4. 1953, sp. zn. T 12/53, podle § 14 
odst. 1 písm. c) zák. č. 119/90 Sb. zrušen ve výrocích o vině a trestu. Zároveň 
byla zrušena i všechna další rozhodnutí obsahově navazující na zrušenou část 
rozsudku, pokud vzhledem k této změně pozbyla svého podkladu. Toto usnesení 
nabylo právní moci dne 20. 9. 1991.

Vzápětí býv. Vojenský obvodový soud v Brně v neveřejném zasedání usnesením ze 
dne 3. 10. 1991, sp. zn. 1 Rtv 63/91, rozhodl, že M. B. je účasten amnestie 
prezidenta republiky ze dne 9. 5. 1960 a podle čl. V. z důvodů části II čl. 
III. odst. 5 rozhodnutí prezidenta republiky o této amnestii se zastavuje jeho 
trestní stíhání pro (shora uvedený) skutek, v němž byl spatřován trestný čin 
vyhýbání se služební povinnosti podle  § 270 odst. 1 písm. b) tr. zák. Toto 
usnesení nabylo právní moci dne 12. 10. 1991, když obviněný ani býv. vojenský 
prokurátor proti němu nepodali stížnost. Taktéž navzdory zákonnému poučení 
obviněný neprohlásil, že trvá na projednání věci

Proti posledně uvedenému usnesení býv. Vojenského obvodového soudu v Brně, jímž 
aplikoval na osobu obviněného M. B. zmíněnou aboliční část amnestijního 
rozhodnutí prezidenta republiky, podala ministryně spravedlnosti podle § 266 
odst. 1 tr. ř. ve prospěch obviněného stížnost pro porušení zákona.

V této uvádí, že je zřejmé, že obviněný M. B. se vyhýbal plnění své služební 
povinnosti pouze z důvodu svého svědomí a náboženského přesvědčení, když bylo 
zjištěno, že je příslušníkem církve a. s. d. Stěžovatelka pak citovala 
ustanovení § 1 odst. 2 zák. č. 119/1990 Sb., jakož i ustanovení § 270 odst. 1 
písm. b) tr. zák.,  § 226 písm. b) tr. ř. a § 368 tr. ř. a konstatovala, že se 
jimi bývalý vojenský obvodový soud neřídil. V této souvislosti poukázala na 
nález pléna Ústavního soudu ze dne 26. 3. 2003, sp. zn. Pl. ÚS 42/2002, a na 
něj navazující rozsudek Nejvyššího soudu ze dne 22. 5. 2003, sp. zn. 15 T 
67/2003, v jiné obdobné věci a z nich vyplývající závěr o tom, že nelze 
považovat jednání obviněného spočívající v odmítnutí konání vojenské služby z 
náboženských důvodů za trestný čin.

Dále zdůraznila, že zastavení trestního stíhání se jeví jako rozhodnutí učiněné 
ve prospěch obviněného, ale toto bylo učiněno s odkazem na amnestii prezidenta 
republiky, která je svou povahou fakultativním milostivým opatřením a 
neodstraňuje všechny právní a společenské důsledky odsouzení pro trestný čin. 
Kromě jiného byl např. z práva na odškodnění za nezákonně vykonanou vazbu 
vyloučen každý, kdo dosáhl zastavení trestního stíhání na základě amnestie. 
Nelze ale opomenout, že obviněný M. B. byl od 26. 2. 1953 do 4. 5. 1953 vězněn, 
než byl na základě amnestie ze dne 4. 5. 1953 propuštěn a vrácen ke svému 
útvaru. K tomuto amnestijnímu rozhodnutí ale nelze při posuzování zákonnosti 
napadeného rozhodnutí přihlížet, jelikož bylo zrušeno usnesením býv. Vojenského 
obvodového soudu v Brně ze dne 5. 9. 1991, sp. zn. 1 Rtv 63/91, jakožto 
obsahově navazující na zrušený výrok o vině a trestu z rozsudku býv. Nižšího 
vojenského soudu v Brně ze dne 22. 4. 1953, sp. zn. T 12/53. Zároveň podle 
stěžovatelky není pochyb o tom, že trestní stíhání obviněného nemělo být vůbec 
zahajováno a bylo-li, pak mělo být zastaveno s tím, že skutek pro který byl 
stíhán, není trestným činem, což je postup pro obviněného jednoznačně 
příznivější. Soud v rehabilitačním řízení pak měl obviněného rozsudkem zprostit 
obžaloby podle § 226 písm. b) tr. ř.

Stěžovatelka dále poukázala na ustálenou judikaturu Nejvyššího soudu, podle níž 
musí  při rozhodování o stížnosti pro porušení zákona převážit zájem na plné 
zákonnosti rozhodnutí a jemu předcházejícího řízení nad zájmem na stabilitě a 
nezměnitelnosti takového rozhodnutí a to při závažných a podstatných vadách, 
pro které nemůže napadené rozhodnutí obstát a kdy na právní moci není možno 
trvat, neboť by to bylo ohrožením zákonného a spravedlivého rozhodování. 
Poukázala v této souvislosti na nález Ústavního soudu ze dne 1. 12. 
2005,            sp. zn. II. ÚS 290/05, a usnesení Nejvyššího soudu ze dne 24. 
1. 2001, sp. zn. 7 Tz 290/2000.

Skutkové okolnosti případu obviněného M. B. jsou srovnatelné s případem E. M., 
kterého Nejvyšší soud rozsudkem ze dne 21. 10. 2009, sp. zn. 4 Tz 84/2009, 
zprostil obžaloby, což stěžovatelku vede k závěru, že rehabilitační řízení 
vedené u býv. Vojenského obvodového soudu v Brně pod sp. zn. 1 Rtv 63/91 trpí 
podstatnou vadou řízení, která může a měla by být napravena. Tento soud 
mechanicky aplikoval dobrodiní amnestie nikterak neměnící charakter odsouzení 
namísto příznivějšího výroku, tj. zproštění obžaloby, neboť v žalobním návrhu 
označený skutek není trestným činem. Skutečnost, že obviněný nepodal proti 
předmětnému usnesení o zastavení trestního stíhání stížnost, ani nepožádal o 
pokračování v trestním řízení, na konstatovaném porušení zákona nic nemění. 

Závěrem stížnosti pro porušení zákona ministryně spravedlnosti navrhla, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu v Brně ze dne 3. 10. 1991, sp. zn. 1 Rtv 63/91, byl 
porušen zákon v neprospěch obviněného M. B. v ustanoveních § 270 odst. 1 tr. 
zák. a  § 368 tr. ř. ve spojení s ustanovením  § 1 odst. 2 zák. č. 119/1990 
Sb., ve znění zák. č. 47/1991 Sb. Podle § 269 odst. 2 tr. ř. pak aby napadené 
usnesení zrušil včetně případných rozhodnutí na zrušené usnesení obsahově 
navazujících, pokud vzhledem ke změně, k níž došlo zrušením, pozbyla podkladu a 
dále aby postupoval podle § 271 odst. 1 tr. ř., příp. podle § 270 odst. 1 tr. ř.

Nejprve Nejvyšší soud považuje za nutné konstatovat, že jako jediný spisový 
materiál z původního řízení se dochovaly rozsudek bývalého Nižšího vojenského 
soudu v Brně ze dne 22. 4. 1953, sp. zn. T 12/53, usnesení bývalého nižšího 
vojenského prokurátora v Brně ze dne 5. 5. 1953, sp. zn. Pt 20/53, a usnesení 
Okresního soudu v Pardubicích ze dne 23. 6. 1970, sp. zn. Nt 204/70, jejichž 
ověřené kopie měl Nejvyšší soud k dispozici. Dále pak měl k dispozici kompletní 
rehabilitační spis býv. Vojenského obvodového soudu v Brně sp. zn. 1 Rtv 63/91. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených. Řízení napadenému rozhodnutí předcházející 
mohl Nejvyšší soud přezkoumat v poněkud omezeném rozsahu, a to vzhledem k 
nedostupnosti původního trestního spisu, který byl podle sdělení ředitele 
Vojenského ústředního archivu v Praze ze dne 24. 3. 2010 s největší 
pravděpodobností skartován. Z obsahu dostupného spisového materiálu je však 
dostatečně patrné, že zákon porušen byl. 

Podle § 270 odst. 1 písm. b) zák. č. 86/1950 Sb., trestní zákon, kdo se úmyslně 
vyhne plnění služební povinnosti nebo služebního úkonu tím, že padělá listinu, 
předstírá nemoc, použije jiného úskoku nebo se odvolává na náboženské nebo jiné 
přesvědčení, bude potrestán odnětím svobody na šest měsíců až pět let.

Nejvyšší soud, ač neměl k dispozici spis ve věci sp. zn. T 12/53, ale pouze 
zmíněné kopie rozsudku a usnesení bývalých vojenských justičních orgánů v Brně, 
pokládá za nutné konstatovat, že ze skutkové věty výroku odsuzujícího rozsudku 
i jeho odůvodnění jednoznačně vyplývá, že obviněný M. B. odmítal u svého útvaru 
plnit své služební povinnosti – nastoupit do pracovní směny, neboť to bylo v 
rozporu s jeho náboženským přesvědčením. 


Z uvedeného lze tedy dovodit, že obviněný se předmětného činu dopustil z důvodu 
svého náboženského přesvědčení. Zde je na místě připomenout závěry nálezu 
Ústavního soudu ze dne 26. 3. 2003, sp. zn.  Pl. ÚS 42/2002  a navazujícího 
rozsudku Nejvyššího soudu ze dne 22. 5. 2003, sp. zn.  15 Tz 67/2003, v jiné 
obdobné trestní věci z roku 1953, že pokud obviněný odmítl konat vojenskou 
službu z důvodu svého náboženského přesvědčení, a toto jeho jednání bylo reálně 
projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval již  i Ústavou 9. května (zák. č. 150/1948 Sb.) zaručené právo 
na svobodu svědomí a náboženského přesvědčení. Ačkoli citovaná ústava 
deklarovala v § 15 odst. 1 svobodu svědomí, zároveň ji nepřípustně omezila již 
v odstavci 2 citovaného ustanovení, podle něhož mj. víra nebo přesvědčení 
nemůže být nikomu na újmu, nemůže však být důvodem k tomu, aby někdo odpíral 
plnit občanskou povinnost uloženou mu zákonem. Deklarovanou svobodu svědomí pak 
tato ústava negovala i v § 34 odst. 2,  když stanovila každému občanu povinnost 
mj. konat vojenskou službu. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze podle názoru Ústavního soudu považovat jednání obviněného 
spočívající v odmítnutí konání vojenské služby v roce 1953 za trestný čin. 
Podle názoru Ústavního soudu vyjádřeného v nálezu, sp. zn. Pl. ÚS 42/2002, je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.  

Tyto vyslovené závěry bylo podle Nejvyššího soudu třeba plně aplikovat i v 
projednávaném případě obviněného M. B. Býv. Vojenský obvodový soud v Brně sice 
v rámci rehabilitačního řízení dospěl k závěru, že výroky o vině a trestu v 
původním odsuzujícím rozsudku býv. nižšího vojenského soudu nemohou obstát a 
tyto zrušil, poté ale ve věci obviněného bez dalšího aplikoval aboliční část 
rozhodnutí prezidenta republiky o amnestii ze dne 9. 5. 1960 a trestní stíhání 
obviněného zastavil. Toto rozhodnutí býv. vojenského obvodového soudu, 
aplikující vyhlášenou amnestii prezidenta republiky na osobu obviněného, je ale 
v důsledku výše vyslovených závěrů Ústavního soudu třeba označit za porušující 
zákon v neprospěch obviněného. V případě správného postupu mělo být po nabytí 
právní moci zrušujícího usnesení ze dne 5. 9. 1991, sp. zn. 1 Rtv 63/91, ve 
smyslu § 15 odst. 1 zák. č. 119/90 Sb., o soudní rehabilitaci, nařízeno ve věci 
hlavní líčení a obviněný měl být podle § 226 písm. b) tr. ř. zproštěn obžaloby, 
protože stíhaný skutek není trestným činem.

Podle § 1 odst. 1 zák. č. 119/1990 Sb, o soudní rehabilitaci, ve znění zák. č. 
47/1991 Sb., bylo účelem zákona o soudní rehabilitaci zrušení odsuzujících 
soudních rozhodnutí za činy, které v rozporu s principy demokratické 
společnosti respektující občanská a politická práva a svobody zaručené Ústavou 
a vyjádřené v mezinárodních dokumentech a v mezinárodních právních normách 
zákon označoval za trestné.

Podle § 1 odst. 2 citov. zák., činy, které směřovaly k uplatnění práv a svobod 
občanů zaručených Ústavou a vyhlášených ve Všeobecné deklaraci lidských práv a 
v navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem a mezinárodnímu právu  odporovalo také jejich stíhání a 
trestání. 

Býv. Vojenský obvodový soud v Brně tudíž neměl v analogickém smyslu  § 368 tr. 
ř. k aplikaci amnestijního rozhodnutí prezidenta republiky ze dne 9. 5. 1960 
přistoupit automaticky, ale měl nejprve v průběhu dalšího řízení vyřešit 
otázku, zda jsou u obviněného splněny zákonné podmínky pro jeho odsouzení 
trestným činem za spáchané jednání, či nikoli. Pouze v případě, že by dospěl na 
základě provedeného dokazování k závěru, že obviněný se žalovaným skutkem 
dopustil trestného činu, na který se vztahuje aboliční část rozhodnutí 
prezidenta  o amnestii ze dne 9. 5. 1960, případně jiného již vyhlášeného 
amnestijního rozhodnutí, musel by trestní stíhání obviněného zastavit. Pokud by 
tomu tak nebylo, musel by  obviněného uznat vinným a případně mu uložit trest. 
Jestliže by, jak již bylo výše naznačeno, v tomto případě musel konstatovat, že 
obviněný svým jednáním trestní zákon neporušil, přicházel by v úvahu pouze 
zprošťující rozsudek. Okolnost, že obviněný nepodal proti napadenému usnesení 
stížnost, ani to že v zákonné lhůtě neprohlásil, že na projednání věci trvá, 
nemá na výše vyslovené závěry Nejvyššího soudu žádný vliv.

Proto na základě shora uvedených důvodů Nejvyšší soud podle § 268 odst. 2 tr. 
ř. vyslovil, že napadeným usnesením a předcházejícím řízením byl porušen zákon 
v ustanovení čl. V., části II, čl. III. odst. 5 rozhodnutí prezidenta republiky 
a vlády republiky Československé o amnestii ze dne 9. 5. 1960 a v ustanovení § 
368 tr. ř. per analogiam v neprospěch obviněného M. B. V souladu s ustanovením 
§ 269 odst. 2 tr. ř. pak Nejvyšší soud zrušil napadené usnesení o aplikované 
amnestii, stejně jako všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. věc přikázal Městskému soudu v Brně, jako soudu 
podle § 7 odst. 1 zák. č. 119/1990 Sb. příslušnému, aby ji v potřebném rozsahu 
znovu projednal a rozhodl. Konkrétně to znamená, že ve věci bude nařízeno 
hlavní líčení                 a v něm bude meritorně rozhodnuto o skutku, pro 
který byla na obviněného podána původní obžaloba. Rozhodující soud přitom bude 
podle § 270 odst. 4 tr. ř. vázán právními názory, které v tomto rozsudku 
vyslovil Nejvyšší soud. Stěžovatelkou alternativně navržený postup podle § 271 
odst. 1 tr. ř. nebylo možné akceptovat. Jak již bylo v minulosti Nejvyšším 
soudem vícekrát vysloveno, rehabilitační řízení je řízením sui generis, jenž je 
upraveno zák. č. 119/1990 Sb., o soudní rehabilitaci, ve znění pozdějších 
předpisů, a Nejvyšší soud není soudem, který je primárně povolán k rozhodování 
podle tohoto zákona.


Poučení: Proti tomuto rozhodnutí není opravný prostředek přípustný.


V Brně dne 26. května 2010


Předseda senátu:
JUDr. František Hrabec  










 

	
	
