Soud: Nejvyšší soud

Spisová značka: 4 Tz 2/2008

Datum rozhodnutí: 12.03.2008

Typ rozhodnutí: ROZSUDEK




4 Tz 2/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  12. 
března 2008 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného P.  K., proti výroku  o trestu z rozsudku Okresního soudu v Hradci 
Králové ze dne 13. 9. 2007 sp. zn. 3 T 42/2007 a podle § 268 odst. 2, § 269 
odst. 2 a § 270 odst. 1 tr. ř. rozhodl   t a k t o :

Pravomocným rozsudkem Okresního soudu v Hradci Králové ze dne 13. 9. 2007  sp. 
zn. 3 T 42/2007  b y l   p o r u š e n   z á k o n   v ustanovení § 35 odst. 2 
tr. zák. v neprospěch obviněného P. K.

Napadený rozsudek  s e   z r u š u j e    ve výroku o trestu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu. 

Okresnímu soudu v Hradci Králové  s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Rozsudkem Okresního soudu v Hradci Králové ze dne 13. 9. 2007 sp. zn. 3 T 
42/2007 byl obviněný P. K. uznán vinným pokusem trestného činu ublížení na 
zdraví podle § 8 odst. 1 tr. zák. k § 222 odst. 1 tr. zák., protože dne 9. 12. 
2006 kolem 05.30 hodin v diskoklubu A. na G., v H. K., v prostoru před barem, 
po předchozí hádce bodl nožem do levého boku do oblasti pod žebry J. N., a dále 
se ho snažil zasáhnout do obličejové části hlavy, čímž mu způsobil povrchní 
řeznou ránu v čelní krajině a bodnořezné poranění levého boku pod levým 
žeberním obloukem v délce přibližně 10 cm v místě, kde se nacházejí životně 
důležité orgány, které nebyly zasaženy, neboť bodnořezný kanál nepronikl do 
břišní dutiny, přičemž uvedená zranění si vyžádala léčení od 9. 12. 2006 do 25. 
12. 2006.

Obviněný P. K. byl za tento trestný čin a sbíhající se trestný čin zkrácení 
daně, poplatku a podobné povinné platby podle § 148 odst. 1, odst. 3 písm. c) 
tr. zák., jímž byl uznán vinným rozsudkem Okresního soudu v Rychnově nad 
Kněžnou ze dne 20. 12. 2006 sp. zn. 10 T 208/2005, odsouzen podle § 222 odst. 1 
tr. zák. za použití § 35 odst. 2 tr. zák. k souhrnnému trestu odnětí svobody v 
trvání dvou let nepodmíněně, pro jehož výkon byl podle § 39a odst. 2 písm. b) 
tr. zák. zařazen do věznice s dozorem.

Současně byl zrušen výrok o trestu z rozsudku Okresního soudu v Rychnově nad 
Kněžnou ze dne 20. 12. 2006 sp. zn. 10 T 208/2005, v části týkající se 
obviněného P. K., a to pouze ve výroku týkajícím se uložení trestu odnětí 
svobody  s podmíněným odkladem, jakož i všechna další rozhodnutí na tuto část 
výroku obsahově navazující, pokud vzhledem ke změně, k níž došlo zrušením, 
pozbyla podkladu. Podle § 229 odst. 1 tr. ř. byl poškozený J. N. odkázán s 
celým svým nárokem na náhradu škody na řízení občanskoprávní.

Tento rozsudek nabyl právní moci dnem jeho vyhlášení, tj. dne 13. 9. 2007.

Proti výše citovanému rozsudku Okresního soudu v Hradci Králové podal ministr 
spravedlnosti ve prospěch obviněného P. K. podle § 266 odst. 1, 2 tr. ř. 
stížnost pro porušení zákona, a to konkrétně pouze proti jeho výroku o trestu. 
Podle jeho názoru byl napadeným rozsudkem a předchozím řízením, porušen zákon v 
ustanovení § 2 odst. 6 tr. ř. ve vztahu k ustanovení § 35 odst. 2 tr. zák.

V odůvodnění stížnosti pro porušení zákona ministr spravedlnosti poukázal na 
skutečnost, že obviněný P. K. byl rozsudkem Okresního soudu v Rychnově nad 
Kněžnou ze dne 20. 12. 2006 sp. zn. 10 T 208/2005, ve spojení s rozsudkem 
Krajského soudu v Hradci Králové ze dne 31. 7. 2007 sp. zn. 11 To 234/2007, 
uznán vinným trestným činem zkrácení daně, poplatku a podobné povinné platby 
podle § 148 odst. 1, odst. 3 písm. c) tr. zák., ve spolupachatelství podle § 9 
odst. 2 tr. zák., a odsouzen podle § 148 odst. 3 tr. zák. k trestu odnětí 
svobody v trvání jednoho roku a osmi měsíců, jehož výkon byl podle §  58 odst. 
1 tr. zák. podmíněně odložen a  podle § 59 odst. 1 tr. zák. byla stanovena 
zkušební doba v trvání čtyř let a podle § 53 odst. 1 tr. zák. k peněžitému 
trestu ve výši 200 000,- Kč, se stanovením náhradního trestu odnětí svobody 
podle § 54 odst. 3 tr. zák. v trvání osmi měsíců pro případ, že by ve stanovené 
lhůtě nebyl peněžitý trest zaplacen. 

Vzhledem k tomu, že trestné činnosti, pro kterou byl obviněný odsouzen 
pravomocným rozsudkem Okresního soudu v Hradci Králové ze dne 13. 9. 2007 sp. 
zn. 3 T 42/2007 se dopustil dne 9. 12. 2006, tj. před vyhlášením odsuzujícího 
rozsudku za jiný  jeho trestný čin, tj. před vyhlášením rozsudku Okresního 
soudu v Rychnově nad Kněžnou ze dne 20. 12. 2006 sp. zn. 10 T 208/2005, ve 
spojení s rozsudkem Krajského soudu v Hradci Králové ze dne 31. 7. 2007 sp. zn. 
11 To 234/2007, přicházelo v úvahu uložení trestu souhrnného ve smyslu 
ustanovení § 35 odst. 2 tr. zák. Trest byl jako souhrnný Okresním soudem v 
Hradci Králové uložen ale pouze k části výroku o podmíněném odsouzení, nikoli k 
další části výroku o uložení peněžitého trestu, jak bylo jeho povinností. Při 
ukládání souhrnného trestu měl okresní soud totiž zrušit dřívější rozsudek 
Okresního soudu v Rychnově nad Kněžnou ze dne 20. 12. 2006 sp. zn. 10 T 
208/2005 v celém výroku o trestu. Zákon v ustanovení § 35 odst. 2 tr. zák. 
nepřipouští, aby byla zrušena pouze část trestu či pouze jeden z více uložených 
trestů.

Podle ministra spravedlnosti tím, že Okresní soud v Hradci Králové postupoval v 
rozporu s tímto zákonným ustanovením, porušil zákon v neprospěch obviněného P. 
K., a proto navrhl, aby Nejvyšší soud podle § 268 odst. 2 tr. ř. vyslovil, že 
napadeným rozsudkem tohoto soudu byl porušen zákon v neprospěch tohoto 
obviněného v ustanovení  § 35 odst. 2 tr. zák. a v ustanovení § 2 odst. 6 tr. 
ř.  Podle § 269 odst. 2 tr. ř. pak, aby napadený výrok o trestu zrušil, včetně 
všech dalších na tento výrok navazujících rozhodnutí, pokud vzhledem ke změně, 
k níž došlo zrušením, pozbyla podkladu a poté aby postupoval podle § 270 odst. 
1 tr. ř. a nařídil Okresnímu soudu v Hradci Králové, aby věc znovu v potřebném 
rozsahu projednal a rozhodl event. postupoval podle § 270 odst. 2 tr. ř. a 
nařídil tomuto soudu, aby neúplný výrok doplnil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že podaná stížnost pro porušení zákona je 
důvodná.

Všechny skutkové okolnosti uváděné stěžovatelem odpovídají obsahu trestních 
spisů Okresního soudu v Hradci Králové sp. zn. 3 T 42/2007 a  Okresního soudu v 
Rychnově nad Kněžnou sp. zn. 10 T 208/2005. S ohledem na tyto skutečnosti 
Okresní soud v Hradci Králové opodstatněně obviněnému P. K. ukládal souhrnný 
trest ve smyslu § 35 odst. 2 tr. zák. Z odůvodnění napadeného rozsudku ale 
nelze zjistit, proč soud při ukládání souhrnného trestu obviněnému zrušil v 
rozsudku Okresního soudu v Rychnově nad Kněžnou z 20. 12. 2006 sp. zn. 10 T 
208/2005 ohledně jeho osoby pouze výrok o uložení podmíněného trestu odnětí 
svobody, a nikoli kompletní výrok o trestu, tedy včetně trestu peněžitého  a 
náhradního trestu odnětí svobody. Okresní soud se k důvodům tohoto svého 
postupu a rozhodnutí nikterak nevyslovil.

Podle § 35 odst. 2 tr. zák. soud uloží souhrnný trest podle zásad uvedených v  
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i  všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných  
titulů a vyznamenání, ztráty vojenské hodnosti, propadnutí majetku nebo 
propadnutí věci nebo jiné majetkové hodnoty, jestliže takový trest byl vysloven 
již rozsudkem dřívějším.

Z citovaného ustanovení zákona vyplývá, že soud tak musí učinit, čili to 
nezáleží na jeho volné úvaze, a je povinen zrušující výrok vyslovit týmž 
rozhodnutím, kterým ukládá souhrnný trest, nikoli později. Dřívější rozsudek 
musí být zrušen v celém výroku o trestu, tzn. že soud zruší souhrn všech 
dílčích výroků týkajících se určitého trestu nebo více trestů uložených vedle 
sebe. V rámci postupu podle § 35 odst. 2 tr. zák. tedy nelze zrušit jen některý 
z více trestů uložených vedle sebe dřívějším rozsudkem (srovnej R 31/1975 a R 
15/1998), jak to v napadeném rozsudku učinil Okresní soud v Hradci Králové. 
Bylo pak na jeho další úvaze, zda obviněnému P. K. v rámci souhrnného trestu 
opětovně vysloví peněžitý trest (včetně náhradního trestu odnětí svobody), když 
podle poslední věty § 35 odst. 2 tr. zák., pokud se jedná o tento druh trestu, 
nemusí tak soud učinit, i když takový trest byl vysloven  rozsudkem dřívějším.

Nejvyšší soud se v rámci svých úvah též zabýval i ustanovením § 266 odst. 2 tr. 
ř., které stanoví, že proti výroku o trestu lze stížnost pro porušení zákona 
podat jen tehdy, jestliže trest je ve zřejmém nepoměru k stupni nebezpečnosti 
činu pro společnost nebo k poměrům pachatele nebo jestliže uložený druh trestu 
je ve zřejmém rozporu s účelem trestu. Nejvyšší soud pak dospěl k závěru, že v 
případě, kdy nebyl učiněn výrok o zrušení celého výroku o trestu uloženém 
obviněnému rozsudkem dřívějším, jsou vždy splněny podmínky § 266  odst. 2 tr. 
ř., neboť nelze přezkoumat, zda trest je ve zřejmém nepoměru k stupni 
nebezpečnosti činu pro společnost nebo k poměrům pachatele. Souhrnný trest 
nastupuje na místo úhrnného trestu, který by byl obviněnému ukládán, pokud by 
se o všech sbíhajících se trestných činech téhož obviněného rozhodovalo ve 
společném řízení, přičemž jeho cílem je, aby tvořilo jednotu, jako by šlo o 
trest úhrnný. Již z tohoto hlediska musí být výrokem  o souhrnném trestu 
najisto postaveno, za jaké sbíhající se trestné činy  souhrnný trest ukládá, co 
je jeho obsahem a který dřívější rozsudek je ve výroku o trestu zrušován. Pokud 
tomu tak v důsledku porušení zákona není, je třeba učinit závěr, že trest je ve 
zřejmém nepoměru  k stupni nebezpečnosti činu pro společnost nebo k poměrům 
pachatele, když ponechává v platnosti výrok o trestu (byť i jen částečně) v 
dřívějším rozsudku.

Nejvyšší soud z výše uvedených důvodů podle § 268 odst. 2 tr. ř. vyslovil, že 
rozsudkem Okresního soudu v Hradci Králové ze dne 13. 9. 2007 sp. zn. 3 T 
42/2007 byl porušen zákon v neprospěch obviněného P. K. v ustanovení § 35 odst. 
2 tr. zák., pokud nebyl v rámci ukládání souhrnného trestu zrušen celý výrok o 
trestu ohledně jeho osoby v dříve vydaném rozsudku Okresního soudu v Rychnově 
nad Kněžnou ze dne 20. 12. 2006  sp. zn. 10 T 208/2005 ve spojení s rozsudkem 
Krajského soudu v Hradci Králové ze dne  31. 7. 2007  sp. zn. 11 To 234/2007. 
Podle § 269 odst. 2 tr. ř. byl napadený rozsudek zrušen v celém výroku o trestu 
včetně všech dalších rozhodnutí na zrušenou část rozsudku obsahově 
navazujících, pokud vzhledem k této změně pozbyla svého podkladu. Podle § 270 
odst. 1 tr. ř. pak Nejvyšší soud věc přikázal  Okresnímu soudu v Hradci 
Králové, aby ji v potřebném rozsahu znovu projednal a rozhodl. To v konkrétním 
případě znamená, že  jmenovaný soud bude muset znovu rozhodnout o uložení 
souhrnného trestu obviněnému P. K., za současného dodržení zásad, které ve svém 
rozsudku vyslovil Nejvyšší soud.

Pro úplnost je třeba poznamenat, že Nejvyšší soud nezvolil postup podle § 270 
odst. 2 tr. ř., tedy pouhé přikázání doplnění chybějícího či neúplného výroku o 
trestu Okresním soudem v Hradci Králové v napadeném rozsudku, bez jeho byť jen 
částečného zrušení, což též dával v úvahu ve svém konečném návrhu ministr 
spravedlnosti. Je tomu tak proto, že výsledný výrok o trestu, který by takto 
byl obviněnému uložen, by se stal poměrně nepřehledným a zejména pak i z toho 
důvodu, že ve stávajícím výroku o trestu v napadeném rozsudku Okresního soudu v 
Hradci Králévé není citován rozsudek Krajského soudu v Hradci Králové ze dne 
31. 7. 2007 sp. zn. 11 To 234/2007, jímž byl doplňován předchozí rozsudek 
Okresního soudu v Rychnově nad Kněžnou ze dne 20. 12. 2006 sp. zn. 10 T 
208/2005 o náhradní trest odnětí svobody, který soud prvního stupně opomněl v 
rámci ukládání peněžitého trestu vyslovit.

Při dalším postupu okresního soudu bude třeba respektovat, že Nejvyšším soudem 
bylo vysloveno porušení zákona v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle § 
270 odst. 4 tr. ř. je okresní soud vázán právním názorem Nejvyššího soudu a je 
povinen provést nařízené procesní úkony.

Poučení: Proti tomuto rozhodnutí není opravný prostředek přípustný.

V Brně dne 12. března 2008

Předseda senátu:

JUDr. František Hrabec  

	

	
