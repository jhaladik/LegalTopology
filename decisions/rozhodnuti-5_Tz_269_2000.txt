Soud: Nejvyšší soud

Spisová značka: 5 Tz 269/2000

Datum rozhodnutí: 18.01.2001

Typ rozhodnutí: Rozsudek




5 Tz 269/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání dne 18. ledna 2001 
v senátě složeném z předsedy senátu JUDr. J. U. a soudců JUDr. J. H. a JUDr. F. 
P. stížnost pro porušení zákona, kterou podal ministr spravedlnosti České 
republiky ve prospěch i v neprospěch obviněné J. M., proti usnesení Krajského 
soudu v Brně ze dne 15. 5. 2000, sp. zn. 5 To 199/2000, v trestní věci vedené u 
Okresního soudu v Uherském Hradišti pod sp. zn. 2 T 551/98, a rozhodl podle § 
268 odst. 2, § 269 odst. 2 a § 270 odst. 1 tr. ř. za splnění podmínek § 272 
odst. 1 tr. ř. t a k t o :

Usnesením Krajského soudu v Brně ze dne 15. 5. 2000, sp. zn. 5 To 199/2000, 

b y l p o r u š e n z á k o n

v ustanovení § 260 tr. ř., a v řízení, které tomuto usnesení předcházelo, v 
ustanoveních § 2 odst. 5, 6 tr. ř. ve prospěch i v neprospěch obviněné J. M.

Toto usnesení s e z r u š u j e . Zrušuje se také rozsudek Okresního soudu v 
Uherském Hradišti ze dne 18. 1. 2000, sp. zn. 2 T 551/98.

Okresnímu soudu v Uherském Hradišti s e p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Uherském Hradišti ze dne 18. 1. 2000, sp. zn. 2 T 
551/98, byla obviněná J. M. podle § 226 písm. b) tr. ř. zproštěna obžaloby pro 
skutek, jehož se měla dopustit tím, že v přesně nezjištěné době od 2. 7. do 7. 
7. 1998 v katastrálním území obce K., okr. U. U., v trati zvané P. k., na 
parcelách majitele J. M., prostřednictvím soukromé firmy L. N. vykácela 28 
vzrostlých smrků v celkovém objemu 57,77 m3, přičemž odcizením dřevní hmoty 
způsobila poškozenému J. M. škodu ve výši 84.985,- Kč, čímž měla spáchat 
trestný čin krádeže podle § 247 odst. 1, 2 tr. zák., ve znění zák. č. 253/1997 
Sb. Poškozený J. M. byl podle § 229 odst. 3 tr. ř. odkázán s nárokem na náhradu 
škody na řízení ve věcech občanskoprávních. K tomuto rozhodnutí dospěl Okresní 
soud v Uherském Hradišti po provedeném dokazování a zjištění, že obviněná 
nenaplnila skutkovou podstatu trestného činu po stránce subjektivní, neboť sice 
vytěžila dřevní hmotu na parcelách poškozeného J. M., avšak byla přesvědčena, 
že na parcelách poškozeného J. M. se měly nacházet parcely, které získala 
dědictvím po svém bratru J. T., a mělo jít o stromy, které vysázeli její předci.

 K odvolání státního zástupce rozhodl Krajský soud v Brně usnesením ze dne 15. 
5. 2000, sp. zn. 5 To 199/2000 tak, že napadený rozsudek podle § 258 odst. 1 
písm. b), c) tr. ř. zrušil a podle § 260 tr. ř. věc vrátil státnímu zástupci k 
došetření. Rozhodnutí odůvodnil tím, že obviněná zjevně nerespektovala vytýčení 
parcel a zmocnila se dřevní hmoty, která za stávající právní situace měla 
patřit jiné osobě. Podle názoru odvolacího soudu jednání obviněné bylo 
nepochybně svévolné a pokud měla pochybnosti o správném vytýčení hranic parcel, 
bylo jejím právem i povinností dožadovat se nápravy legální cestou, např. v 
občanskoprávním řízení. Zjevně svémocné chování proto nemůže být orgány státní 
moci akceptováno. Odvolací soud dále poukázal na to, že obviněná od počátku 
trestního stíhání uplatňovala neměnnou obhajobu a nebyla jí prokázána 
subjektivní stránka trestného činu, totiž vědomí, že se skutečně zmocnila cizí 
věci, když její obhajoba byla do určité míry podepřena i výpovědí svědka Ing. 
D. V. Odvolací soud proto napadený rozsudek zrušil a věc vrátil státnímu 
zástupci k došetření. Za nezbytné považuje vypracování znaleckého posudku z 
oboru geodézie a kartografie, kterým bude znovu provedeno zaměření a vytýčení 
předmětných parcel. Bude-li zjištěno, že obviněná získala dřevní hmotu na cizí 
parcele, lze pokračovat v jejím trestním stíhání. Dále odvolací soud uvedl, že 
při úvaze o naplnění subjektivní stránky daného trestného činu lze přihlédnout 
k rozporu mezi výpovědí obviněné a svědků N. a T., i tomu, že právní předchůdce 
obviněné po více let naznačenou situaci akceptoval. 

Proti tomuto usnesení podal ministr spravedlnosti České republiky dne 14. 11. 
2000 stížnost pro porušení zákona ve prospěch i v neprospěch obviněné J. M. 
Vytkl v ní, že napadeným usnesením byl porušen zákon v § 260 tr. ř., a v 
řízení, které tomuto usnesení předcházelo, v ustanoveních § 2 odst. 5, 6 tr. ř. 
Namítl, že nebylo přihlíženo především k tomu, že ze strany obviněné šlo o 
svévolné počínání, které představovalo riziko zásahu do cizích majetkových 
práv. Obviněná podle ministra spravedlnosti neučinila žádné kroky k tomu, aby 
byl objektivizován právní stav v restituovaných lesích a místo toho nechala pro 
sebe pokácet lesní porost, o němž mohla vědět, že patří jinému vlastníkovi. 
Přitom nebrala zřetel na označení parcel s napadenými stromy, které provedl 
svědek M. M., ani na upozornění svědka L. N., který poukazoval na to, že se 
jedná o parcely patřící poškozenému J. M. Ministr spravedlnosti poukázal na to, 
že bylo důvodně zrušeno rozhodnutí soudu prvního stupně. Odvolací soud však 
nesprávně rozhodl o vrácení věci státnímu zástupci k došetření, neboť nebyly 
splněny podmínky ustanovení § 260 tr. ř. Napadenému rozhodnutí vytkl především 
jeho nesrozumitelnost a faktickou nepřezkoumatelnost. Odvolací soud na jedné 
straně uvedl, že obviněná zjevně nerespektovala vytýčení parcel a zmocnila se 
dřevní hmoty, která za stávající právní situace měla patřit jiné osobě, že její 
jednání bylo svévolné, že se nedožadovala nápravy legální cestou, a proto 
státní orgány nemohou takové jednání akceptovat. Na druhé straně odvolací soud 
zdůraznil neměnnou obhajobu obviněné a dovodil, že nebyla prokázána subjektivní 
stránka trestného činu. Odvolací soud bez logické souvislosti požadoval 
zpracování znaleckého posudku, který má vnést jasno do otázky hranic 
jednotlivých parcel. Ministr spravedlnosti vyslovil přesvědčení, že obviněná by 
zřejmě setrvala na tvrzení o tom, že těžba byla prováděna na jejích parcelách i 
v případě zpracování znaleckého posudku, a to bez ohledu na jeho závěry. Podle 
ministra spravedlnosti odvolací soud ani neřešil otázku, zda a proč by závěry 
znaleckého posudku měly obviněnou usvědčovat či vyviňovat a jak by mohly 
přispět k objasnění subjektivní stránky. Dále ministr spravedlnosti uvedl, že z 
odůvodnění napadeného usnesení není jasné, z jakého důvodu by měla být věc 
vrácena až do stadia přípravného řízení. Odvolací soud požadoval provedení 
jediného důkazu, a to znaleckého posudku, jehož vypracování může nařídit 
okresní soud. Podle ministra spravedlnosti bylo možno dosáhnout téhož i 
vyžádáním odborného vyjádření příslušného orgánu či instituce a ze spisu nelze 
zjistit, zda takový postup byl soudy zvažován.

Ministr spravedlnosti v závěru stížnosti pro porušení zákona navrhl, aby 
Nejvyšší soud České republiky podle § 268 odst. 2 tr. ř. vyslovil, že 
pravomocným usnesením Krajského soudu v Brně ze dne 15. 5. 2000, sp. zn. 5 To 
199/2000, byl porušen zákon v ustanovení § 260 tr. ř., a v řízení, které tomuto 
usnesení předcházelo, v ustanoveních § 2 odst. 5, 6 tr. ř. ve prospěch i v 
neprospěch obviněné J. M., aby podle § 269 odst. 2 tr. ř. napadené usnesení 
zrušil ve výroku o vrácení věci státnímu zástupci k došetření podle § 260 tr. 
ř. a aby podle § 270 odst. 1 tr. ř. přikázal Okresnímu soudu v Uherském 
Hradišti, aby věc v potřebném rozsahu znovu projednal a rozhodl.

Obviněná J. M. podala prostřednictvím svého obhájce vyjádření ke stížnosti pro 
porušení zákona, v němž navrhla, aby stížnost pro porušení zákona byla jako 
nedůvodná zamítnuta. Poukázala na to, že stížnost pro porušení zákona vytýká 
napadenému rozhodnutí pouze to, že věc byla vrácena podle § 260 tr. ř. státnímu 
zástupci k došetření. Odvolací soud podle jejího názoru postupoval zcela 
správně, neboť jsou dány zásadní pochybnosti o tom, zda vůbec byla důvodně na 
základě obžaloby postavena před soud. Namítla, že zejména ze strany Policie 
České republiky a státního zastupitelství bylo přenášeno důkazní břemeno nejen 
na ni, ale i na další osoby, zejména L. N., který v její věci vystupuje jako 
svědek, a které jsou stíhány proto, že měly těžit dřevní hmotu na cizích 
pozemcích. Základním a zásadním důkazem je to, zda došlo či nedošlo ke 
správnému vyměření parcel soukromou geodetickou kanceláří Ing. D. V. Navrhla 
též připojení trestního spisu L. N. a k vyjádření přiložila řadu příloh.

Nejvyšší soud České republiky podle § 267 odst. 1 tr. ř. přezkoumal na podkladě 
stížnosti pro porušení zákona správnost všech výroků napadeného rozhodnutí, 
jakož i řízení, jež mu předcházelo, a shledal, že zákon byl porušen.

 Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení, založeného na pečlivém uvážení všech okolností 
případu jednotlivě i v jejich souhrnu.

Podle § 260 tr. ř. považuje-li to odvolací soud pro náležité objasnění věci za 
potřebné, může při zrušení rozsudku vyslovit, že se věc vrací státnímu zástupci 
k došetření. Ustanovení § 191 a § 264 odst. 2 tr. ř. platí i tu.

Stížnosti pro porušení zákona je nutno přisvědčit, že odůvodnění napadeného 
usnesení je nesrozumitelné a fakticky nepřezkoumatelné, neboť nerespektuje 
ustanovení § 134 odst. 2 tr. ř., podle něhož v odůvodnění usnesení je třeba, 
jestliže to přichází podle povahy věci v úvahu, zejména uvést skutečnosti, 
které byly vzaty za prokázané, důkazy, o něž se skutková zjištění opírají, 
úvahy, jimiž se rozhodující orgán řídil při hodnocení důkazů, jakož i právní 
úvahy, na jejichž podkladě posuzoval prokázané skutečnosti podle příslušných 
ustanovení zákona. Odvolací soud správně zrušil napadený rozsudek podle § 258 
odst. 1 písm. b) tr. ř. pro vady rozsudku, zejména pro nejasnost nebo neúplnost 
skutkových zjištění nebo proto, že se soud nevypořádal se všemi okolnostmi 
významnými pro rozhodnutí, a podle § 258 odst. 1 písm. c) tr. ř. tedy proto, že 
vznikly pochybnosti o správnosti skutkových zjištění a k objasnění věci je 
třeba důkazy opakovat nebo provádět důkazy další a jejich provádění před 
odvolacím soudem by znamenalo nahrazovat činnost soudu prvního stupně. Potud je 
rozhodnutí odvolacího soudu správné.

Okresní soud v Uherském Hradišti rozhodl na základě nejasných a neúplných 
skutkových zjištění a nevypořádal se se všemi okolnostmi, které jsou významné 
pro rozhodnutí. V odůvodnění rozsudku ze dne 18. 1. 2000, sp. zn. 2 T 551/98, 
sice mimo jiné uvedl, že svědek J. M. je vlastníkem parcel, na nichž byla 
provedena těžba, což je zřejmé z usnesení Okresního soudu v Olomouci ze dne 25. 
7. 1994, sp. zn. 5 D 2699/93, o dodatečném projednání dědictví po F. M. Z 
tohoto usnesení je patrno, že její syn J. M. nabyl z dědictví kromě jiného též 
pozemky parcelní číslo 5593/1 a parcelní číslo 5594/1, zapsané na listě 
vlastnictví č. 89 pro katastrální území K. u Katastrálního úřadu v Uherském 
Brodě (č. l. 3). Tyto pozemky byly J. M. navráceny dohodou o navrácení lesní 
půdy uzavřenou mezi Lesy České republiky, Lesní správou v Luhačovicích a J. M. 
dne 30. 6. 1993 (č. l. 4). Okresní soud v Uherském Hradišti nehodnotil v této 
souvislosti okolnost, že obviněná J. M. podle usnesení Okresního soudu v 
Uherském Hradišti ze dne 26. 2. 1998, sp. zn. D 1306/96, 1 Nd 195/96, které 
nabylo právní moci dne 21. 3. 1998, nabyla z dědictví po bratru J. T. parcely v 
katastrálním území K. (č. l. 21 - 23). Nevypořádal se ani s tím, že podle 
výpisu z katastru nemovitostí (č. l. 24) je J. M. podle výše citovaného 
usnesení Okresního soudu v Olomouci vlastníkem lesních pozemků parcelní číslo 
5593/1 a parcelní číslo 5594/1 v katastrálním území K., okr. U. H. Naproti tomu 
obviněná J. M. je podle výpisu z katastru nemovitostí vlastnicí jiných lesních 
pozemků, a to parcel v katastrálním území K., okr. U. H. Podle měřičského 
náčrtu na vytýčení hranic pozemků ze dne 11. 10. 1995, kterým soud prvního 
stupně provedl důkaz, se mezi parcelou patřící obviněné a parcelami, které 
patří poškozenému J. M., nacházejí čtyři parcely. Ani tuto okolnost soud 
prvního stupně nijak nehodnotil v souvislosti s obhajobou obviněné, že došlo k 
nesprávnému vyměření parcel v trati zvané P. k. v katastrálním území K., okr. 
U. H., a že obviněná věděla údajně od svého bratra, že jejich majetkem byl pátý 
díl od cesty. Podle měřičského náčrtu ze dne 11. 10. 1995 je skutečně parcela 
pátou parcelou od cesty, zatímco parcely poškozeného J. M. jsou v pořadí desátá 
a jedenáctá od cesty. Z čestného prohlášení (č. l. 43) podepsaného obviněnou 
vyplývá, že objednala u podnikatele L. N., provedení nahodilé těžby na parcele 
v katastrálním území K. v trati L. s tím, že hranice parcely jsou jí známy a 
těžba byla vyznačena lesníkem panem M. Veškerou odpovědnost za provedenou těžbu 
a případné nesrovnalosti vzala obviněná na sebe. Svědek M. M. vypověděl, že 
když obdržel od vlastníka parcel v katastrálním území K., okr. U. H., J. M. 
plnou moc k provedení těžebních prací, označil kůrovcové souše zelenou 
vyznačovací barvou a na okrajích kůrovcového kola, které se mělo vytěžit, 
napsal jméno majitele pana M. (č. l. 53). Svědek L. M., syn obviněné, potvrdil, 
že na stromech bylo napsáno jméno M. Uvedl též, že jeho matka zdědila po bratru 
J. T. lesní parcelu v trati L. v katastrálním území obce K. a dále parcelu v 
trati P. k. v katastrálním území K. (č. l. 54). Svědek L. N. uvedl, že obviněná 
ho požádala počátkem června 1998 o provedení těžby na parcele v katastrálním 
území K. Řekl jí, že si musí vyřídit povolení k těžbě na referátu životního 
prostředí. Protože obviněná si povolení nevyřídila, sdělil jí, že bez povolení 
nemůže těžbu provádět. Obviněná mu na jeho žádost poté napsala čestné 
prohlášení, šla s ním na místo těžby a ukázala mu parcelu, kde měla být těžba 
provedena. Když svědek obviněnou upozornil, že podle mapy patří parcely, na 
kterých požadovala provedení těžby, panu M., obviněná trvala na tom, aby těžbu 
provedl, protože prý tyto parcely zdědila po svém bratrovi a že veškerou 
odpovědnost za těžbu bere na sebe. Proto provedl na základě tvrzení obviněné a 
jejího čestného prohlášení těžbu na parcelách v katastrálním území K., okr. U. 
H., podle nového zaměření provedeného Ing. D. V. Těžbu provedl asi na 24 
smrkových stromech označených lesníkem M.

Z odůvodnění rozsudku Okresního soudu v Uherském Hradišti ze dne 18. 1. 2000, 
sp. zn. 2 T 551/98 vyplývá, že soud prvního stupně nerespektoval ustanovení § 
125 tr. ř. Odůvodnění obsahuje částečnou reprodukci provedených důkazů, avšak 
postrádá odůvodnění skutečností, které soud vzal za prokázané, o které důkazy 
svá skutková zjištění opřel a jakými úvahami se řídil při hodnocení provedených 
důkazů, pokud si vzájemně odporují. Nelze ani zjistit, jakými právními úvahami 
se řídil. To platí zejména ohledně posouzení subjektivní stránky trestného činu 
krádeže podle § 247 odst. 1, odst. 2 tr. zák., ve znění zák. č. 253/1997 Sb., 
když vzhledem k tomu, co bylo uvedeno výše, nelze vyloučit ani jiné posouzení 
věci.

Závěr o zavinění pachatele musí být vždy prokázán výsledky dokazování a musí z 
nich logicky vyplývat (srov. č. 19/1971 Sb. rozh. tr.). Závěr o tom, zda tu je 
zavinění ve smyslu trestního zákona a v jaké formě, je závěrem právním. Tento 
právní závěr o subjektivních znacích trestného činu se musí zakládat na 
skutkových zjištěních soudu, vyplývajících z provedeného dokazování stejně jako 
závěr o objektivních znacích trestného činu. Okolnosti subjektivního charakteru 
lze zpravidla dokazovat jen nepřímo z okolností objektivní povahy, ze kterých 
se dá podle zásad správného myšlení usuzovat na vnitřní vztah pachatele k 
porušení nebo ohrožení zájmů chráněných trestním zákonem (srov. č. 62/1973, č. 
41/1976 Sb. rozh. tr.). 

Odvolací soud odůvodnil výrok podle § 260 tr. ř. o vrácení věci státnímu 
zástupci k došetření rozsahem dokazování a tím, že obhajoba obviněné měla být 
prošetřena již v přípravném řízení. Pokud jde o subjektivní stránku trestného 
činu, zcela nesrozumitelně argumentoval takto: "Při úvaze o naplnění 
subjektivní stránky daného trestného činu pak lze přihlédnout k rozporu mezi 
výpovědí obžalované a svědků Nováka a Turečka skutečností, že její právní 
předchůdce po více let naznačenou situaci akceptoval, konečně i svémocnému 
jednání bez jakékoliv snahy domoci se svého údajného nároku právní cestou". 
Takové odůvodnění je nepřezkoumatelné, zmatené, a tedy vadné. Požadovaný 
znalecký posudek je jen jedním z důkazů, přičemž i v případě, že by byl 
vyžádán, bylo by nutno takový posudek hodnotit podle zásady volného hodnocení 
důkazů (§ 2 odst. 6 tr. ř.) jednotlivě, ale i v souhrnu s ostatními provedenými 
důkazy. Odvolací soud považoval za nezbytné vypracování znaleckého posudku z 
oboru geodézie a kartografie, kterým mělo být provedeno zaměření a vytýčení 
předmětných parcel. Ze závěrů odvolacího soudu však není zřejmé, jaký by měl 
mít požadovaný znalecký posudek vliv na posouzení viny obviněné.

Nejvyšší soud České republiky proto podle § 268 odst. 2 tr. ř. vyslovil, že 
napadeným usnesením Krajského soudu v Brně byl porušen zákon v ustanovení § 260 
tr. ř., a v řízení, které tomuto usnesení předcházelo, v ustanoveních § 2 odst. 
5, 6 tr. ř. ve prospěch i v neprospěch obviněné, když skutkový stav věci nebyl 
zjištěn v rozsahu nezbytném pro rozhodnutí a provedené důkazy nebyly hodnoceny 
jednotlivě i v jejich souhrnu podle § 2 odst. 6 tr. ř.

Podle § 269 odst. 2 tr. ř. Nejvyšší soud zrušil napadené rozhodnutí a rozsudek 
Okresního soudu v Uherském Hradišti ze dne 18. 1. 2000, sp. zn. 2 T 551/98. 
Rozhodl tak proto, že zákon byl porušen i ve prospěch obviněné, ministr 
spravedlnosti navrhl postup podle § 269 odst. 2 tr. ř. ve stížnosti pro 
porušení zákona podané do šesti měsíců od právní moci napadeného rozhodnutí a 
Nejvyšší soud rozhodl o této stížnosti do tří měsíců od jejího podání.

Protože k porušení zákona došlo již v řízení před soudem prvního stupně, 
přikázal podle § 270 odst. 1 tr. ř. Okresnímu soudu v Uherském Hradišti, aby 
věc v potřebném rozsahu znovu projednal a rozhodl. Při novém projednání věci 
tento soud bude postupovat podle § 2 odst. 5 tr. ř. tak, aby zjistil skutkový 
stav, o němž nejsou důvodné pochybnosti, a to v rozsahu, který je nezbytný pro 
rozhodnutí. Vezme přitom zřetel na ty skutečnosti významné pro rozhodnutí, na 
něž bylo poukázáno v příslušných částech tohoto rozhodnutí, pokud jde o 
posouzení subjektivní stránky trestného činu krádeže podle § 247 odst. 1, odst. 
2 tr. zák., ve znění zák. č. 253/1997 Sb. Řada okolností svědčí o tom, že 
obviněná J. M. mohla být přinejmenším srozuměna s tím, že těžila dřevní hmotu 
na parcelách, které jí nepatřily. Z již provedených důkazů vyplývá, že na 
parcelách na nichž měla být provedena těžba, byly kůrovcové souše označeny 
zelenou vyznačovací barvou, že na stromech bylo napsáno jméno "M.", což 
potvrdili svědci M. M. i svědek L. M. Nelze přitom přehlédnout, že svědek L. 
N., který těžbu provedl, obviněnou upozorňoval, že parcely, na nichž obviněná 
požadovala provedení těžby, patří J. M., a že obviněná musí mít povolení k 
těžbě. Přesto obviněná nežádala o povolení k těžbě a místo toho napsala tzv. 
čestné prohlášení obsahující žádost o těžbu na parcele v katastrálním území K. 
v trati L. a nikoliv na parcelách v katastrálním území K. Přitom v čestném 
prohlášení uvedla, že hranice její parcely (tj. parcely v katastrálním území 
K., okr. U. H.) jsou jí známy a těžba byla vyznačena lesním panem M., ačkoliv 
na uvedené parcele nebyla těžba vyznačena. Z obsahu uvedeného čestného 
prohlášení je zřejmé, že si obviněná byla vědoma toho, že nepostupovala v 
souladu s právními předpisy, když v tzv. čestném prohlášení doslova uvedla "že 
veškerou odpovědnost za provedenou těžbu a případné nesrovnalosti bere na 
sebe". Nehledě k tomu, že takové tzv. čestné prohlášení nenahrazuje povolení k 
těžbě vydané referátem životního prostřední Okresního úřadu v Uherském 
Hradišti, jeho obsah nasvědčuje tomu, že obviněná si byla vědoma "případných 
nesrovnalostí", neboť jinak by se o nich nezmiňovala. Za zmínku v této 
souvislosti stojí i okolnost, že mezi parcelou obviněné v katastrálním území K. 
a parcelami poškozeného J. M. v katastrálním území K. leží celkem čtyři parcely 
jiných vlastníků.

Okresní soud v Uherském Hradišti proto znovu podrobně vyslechne obviněnou J. M. 
k tomu, z čeho dovozovala domnělý vlastnický nárok na parcely v katastrálním 
území K., když sama nabyla z dědictví po J. T. vlastnictví k jiné parcele, a 
její bratr, který podle ní pracoval v lese a byl obeznámen s polohou pozemků, 
které mu byly navráceny, by zřejmě nepřevzal lesní pozemky, které by mu 
nepatřily. Obviněnou dále vyslechne k tomu, proč nepožádala Okresní úřad v 
Uherském Hradišti, referát životního prostředí, úsek státní správy lesů, o 
souhlas k provedení těžby, přestože byla k tomu vyzývána svědkem Ludvíkem 
Novákem a proč místo toho napsala tzv. čestné prohlášení, které je nedatované a 
týká se těžby na parcele v katastrálním území K., ačkoliv měla v úmyslu nechat 
těžbu provést na parcelách poškozeného J. M., a bylo jí nepochybně známo, že 
takové prohlášení v žádném případě nemůže nahradit souhlas příslušného státního 
orgánu k těžbě. S přihlédnutím k její obhajobě o nesprávném vytýčení hranic 
pozemků nechť je obviněná dotázána, zda namítala nesprávné vytýčení hranic 
pozemků v katastrálním území K. a zda je jí známo, jestli podobné námitky 
vznesl její bratr J. T., který v dohodě o navrácení lesní půdy ze dne 4. 5. 
1993 prohlásil, že zná průběh hranic předávaných lesních parcel, a že tyto 
hranice označí do 30. 6. 1993. Okresní soud v Uherském Hradišti přibere také 
znalce z oboru geodézie a kartografie, který se v posudku vyjádří ke způsobu 
zaměření parcel v katastrálním území K., okr. U. H., které bylo provedeno 
geodetickou kanceláří Ing. D. V. v roce 1995, a odpoví na otázku, zda při tomto 
zaměření došlo k pochybení a v kladném případě, v jakém rozsahu. Tento posudek 
je odlišný od posudku, jehož vypracování požadoval odvolací soud v napadeném 
usnesení. Okresní soud v Uherském Hradišti na základě závěrů posudku posoudí, 
jaký vliv by jeho závěry mohly mít pro objasnění otázky zavinění obviněné 
(např. s ohledem na případný posun hranic dotčených parcel). Při dokazování 
bude okresní soud respektovat obecná ustanovení o dokazování podle § 89 odst. 1 
tr. ř. a na základě provedených důkazů učiní skutková zjištění. Po provedeném 
dokazování zváží, zda je nutno provést další důkazy či nikoliv, a ve věci znovu 
rozhodne. Pokud rozhodne rozsudkem, odůvodní jej v souladu s ustanovením § 125 
tr. ř.

Okresní soud v Uherském Hradišti je podle § 270 odst. 4 tr. ř. vázán právním 
názorem, který ve věci vyslovil Nejvyšší soud, a je povinen provést procesní 
úkony, jejichž provedení Nejvyšší soud nařídil.

Poučení: Proti tomuto rozsudku není stížnost pro porušení zákona přípustná.

V Brně dne 18. ledna 2001

 J. U. 

 předseda senátu
