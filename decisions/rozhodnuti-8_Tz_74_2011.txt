Soud: Nejvyšší soud

Spisová značka: 8 Tz 74/2011

Datum rozhodnutí: 12.10.2011

Typ rozhodnutí: ROZSUDEK


Dotčené předpisy: § 419 tr. zákoníku

Kategorie rozhodnutí: C




8 Tz 74/2011

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 12. 10. 2011 v senátě 
složeném z předsedkyně senátu JUDr. Milady Šámalové a soudců JUDr. Věry Kůrkové 
a JUDr. Jana Bláhy stížnost pro porušení zákona podanou ministrem spravedlnosti 
ve prospěch obviněného E. S., proti usnesení Městského soudu v Brně ze dne 1. 
2. 2010, sp. zn. 3 T 103/2009, 3 T 206/2009, a rozhodl takto:

I. Podle § podle § 268 odst. 2 tr. ř. se vyslovuje, že pravomocným usnesením 
Městského soudu v Brně ze dne 1. 2. 2010, sp. zn. 3 T 103/2009, 3 T 206/2009, 
byl p o r u š e n  z á k o n  v ustanovení § 419 trestního zákoníku v 
neprospěch obviněného E. S.

           II. Podle § 269 odst. 2 tr. ř. se napadené usnesení se  z r u š u j 
e . Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

           III. Podle § 270 odst. 1 tr. ř. se Městskému soudu v Brně  p ř i k a 
z u j e ,  aby věc v potřebném rozsahu znovu projednal a rozhodl. 

	IV. Podle § 275 odst. 3 tr. ř. se obviněný E. S.  n e b e r e  d o  v a 
z b y .

O d ů v o d n ě n í :

	Stížnost ministra spravedlnosti podaná ve prospěch obviněného E. S. 
směřuje proti usnesením Městského soudu v Brně ze dne 1. 2. 2010, vydanému ve 
věcech tohoto soudu sp. zn. 3 T 103/2009, i sp. zn. 3 T 206/2009.

V obsahu stížnosti pro porušení zákona ministr spravedlnosti konstatoval, že 
trestním příkazem Městského soudu v Brně ze dne 26. 4. 2009 sp. zn. 3 T 
103/2009 (pravomocným téhož dne), byl obviněný E. S. uznán vinným trestným 
činem maření výkonu úředního rozhodnutí a vykázání podle § 171 odst. 1 písm. c) 
tr. zák. a trestným činem řízení motorového vozidla bez řidičského oprávnění 
podle § 180d tr. zák., a byl odsouzen podle § 171 odst. 1 tr. zák. k úhrnnému 
trestu odnětí svobody v trvání osmi měsíců, jehož výkon byl podmíněně odložen 
na zkušební dobu v trvání tří roků, a byl mu též uložen trest zákazu činnosti 
spočívající v zákazu řízení všech motorových vozidel na dobu dvou roků. 
Usnesením Městského soudu v Brně ze dne 31. 3. 2010, sp. zn. 3 T 103/2009, bylo 
rozhodnuto, že podle § 330 odst. 1 tr. ř. a § 83 odst. 1 tr. zákoníku, obviněný 
uvedený trest odnětí svobody v trvání osmi měsíců vykoná. Podle § 83 odst. 5 
tr. zákoníku a § 56 odst. 3 tr. zákoníku byl obviněný zařazen pro výkon trestu 
do věznice s dozorem.

Rozsudkem Městského soudu v Brně ze dne 7. 9. 2009 sp. zn. 3 T 206/2009 
(pravomocným dne 26. 9. 2009), byl obviněný uznán vinným trestným činem maření 
výkonu úředního rozhodnutí a vykázání podle § 171 odst. 1 písm. c) tr. zák. a 
trestným činem řízení motorového vozidla bez řidičského oprávnění podle § 180d 
tr. zák. a za tyto trestné činy byl odsouzen podle § 171 odst. 1 tr. zák. k 
úhrnnému trestu odnětí svobody v trvání dvanácti měsíců, pro jehož výkon byl 
zařazen do věznice s dozorem a byl mu uložen trest zákazu činnosti spočívající 
v zákazu řízení motorových vozidel všeho druhu na dobu tří let.

	Usnesením Městského soudu v Brně ze dne 1. 2. 2010, sp. zn. 3 T 
103/2009, 3 T 206/2009, bylo rozhodnuto, že 
I. se podle § 465 odst. 2 tr. ř. a § 419 tr. zákoníku poměrně nezkracuje úhrnný 
trest odnětí svobody v trvání osmi měsíců, podmíněně odložený na zkušební dobu 
v trvání tří let a trest zákazu činnosti spočívající v zákazu řízení všech 
motorových vozidel na dobu dvou roků, uložený obviněnému trestním příkazem 
Městského soudu v Brně ze dne 26. 4. 2009, sp. zn. 3 T 103/2009, který nabyl 
právní moci dne 26. 4. 2009, za trestné činy maření výkonu úředního rozhodnutí 
a vykázání podle § 171 odst. 1 písm. c) tr. zák. a řízení motorového vozidla 
bez řidičského oprávnění podle § 180d tr. zák. 
II. se podle § 465 odst. 2 tr. ř. a § 419 tr. zákoníku poměrně nezkracuje 
úhrnný trest odnětí svobody v trvání dvanácti měsíců se zařazením do věznice s 
dozorem a trest zákazu činnosti spočívající v zákazu řízení všech motorových 
vozidel v trvání tří roků, uložený obviněnému rozsudkem Městského soudu v Brně 
ze dne 7. 9. 2009, sp. zn. 3 T 206/2009, který nabyl právní moci dne 26. 9. 
2009, za trestné činy maření výkonu úředního rozhodnutí a vykázání podle § 171 
odst. 1 písm. c) tr. zák. a řízení motorového vozidla bez řidičského oprávnění 
podle § 180d tr. zák.

S takto vyjádřeným závěrem se ministr spravedlnosti v podané stížnosti pro 
porušení zákona neztotožnil, a uvedl, že byl tímto usnesením porušen zákon v § 
419 tr. zákoníku, neboť Městský soud v Brně podle obsahu napadeného usnesení 
chybně vyložil toto přechodné ustanovení, když své rozhodnutí odůvodnil tím, že 
§ 419 tr. zákoníku se vztahuje pouze na případy, kdy dříve odsouzený skutek 
nenaplňuje zákonné znaky skutkové podstaty žádného trestného činu uvedeného ve 
zvláštní části nového trestního zákoníku. Naproti tomu skutky, jichž se 
dopustil obviněný, byly trestné i podle nového trestního zákoníku, a to jako 
přečin maření výkonu úředního rozhodnutí a vykázání podle § 337 odst. 1 písm. 
a) tr. zákoníku. Tento názor považoval Ministr spravedlnosti za chybný a 
odkázal na stanovisko Nejvyššího soudu ze dne 21. 10. 2010 pod č. Tpjn 
302/2010, se závěrem, že aplikace ustanovení § 419 tr. zákoníku nevyžaduje, aby 
posuzovaný trestný čin nenaplňoval zákonné znaky skutkové podstaty žádného 
trestného činu uvedeného ve zvláštní části nového trestního zákoníku. Proto se 
v tomto ustanovení předpokládaný postup při poměrném zkracování úhrnného nebo 
souhrnného trestu uplatní jak u vícečinného souběhu, tak u jednočinného souběhu 
[např. v případě úhrnného trestu uloženého před 1. 1. 2010 za trestné činy 
podle § 171 odst. 1 písm. c) tr. zák. a § 180d tr. zák., i když takový čin po 
1. 1. 2010 zůstává trestným činem podle § 337 odst. 1 písm. c) tr. zákoníku]. 

Městský soud v Brně tak měl podle ministra spravedlnosti uložené tresty 
obviněnému podle § 419 tr. zákoníku poměrně zkrátit, a pokud tak neučinil, 
porušil zákon v neprospěch obviněného. Přitom poukázal na to, že obviněný 
vykonává od 20. 9. 2010 do 17. 9. 2011 trest odnětí svobody ve věci Městského 
soudu v Brně sp. zn. 3 T 206/2009, poté nastoupí výkon trestu ve věci téhož 
soudu sp. zn. 3 T 103/2009, jehož výkon má ukončit dnem 17. 5. 2012, kdy má 
stanoven nástup výkonu trestu odnětí svobody v trvání čtyř měsíců uložený mu ve 
věci Okresního soudu v Třebíči sp. zn. 3 T 16/2009.

	V závěru stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. rozsudkem vyslovil, že 
usnesením Městského soudu v Brně ze dne 1. 2. 2010, sp. zn. 3 T 103/2009, 3 T 
206/2009, byl v neprospěch obviněného E. S. porušen zákon v § 419 tr. zákoníku, 
a dále aby podle § 269 odst. 2 tr. ř. napadené usnesení zrušil, jakož i všechna 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu a postupoval podle § 270 odst. 1 
tr. ř. a přikázal Městskému soudu v Brně, aby věc v potřebném rozsahu znovu 
projednal a rozhodl. Současně dal ke zvážení přerušení výkonu rozhodnutí ve 
smyslu § 275 odst. 4 tr. ř.

Nejvyšší soud přezkoumal podle § 267 odst. 3 tr. ř. napadené usnesení, jakož i 
řízení předcházející napadenému usnesení, a shledal, že v předmětné věci byl 
usnesením Městského soudu v Brně ze dne 1. 2. 2010, sp. zn. 3 T 103/2009, 3 T 
206/2009, v neprospěch obviněného zákon porušen.

Předně je potřeba uvést, že pokud Městský soudu v Brně napadeným usnesením ze 
dne 1. 2. 2010, sp. zn. 3 T 103/2009, 3 T 206/2009, rozhodl tak, že se podle § 
465 odst. 2 tr. ř. a § 419 tr. zákoníku poměrně nezkracují úhrnné tresty 
uložené obviněnému jednak trestním příkazem Městského soudu v Brně ze dne 26. 
4. 2009, sp. zn. 3 T 103/2009, a jednak rozsudkem Městského soudu v Brně ze dne 
7. 9. 2009, sp. zn. 3 T 206/2009, v obou těchto rozhodnutích za trestné činy 
maření výkonu úředního rozhodnutí a vykázání podle § 171 odst. 1 písm. c) tr. 
zák. a řízení motorového vozidla bez řidičského oprávnění podle § 180d tr. zák. 
Podle odůvodnění předmětného usnesení byl k takovému rozhodnutí veden tím, že 
na posuzovaný případ ustanovení § 419 tr. zákoníku nedopadá i přesto, že 
trestný čin řízení motorového vozidla již nový trestní zákoník neobsahuje. Soud 
prvního stupně nepovažoval za podstatný konkrétní popis skutkové podstaty činu, 
tedy projevů jednání pachatele, neboť ty mohou být obsaženy i v jiném 
ustanovení tak, jak je tomu v daném případě. Trestní zákoník rozšiřuje projevy 
jednání pachatele v souvislosti s trestným činem maření výkonu úředního 
rozhodnutí a vykázání podle § 337 odst. 1 písm. a) tr. zákoníku na jednání, že 
obviněný maří nebo podstatně ztěžuje výkon rozhodnutí soudu nebo jiného orgánu 
veřejné moci tím, že vykonává činnost, která mu byla takovým rozhodnutím 
zakázána, nebo pro kterou mu bylo odňato příslušné oprávnění podle jiného 
právního předpisu. Samotná možnost posuzování jednání pachatele za více 
trestných činů, ještě nemůže být důvodem k poměrnému zkrácení trestu za čin, 
který byl trestný za účinnosti trestního zákona a je trestný i podle současného 
trestního zákoníku.

K těmto závěrům, s nimiž se Nejvyšší soud, stejně jako ministr spravedlnosti, 
neztotožnil, je vhodné připomenout, že dne 1. 1. 2010 nabyl účinnosti nový 
trestní zákoník č. 40/2009 Sb., podle kterého již není jednání spočívající v 
řízení motorových vozidel bez řidičského oprávnění trestným činem. Obviněný E. 
S. byl ve dvou samostatně vedených trestních věcech Městského soudu v Brně, a 
to sp. zn. 3 T 103/2009, a sp. zn. 3 T 206/2009, uznán vinným v každé 
samostatně trestným činem řízení motorového vozidla bez řidičského oprávnění 
podle § 180d tr. zák. a maření výkonu úředního rozhodnutí a vykázání podle § 
171 odst. 1 písm. c) tr. zák. Ve věci Městského soudu v Brně ze dne 26. 4. 
2009, sp. zn. 3 T 103/2009, mu byl trestním příkazem, jenž nabyl právní moci 
dne 26. 4. 2009, uložen podle § 171 odst. 1 tr. zák. a § 35 odst. 1 tr. zák. s 
přihlédnutím k § 314e odst. 2 písm. a) tr. ř. k úhrnnému trestu odnětí svobody 
v trvání osmi měsíců, jehož výkon byl podle § 58 odst. 1 tr. zák. a § 59 odst. 
1 tr. zák. podmíněně odložen na zkušební dobu v trvání tří roků. Podle § 49 
odst. 1 a § 50 odst. 1 tr. zák. za použití § 314e odst. 2 písm. c) tr. ř. byl 
obviněnému uložen trest zákazu činnosti spočívající v zákazu řízení všech 
motorových vozidel na dobu dvou roků. Usnesením téhož soudu ze dne 31. 3. 2010, 
sp. zn. 3 T 103/2009, bylo rozhodnuto o výkonu tohoto trestu odnětí svobody, 
pro jehož výkon byl obviněný zařazen do věznice s dozorem.

Ve věci Městského soudu v Brně sp. zn. 3 T 206/2009, byl obviněnému rozsudkem 
ze dne 7. 9. 2009, jenž nabyl právní moci dne 26. 9. 2009, uložen podle § 171 
odst. 1 tr. zák. za použití § 35 odst. 1 tr. zák. úhrnný trest odnětí svobody v 
trvání dvanácti měsíců, pro jehož výkon byl podle § 39a odst. 3 tr. zák. 
zařazen do věznice s dozorem. Podle § 49 odst. 1 tr. zák. a § 50 odst. 1 tr. 
zák. mu byl uložen trest zákazu činnosti spočívající v zákazu řízení motorových 
vozidel všeho druhu na dobu tří let.

Z uvedeného je patrné, že v obou těchto trestních věcech byl obviněnému před 
účinností trestního zákoníku uložen úhrnný trest mimo jiné i za trestný čin 
řízení motorového vozidla bez řidičského oprávnění podle § 180d tr. zák., jehož 
se dopustil v souběhu s trestným činem maření výkonu úředního rozhodnutí a 
vykázání podle § 171 odst. 1 písm. c) tr. zák.

Podle § 419 tr. zákoníku trest uložený přede dnem nabytí účinnosti tohoto 
zákona za čin, který není trestným činem podle tohoto zákona, popřípadě jeho 
nevykonaný zbytek, se nevykoná. Ustanovení o souhrnném trestu se v takovém 
případě neužije. Byl-li za takový čin a sbíhající se trestný čin uložen úhrnný 
nebo souhrnný trest, soud trest poměrně zkrátí; přitom přihlédne k vzájemnému 
poměru závažnosti činů, které ode dne nabytí účinnosti tohoto zákona nejsou 
trestnými činy, a sbíhajících se trestných činů.

Ustanovení § 419 tr. zákoníku se vztahuje nejen na trest, který byl uložen 
rozhodnutím, jež nabylo právní moci nejpozději dne 31. 12. 2009, ale také na 
trest uložený rozhodnutím učiněným do dne 31. 12. 2009, pokud později, tj. po 
1. 1. 2010, nabylo právní moci. V tomto ustanovení předpokládaný postup při 
poměrném zkracování úhrnného nebo souhrnného trestu se uplatní jak u 
vícečinného souběhu, tak u souběhu jednočinného. Ustanovení § 419 tr. zákoníku 
se vztahuje toliko k výkonu trestu, popř. jeho zbytku (bez ohledu na jeho 
druh), který byl pachateli uložen do 31. 12. 2009 a jenž k tomuto dni nebyl 
vykonán buď vůbec, anebo v celém rozsahu. Nejde proto o posuzování otázky 
časové působnosti  trestních zákonů, tedy o řešení kolize trestního zákona č. 
140/1961 Sb. a trestního zákoníku č. 40/2009 Sb. Nejedná se o řešení otázky, 
zda je pro pachatele příznivější nová právní úprava či nikoli, ale při aplikaci 
citovaného ustanovení jde primárně o realizaci pokynu zákonodárce rozhodovat o 
nevykonání či poměrném zkrácení uloženého a dosud nevykonaného trestu, a to jen 
na základě porovnání, zda čin, za který byl trest uložen, je nadále trestný 
podle nového trestního zákoníku. V tomto smyslu § 419 tr. zákoníku činí 
nepoužitelným příslušná ustanovení o časové působnosti trestních zákonů. Dikce 
§ 419 tr. zákoníku nepožaduje trest pravomocně uložený, ale postačí jen trest 
uložený, časově do 31. 12. 2009. Aplikace § 419 tr. zákoníku nevyžaduje, aby 
posuzovaný čin nenaplňoval zákonné znaky skutkové podstaty žádného trestného 
činu uvedeného ve zvláštní části nového trestního zákoníku (viz rozhodnutí č. 
1/2011 Sb. rozh. tr.). 

Protože byl obviněný odsouzen za řízení motorového vozidla bez řidičského 
oprávnění podle § 180d tr. zák., který byl trestním zákoníkem dekriminalizován, 
pak bylo třeba postupovat podle § 419 tr. zákoníku a rozhodnout o poměrném 
zkrácení trestů ze shora uvedeného trestního příkazu a rozsudku. Pokud však 
Městský soud v Brně usnesením ze dne 1. 2. 2010 sp. zn. 3 T 103/2009, 3 T 
206/2009, podle § 419 tr. zákoníku za použití § 465 odst. 2 tr. ř. a contrario, 
uvedené tresty nezkrátil, pak postupoval v rozporu s ustanovením § 419 tr. 
zákoníku, a porušil zákon.

Nejvyšší soud navíc poznamenává, že vedle uvedené vady namítané ve stížnosti 
pro porušení zákona, shledal i další nedostatek, který by mohl mít vliv na 
správnost uvedených výroků, proti nimž byla stížnost podána (§ 267 odst. 3 tr. 
ř.), a proto na něj též upozorňuje.
 
Jedná se o zcela mimo procesní postup, jakým Městský soud v Brně v projednávané 
věci rozhodl současně o dvou trestních věcech. Z obsahu spisu Městského soudu v 
Brně sp. zn. 3 T 103/2009, je zřejmé, že v této trestní věci nařídil veřejné 
zasedání o poměrném zkrácení trestu v trestní věci označené uvedenou spisovou 
značkou (viz č. l. 39 spisu sp. zn. 3 T 103/2009). K veřejnému zasedání 
nařízenému tímto způsobem na 1. 2. 2010 vyžádal jako přílohový spis Městského 
soudu v Brně sp. zn. 3 T 206/2009. Aniž by bylo rozhodnuto, že se uvedené dvě 
trestní věci spojují (§ 20 tr. ř.), veřejné zasedání konal pod oběma spisovými 
značkami, a to jak sp. zn. 3 T 103/2009, tak i sp. zn. 3 T 206/2009. Při tomto 
veřejném zasedání vedeném současně o obou trestních věcech Městský soud v Brně 
rozhodl jediným usnesením vyneseným pod obměna spisovými značkami. Výrok 
usnesení v bodě I. se týká věci Městského soudu v Brně sp. zn. 3 T 103/2009, 
kdežto výrok pod bodem II. se vztahuje na trestní věc vedenou Městským soudem v 
Brně pod  sp. zn. 3 T 206/2009. Tato skutečnost je patrná i z označení 
vlastního napadeného rozhodnutí, kde je v záhlaví uvedeno jak sp. zn. 3 T 
103/2009, tak i sp. zn. 3 T 206/2009. Takový postup je však formálně nesprávný, 
neboť v každé trestní věci má být vydáno ohledně konkrétního úkonu ve vztahu ke 
konkrétním obviněným, jichž se věc týká, rozhodnutí. Bez toho, aniž by byly 
věci ve smyslu § 20 odst. 1 tr. ř. spojeny, nelze v jedné trestní věci vydat 
rozhodnutí, které se netýká věci, v níž je vydáno, ale jiné trestní věci, byť 
téhož obviněného. 

Nejvyšší soud z těchto důvodů nad rámec podané stížnosti pro porušení zákona 
poukazuje i na tuto nesprávnost v uvedeném procesním postupu předcházejícím 
vydání stížností pro porušení zákona napadeného usnesení, jíž se bude nutné v 
dalším řízení vyvarovat. Soud proto bude muset o poměrném zkrácení trestu 
rozhodnout v každé trestní věci zvlášť.

Ze všech těchto důvodů, když se Nejvyšší soud ztotožnil s názorem vysloveným 
Ministrem spravedlnosti v podané stížnosti pro porušení zákona, podle § 268 
odst. 2 tr. ř. vyslovil, že pravomocným usnesením Městského soudu v Brně ze dne 
1. 2. 2010, sp. zn. 3 T 103/2009, 3 T 206/2009, byl v ustanovení § 419 tr. 
zákoníku v neprospěch obviněného E. S. porušen zákon. Podle § 269 odst. 2 tr. 
ř. uvedené usnesení zrušil, jakož i všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. přikázal Městskému soudu v Brně,  
aby věc v potřebném rozsahu znovu projednal a rozhodl. 

Nejvyšší soud podle obsahu spisového materiálu a sdělení Centrální evidence 
vězňů shledal, že obviněný v současné době vykonává od 18. 9. 2011 trest odnětí 
svobody v trvání osmi měsíců, který byl obviněnému uložen trestním příkazem 
Městského soudu v Brně  ze dne 26. 4. 2009, jako trest podmíněně odložený, 
avšak na základě usnesení Městského soudu v Brně ze dne 31. 3. 2010 č.j. 3 T 
103/2009-59 bylo podle § 83 odst. 1 tr. zákoníku rozhodnuto, že obviněný 
uvedený trest vykoná, a pro jeho výkon byl podle § 56 odst. 3 tr. zákoníku  
zařazen do věznice s dozorem. 

Z těchto skutečností je tedy zřejmé, že přeměna uvedeného trestu v nepodmíněný 
trest odnětí svobody byla provedena až dne 31. 3. 2010, tedy poté, co bylo před 
tím dne 1. 2. 2010 vydáno stížností pro porušení zákona napadené usnesení, jímž 
bylo rozhodnuto o  nezkrácení tohoto trestu. Protože i tato okolnost, tj. že 
tresty obviněnému nebyly zkráceny, vedla k tomu, že bylo rozhodnuto o výkonu 
původně podmíněně odloženého trestu, Nejvyšší soud shledal provázanost usnesení 
o nařízení výkonu trestu odnětí svobody s vadou, která byla u napadeného 
usnesení shledána, a když bylo porušení zákona zjištěno v usnesení ze dne 1. 
2.  2010 sp. zn. 3 T 103/2009 a 3 T 206/2009, bylo v rámci zásady § 269 odst. 2 
tr. ř. zrušeno i usnesení o přeměně trestu, v jehož výkonu se obviněný nyní 
nachází. Proto Nejvyšší soud vydal příkaz, aby byl obviněný propuštěn z výkonu 
trestu odnětí svobody ve věci Městského soudu v Brně  sp. zn. 3 T 103/2009. 
Obviněného však nevzal ve smyslu § 275 odst. 3 tr. ř. do vazby, ale ani jej 
nepustil na svobodu, neboť zjistil, že obviněný má nařízen výkon trestu odnětí 
svobody v jiné trestní věci, a to Okresního soudu v Třebíči sp. zn. 3 T 
16/2009, do něhož byl současně převeden. 


P o u č e n í : Proti tomuto rozhodnutí není opravný prostředek přípustný.

V Brně dne 12. října 2011

               Předsedkyně senátu:
      JUDr. Milada Šámalová 

         






