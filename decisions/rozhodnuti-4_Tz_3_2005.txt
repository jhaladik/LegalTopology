Soud: Nejvyšší soud

Spisová značka: 4 Tz 3/2005

Datum rozhodnutí: 27.01.2005

Typ rozhodnutí: Rozsudek




4 Tz 3/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 27. ledna 2005 
v senátě složeném z předsedkyně JUDr. Danuše Novotné a soudců JUDr. Juraje 
Malika  a JUDr. Františka Hrabce stížnost pro porušení zákona, kterou podal 
ministr spravedlnosti České republiky ve prospěch obviněných  1) M. H. a  2) K. 
B., proti rozsudku Okresního soudu v Příbrami ze dne 31. 5. 1999, sp. zn. 2 T 
72/99, a podle § 268 odst. 2 a § 269 odst. 2 tr. ř.  rozhodl  t a k t o :

Pravomocným rozsudkem Okresního soudu v Příbrami ze dne 31. 5. 
1999,                 sp. zn. 2 T 72/99, a v řízení, které mu předcházelo, b y 
l  p o r u š e n           z á k o n   v ustanoveních § 250 odst. 1, odst. 2 
tr. zák. a čl. 40 odst. 5 Listiny základních práv a svobod v neprospěch 
obviněných M. H.  a K. B.

Napadený rozsudek  s e  z r u š u j e  v části týkající se obviněných M. H. a 
K. B. v celém  rozsahu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Odůvodnění:

Rozsudkem Okresního soudu v Příbrami ze dne 31. 5. 1999, sp. zn. 2 T 72/99, 
byli obvinění K. B., M. H., F. L. a P. K. uznáni vinnými trestným činem podvodu 
podle § 250 odst. 1, 2 tr. zák., kterého se dopustili tím, že všichni 
obžalovaní dne 10. 6. 1997 kolem 14.00 hodin v A. G. a spol. G. v P. –K., B. 
ul., po předchozí vzájemné dohodě získali neoprávněně do svého držení od tohoto 
jmenovaného A. osobní automobil Chrysler Plymouth Voyager,  v hodnotě 191.500,- 
Kč, a to poté, co obžalovaný K. B. předložil příslušnému pracovníkovi tohoto 
autobazaru občanský průkaz a prokázal se jako majitel uvedeného vozidla, 
ačkoliv byl pouze formálním majitelem uvedeným v osvědčení  o technické 
způsobilosti tohoto vozidla a v kupní smlouvě, s tím však, že faktickým 
majitelem vozidla byl P. F., trvale bytem F. n. M., Spolková republika Německo, 
který na základě plné moci ze dne 28. 2. 1997 zmocnil svého známého P. M. k 
tomu, aby tento vyzvedl předmětný automobil z A. v S., okres P., což se také 
dne 1. 3. 1997 stalo a odňal jej zcela z dispozice obžalovaného K. B. a 
ostatních obžalovaných a umístil v některém z autobazarů na území hlavního 
města Prahy  a zajistil jeho případný následný prodej; poté, co obžalovaní 
takovýmto způsobem neoprávněně vylákali uvedený osobní automobil na 
pracovníkovi A. A. G. a spol. G., tento následně dne 12. 6. 1997 v K. H., okres 
P., dali do zástavy Ing. P. N. s tím, že jim byla vyplacena oproti této zástavě 
částka ve výši 170.000,- Kč, kterou si všichni obžalovaní rozdělili pro svoji 
potřebu. 

Obviněnému K. B. byl v sazbě § 250 odst. 2 tr. zák. uložen trest odnětí svobody 
v trvání 11 měsíců, jehož výkon mu byl podle § 58 odst. 1 písm. a) a § 59 odst. 
1     tr. zák. podmíněně odložen na zkušební dobu v trvání 24 měsíců. Podle § 
53 odst. 1 tr. zák. mu byl uložen peněžitý trest ve výměře 8.000,- Kč a podle § 
54 odst. 3 tr. zák. mu byl stanoven náhradní trest odnětí svobody v trvání 
jednoho měsíce pro případ, že by peněžitý trest nebyl ve stanovené lhůtě 
vykonán.

Obviněnému M. H. byl v sazbě § 250 odst. 2 tr. zák. uložen trest odnětí svobody 
v trvání 11 měsíců, jehož výkon mu byl podle § 58 odst. 1 písm. a) a § 59 odst. 
1     tr. zák. podmíněně odložen na zkušební dobu v trvání 26 měsíců. Podle § 
53 odst. 1  tr. zák. mu byl uložen peněžitý trest ve výměře 10.000,- Kč a podle 
§ 54 odst. 3 tr. zák. mu byl stanoven náhradní trest odnětí svobody v trvání 
jednoho měsíce pro případ, že by peněžitý trest nebyl ve stanovené lhůtě 
vykonán.

	

Podle § 228 odst. 1 tr. ř. byli všichni obvinění zavázáni k povinnosti 
společně  a nerozdílně zaplatit poškozenému P. F., trvale bytem F. n. M., W. 
S., SRN, částku ve výši 191.500,- Kč. Podle § 229 odst. 2   tr. ř. byl 
poškozený P. F. odkázán s zbytkem svého nároku na náhradu škody na řízení ve 
věcech občanskoprávních.

Obviněnému K. B. byl citovaný rozsudek doručen dne 25. 6. 1999, obviněnému M. 
H. dne 17. 6. 1999. Uvedený rozsudek nabyl právní moci ohledně obviněného K. B. 
dne 8. 7. 1999 a ohledně obviněného M. H. dne  26. 6. 1999.

Proti citovanému rozsudku podal ministr spravedlnosti České republiky podle § 
266 odst. 1, 2 tr. ř. stížnost pro porušení zákona ve prospěch obviněných M. H. 
a K. B. Namítá v ní, že zákon byl v neprospěch těchto obviněných porušen v 
ustanoveních  § 11 odst. 1 písm. f) a § 314e odst. 5 tr. ř. a čl. 40 odst. 5 
Listiny základních práv a svobod.

Ve stížnosti pro porušení zákona poukázal ministr spravedlnosti na skutečnost, 
že Okresní soud v Příbrami pravomocně rozhodl o skutku ze dne 10. 6. 1997 
ohledně obviněných M. H. a K. B. již trestním příkazem ze dne 21. 4. 1999 pod  
sp. zn. 2 T 72/99. Okresní soud v Příbrami nařídil na základě odporu, který 
podali pouze spoluobvinění F. L. a P. K., hlavní líčení. Rozsudkem ze dne 31. 
5. 1999, sp. zn. 2 T 72/99, samosoudce okresního soudu ve věci znovu rozhodl, a 
to i ohledně již pravomocně odsouzených M. H. a K. B. Tím podle ministra 
spravedlnosti došlo k porušení zásady ne bis in idem zakotvené v § 11 odst. 1 
písm. f) tr. ř.

V závěru svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným rozsudkem byl porušen zákon v neprospěch obviněných M. H. a K. B. v 
ustanovení     § 11 odst. 1 písm. f) tr. ř. a v čl. 40 odst. 5 Listiny 
základních práv a svobod, a dále aby podle § 269 odst. 2 tr. ř. napadený 
rozsudek zrušil ohledně obviněných M. H. a K. B., včetně všech dalších 
rozhodnutí, na zrušenou část rozsudku obsahově navazujících, pokud vzhledem ke 
změně, k níž došlo zrušením, pozbyla podkladu.

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, přičemž 
vzhledem k tomu, že stížností pro porušení zákona byla napadena část rozhodnutí 
týkající se jen některých z více osob, o nichž bylo rozhodnuto týmž 
rozhodnutím, přezkoumal Nejvyšší soud podle § 267 odst. 5 tr. ř. uvedeným 
způsobem jen tu část rozhodnutí a předcházejícího řízení, která se týkala 
obviněných M. H. a K. B., a shledal, že zákon byl porušen.

Podle ustanovení čl. 40 odst. 5 Listiny základních práv a svobod nikdo nemůže 
být trestně stíhán opětovně za čin, pro který již byl pravomocně odsouzen nebo 
zproštěn obžaloby.

Podle § 250 odst. 1 tr. zák. se trestného činu podvodu  dopustí ten, kdo ke 
škodě cizího majetku sebe nebo jiného  obohatí tím, že uvede někoho v omyl, 
využije něčího omylu nebo zamlčí podstatné skutečnosti, a způsobí tak na cizím 
majetku škodu nikoli nepatrnou. Podle odst. 2 citovaného zákonného ustanovení 
se zvyšuje základní trestní sazba pokud někdo činem uvedeným v odstavci 1 
způsobí škodu nikoli malou.

Z trestního spisu Okresního soudu v Příbrami, sp. zn. 2 T 72/99, Nejvyšší soud 
zjistil, že dne 14. 4. 1999 byla na obviněné K. B., M. H., F. L. a P. K. podána 
obžaloba státním zástupcem Okresního státního zastupitelství v Příbrami  pro 
trestný čin zpronevěry spáchaný ve spolupachatelství podle § 9 odst. 2 a § 248 
odst. 1, odst. 2 tr. zák. u prvních tří obviněných, u obviněného K. pro návod k 
trestnému činu zpronevěry podle § 10 odst. 1 písm. b) a § 250 odst. 1, odst. 2 
tr. zák. Samosoudce Okresního soudu v Příbrami vydal ve věci dne 21. 4. 1999 
trestní příkaz pod sp. zn. 2 T 72/99, jímž při shodné skutkové větě užil jiné 
právní kvalifikace činu, když jednání všech obviněných kvalifikoval jako 
trestný čin podvodu podle § 250 odst. 1, odst. 2 tr. zák.  Obviněným K. B. a M. 
H. byly uloženy tresty odnětí svobody, jejichž výkon byl podmíněně odložen na 
zkušební dobu, a to K. B. v trvání jedenácti měsíců s podmíněným odkladem na 
zkušební dobu na dvaceti čtyř měsíců, M. H. trest odnětí svobody v trvání 
jedenácti měsíců s podmíněným odkladem jeho výkonu na dvacet šest měsíců. 
Obviněnému B. byl uložen také trest peněžitý ve výměře deseti tisíc korun spolu 
s náhradním trestem odnětí svobody v trvání jednoho měsíce, obviněnému H. 
stejný trest ve výměře patnáct tisíc korun spolu s náhradním trestem odnětí 
svobody v trvání jednoho měsíce.

Tento trestní příkaz byl doručen obviněnému K. B. dne 26. 4. 1999, M. H. dne 
27. 4. 1999, F. L. dne 26. 4. 1999 a P. K. dne 30. 4. 1999. Obvinění F. L. a P. 
K. podali proti tomuto trestnímu příkazu dne 4. 5. 1999, tedy v zákonem 
stanovené lhůtě, odpor. Státní zástupce Okresního státního zastupitelství v 
Příbrami, obviněný M. H., obviněný K. B. ani žádná jiná z oprávněných osob 
odpor proti citovanému trestnímu příkazu nepodali. 

Trestní příkaz tedy ve vztahu k obviněnému M. H. nabyl právní moci dne 6. 5. 
1999,  ve vztahu ke K. B. dne 5. 5. 1999.

Samosoudce Okresního soudu v Příbrami z podnětu podaných odporů nařídil ve věci 
hlavní líčení, k němuž však jako obviněné předvolal i K. B. a M. H., u nichž 
již byl trestní příkaz pravomocný, což zjevně přehlédl, a ve věci rozhodl 
rozsudkem ze dne 31. 5. 1999 sp. zn. 2 T 72/99, o žalovaném skutku nejen ve 
vztahu k obviněným L. a K., ale opětovně  i pokud jde o  obviněné M. H. a K. B.

Trestní příkaz má podle ustanovení § 314e odst. 5 tr. ř. povahu odsuzujícího 
rozsudku. Tím se mimo jiné rozumí v případě nabytí právní moci vytvoření 
překážky věci rozsouzené podle ustanovení § 11 odst. 1 písm. f) tr. ř. 
Pravomocný trestní příkaz je stejně jako pravomocný rozsudek odsouzením 
nezměnitelným, závazným a vykonatelným. Změny tohoto rozhodnutí lze dosáhnout 
pouze cestou mimořádného opravného prostředku. 

Vzhledem k tomu, že věc obviněných M. H. a K. B. skončila pravomocným 
odsouzením, a to trestním příkazem ze dne 21. 4. 1999 sp. zn. 2 T 72/99, byli 
tito obvinění odsouzeni dvakrát za stejný trestný čin podvodu podle ustanovení 
§ 250 odst. 1, 2 tr. zák., jehož se dopustili skutkem popsaným ve výroku 
trestního příkazu, pokud pro týž byli pravomocně odsouzeni i  rozsudkem téhož 
soudu ze dne 31. 5. 1999, sp. zn. 2 T 72/99. Tím došlo k porušení  zákona v 
ustanovení § 250 odst. 1, odst. 2 tr. zák. a také čl. 40 odst. 5 Listiny 
Základních práv a svobod (zákon č. 2/1993 Sb.), v němž je vyjádřena zásada, že 
nikdo nesmí být dvakrát trestně stíhán za to, za co již byl pravomocně odsouzen 
či zproštěn (ne bis in idem). Nejvyšší soud při stanovení rozsahu porušení 
zákona a citace příslušných zákonných ustanovení nemohl akceptovat návrh 
ministra spravedlnosti, aby bylo vysloveno porušení zákona v ustanovení § 11 
odst. 1 písm. f) tr. ř.  Procesním důsledkem tohoto právního závěru by nutně 
muselo být zastavení trestního stíhání (viz citace návětí § 11 odst. 1 tr. ř. – 
trestní stíhání nelze zahájit, a bylo-li již zahájeno, nelze v něm pokračovat a 
musí být zastaveno), přičemž by tak došlo  nejen k zastavení trestního stíhání 
pro skutek  specifikovaný v napadeném rozsudku, ale i pro skutek uvedený v 
trestním příkazu.

Nejvyšší soud proto na základě výše uvedených zjištění vyslovil podle § 268 
odst. 2  tr. ř., že pravomocným rozsudkem Okresního soudu v Příbrami ze dne 31. 
5. 1999, sp. zn.  2 T 72/99, a v řízení, které mu předcházelo, byl v neprospěch 
obviněných M. H. a K. B. porušen zákon v ustanovení  v ustanovení § 250 odst. 
1, 2 tr. zák. a čl. 40 odst. 5 Listiny základních práv a svobod. Poté vzhledem 
k ustanovení § 269 odst. 2 tr. ř. napadený rozsudek zrušil ve vztahu k 
obviněným M. H. a K. B. v celém rozsahu, včetně všech dalších rozhodnutí, na 
zrušené části rozsudku obsahově navazující, pokud vzhledem ke změně, k níž 
došlo zrušením pozbyla podkladu.

P o u č e n í : Proti tomuto rozhodnutí není opravný prostředek přípustný.

V Brně dne 27. ledna 2005 

                                                                                
     Předsedkyně senátu:

                                                                                
     JUDr. Danuše   N o v o t n á  
