Soud: Nejvyšší soud

Spisová značka: 5 Tz 223/2001

Datum rozhodnutí: 22.11.2001

Typ rozhodnutí: Rozsudek




5 Tz 223/2001

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 22. 
listopadu 2001 v senátě složeném z předsedy JUDr. Jiřího Horáka a soudců JUDr. 
Františka Púryho a JUDr. Jindřicha Urbánka stížnost pro porušení  zákona, 
kterou podal ministr spravedlnosti v neprospěch obviněných J. S. a  J. H., 
proti usnesení státní zástupkyně Obvodního státního zastupitelství pro Prahu 9 
ze dne 6. 6. 2001, sp. zn. 2 Zt 1120/2001, a rozhodl podle § 268 odst. 2 tr. 
ř.  t a k t o :

	Pravomocným usnesením státní zástupkyně Obvodního státního 
zastupitelství pro Prahu 9 ze dne 6. 6. 2001, sp. zn. 2  Zt 1120/2001, a v 
řízení, které mu předcházelo 

b y l   p o r u š e n   z á k o n 

v ustanoveních § 2 odst. 5, 6 a § 171 odst. 1 tr. ř. ve prospěch obviněných J. 
S. a   J. H. 

Odůvodnění:

Usnesením státní zástupkyně Obvodního státního zastupitelství pro Prahu 9 ze 
dne 6. 6. 2001, sp. zn. 2 Zt 1120/2001, byla podle § 171 odst. 1 tr. ř. 
postoupena Místnímu úřadu Městské části v Praze 9 – Klánovice věc obviněných J. 
S. a   J. H. stíhaných pro trestné činy ublížení na zdraví podle § 221 odst. 1 
tr. zák. a násilí proti skupině obyvatelů a proti jednotlivci podle § 196 odst. 
1 tr. zák. pro skutek spočívající v tom, že dne 29. 12. 2000 kolem 21.00 hodin 
v P.,  v restauraci O., po předchozí slovní rozepři nejdříve obviněný J. S. 
vyhrožoval usmrcením hostům restaurace, zejména P. M., K. K., O. M. a Z. Š., 
kteří seděli u jednoho stolu v prostoru herny, mezitím obviněný J. H. stojící 
opodál, vytáhl zpod své bundy baseballovou pálku, kterou držel výhrůžně v 
rukou, obviněný J. S. pak fyzicky napadl P. M. tak, že jej bil pěstmi do 
různých částí těla, kopal do nohou, hlavy a hrudníku, přitom mu strčil hlaveň 
nenabité plynové pistole do úst, čímž mu natrhl ret a odlomil kousek předního 
zubu, v důsledku čehož poškozený utrpěl pohmoždění měkkých tkání obličeje, 
oděrky, krevní podlitiny a odlomení korunky zubu; v pracovní neschopnosti byl v 
délce dvanácti dnů pro subjektivní potíže. Usnesení nabylo právní moci dnem 16. 
6. 2001.

Proti tomuto usnesení podal ministr spravedlnosti podle § 266 odst. 1 tr. ř. ve 
lhůtě uvedené v § 272 odst. 1 tr. ř. stížnost pro porušení zákona v neprospěch 
obviněných J. S.   a   J. H. 

V písemném zdůvodnění mimořádného opravného prostředku ministr spravedlnosti 
namítá porušení zákona v ustanoveních § 2 odst. 5, 6 a § 171 odst. 1 tr. ř. s 
tím, že usnesení bylo státní zástupkyní vydáno předčasně a za situace, kdy věc 
nebyla náležitě objasněna z hlediska, zda nejde o trestný čin. Zdůrazňuje, že 
jednání obviněných dosahuje vyššího než nepatrného stupně společenské 
nebezpečnosti, neboť bylo zjištěno, že byla použita zbraň. Z dosud provedených 
důkazů vyplývá podezření, že ze strany obviněného J. S. došlo minimálně k 
naplnění skutkové podstaty trestného činu výtržnictví podle § 202 odst. 1 tr. 
zák. eventuálně trestného činu ublížení na zdraví podle § 221 odst. 1 tr. zák. 
V této souvislosti ministr spravedlnosti  poukazuje na závěry znaleckého 
posudku z oboru zdravotnictví, odvětví soudního lékařství ohledně zranění, 
které utrpěl poškozený P. M. Zda došlo k ublížení na zdraví je závěrem právním, 
který přísluší učinit orgánu činném v trestním řízení a pochybnosti ohledně 
vzniklé újmy na zdraví mohou být odstraněny pouze u hlavního líčení. 

Ministr spravedlnosti dále uvádí, že ve věci nebyli vyslechnuti všichni svědci 
přítomní incidentu, zejména obsluhující personál restaurace. Jeho výpovědi 
mohly přispět k objasnění události, včetně zjištění původce a držitele 
revolveru. Rovněž bylo nutno jako svědky vyslechnout občany N., B., Š. a K. k 
objasnění průběhu incidentu, aby bylo zjištěno, kdo byl jeho iniciátorem a zda 
někdo měl baseballovou pálku. Pochybnosti vyplývající z případných rozporů v 
důkazech mohl odstranit a zhodnotit pouze soud, a to po provedení dokazování u 
hlavního líčení. 

Ministr spravedlnosti spatřuje nedostatky i v řízení, které napadenému usnesení 
předcházelo. Ve výroku tohoto usnesení nebyla uvedena právní kvalifikace 
trestného činu výtržnictví podle § 202 odst. 1 tr. zák., přestože pro tento 
trestný čin bylo J. S. a   J. H. sděleno obvinění. V souladu s trestním řádem 
není ani rozhodnutí vyšetřovatele, kterým podle § 105 odst. 1 tr. ř. přibral 
znalce k vypracování znaleckého posudku z oboru zdravotnictví, odvětví soudního 
lékařství, mimo jiné i ke zranění P. F., neboť jmenovaný nedal souhlas s 
vyžádáním lékařské zprávy. Dále P. F. nebylo vyšetřovatelem zřejmě doručeno 
usnesení o přibrání znalce, neboť na usnesení je uveden nečitelný podpis, který 
neodpovídá jeho podpisu. 

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením státní 
zástupkyně Obvodního státního zastupitelství pro Prahu 9 ze dne 6. 6. 2001, sp. 
zn. 2 Zt 1120/201, byl porušen zákon v ustanoveních § 2 odst. 5, 6 a § 171 
odst. 1 tr. ř. ve prospěch obviněných J. S. a  J. H. Dále aby podle § 269 odst. 
2 tr.ř. napadené usnesení zrušil a poté aby Nejvyšší soud podstupoval podle § 
270 odst. 1 tr. ř. 

Nejvyšší soud přezkoumal podle § 267 odst. 1 tr. ř. z podnětu podané stížnosti 
pro porušení zákona a na podkladě spisového materiálu správnost výroku 
napadeného usnesení a řízení, které mu předcházelo, a shledal, že zákon porušen 
byl. 

Z trestního spisu bylo zjištěno, že v přípravném řízení byly provedeny výslechy 
obviněných a několika svědků. Rovněž byly vypracovány znalecký posudek z oboru 
zdravotnictví, odvětví soudního lékařství a odborné vyjádření z oboru 
kriminalistické techniky a expertiz, odvětví balistiky. Také byly zajištěny 
různé listinné důkazy, včetně lékařských zpráv týkajících se zdravotního stavu 
osob, které byly dne 29. 12. 2000 v souvislosti s incidentem zraněny. 

Obviněný J. S. mimo jiné vypověděl, že byl v restauraci společně s obviněným J. 
H., P. F. a dalšími dvěma kamarády. Zde se však žádného vyhrožování nedopustil. 
Naopak sám byl napaden poškozeným P. M., a to nejprve slovně a poté i fyzicky, 
kdy do něj poškozený strčil a následně vytáhl pistoli, kterou na něj mířil. 
Proto se pokoušel poškozeného přemluvit, aby mu zbraň vydal a začali se o ní 
vzájemně přetahovat a prát. Přitom zřejmě došlo ke zranění poškozeného, který 
odmítl pistoli vydat. Celého konfliktu se zúčastnil pouze on sám a poškozený. 
Další osoby do něj nezasahovaly, a to ani obviněný J. H. Ten nikomu 
nevyhrožoval a obviněnému není známo, že by měl baseballovou pálku. Obviněný 
rovněž konstatoval, že v kritické době byl ovlivněn požitým alkoholem, ale 
věděl, co dělá. 

Obviněný J. H. mimo jiné uvedl, že by v restauraci s obviněným J. S. a 
kamarádem B. Zde došlo ke konfliktu, kdy poškozený P. M. slovně  napadl 
obviněného J. S. Následně se začali oba vzájemně pošťuchovat, strkat a dávat si 
rány, přičemž si nadávali. Najednou se na zemi objevila pistole o kterou se 
začali obviněný J. S. a poškozený P. M. přetahovat. Obviněnému není známo, komu 
zbraň patřila. Celý incident ukončil majitel restaurace, který zavolal policii. 
Obviněný zdůraznil, že on sám a ani nikdo jiný se do incidentu nezapojil, 
nikomu nevyhrožoval a ani neměl žádnou baseballovou pálku. I když předtím požil 
alkoholické nápoje, tak věděl, co dělá. 

Svědek a zároveň i poškozený P. M. mimo jiné vypověděl, že v restauraci byl se 
svými kamarády, když  kolem 16.00 hodin se k nim připojil P. F., kterého 
upozornil, že si nepřeje, aby obtěžoval jeho přítelkyni. Kolem 21.00 hodin byl 
ve výčepu, když uslyšel  nějaký hluk. Proto se šel podívat, co se děje. Svědek 
našel povalený stůl a obviněného J. S., jak drží N. za bundu. Snažil se je od 
sebe odtáhnout, na což obviněný reagoval tím, že vytáhl pistoli a vrazil mu ji 
do úst. Svědkovi se podařilo mu zbraň vzít. Obviněný se snažil získat pistoli 
zpět a udeřil jej loktem do hlavy a do páteře a několikrát jej kopl kolenem do 
obličeje. Poté se někomu podařilo obviněného od něho odtáhnout a v tu chvíli 
svědek uviděl, jak přiběhl obviněný J. H. s baseballovou pálkou v ruce a 
společně s obviněným J. S. na něj křičeli, aby jim vrátil pistoli, jinak že 
bude mrtvý. K. K. se však podařilo uchopit pálku obviněného J. H. Svědek 
konstatoval, že v důsledku napadení utrpěl poranění obličeje a úst, měl 
částečně uštípnuty tři zuby a vzhledem ke zdravotním problémům byl v pracovní 
neschopnosti. 

Svědkyně Z. Š. mimo jiné uvedla, že poškozený P. M. byl bezdůvodně slovně i 
fyzicky napaden obviněným J. S., který mu do úst strčil přinesenou pistoli, se 
kterou předtím ohrožoval i osoby u jejich stolu. Také konstatovala, že obviněný 
Jan Spilka jim vyhrožoval usmrcením a za ním stál obviněný J. H., který v ruce 
držel baseballovou pálku. Obdobně o události vypověděl i svědek O. M. s tím 
rozdílem, že obvinění nikomu slovně nevyhrožovali. Svědek K. K. uvedl, že o 
konfliktu byl informován svou přítelkyní. Proto se šel podívat a viděl na zemi 
poškozeného P. M. a na něm obviněného J. S., jak se přetahují o pistoli. 
Protože obviněný J. H. chtěl baseballovou pálkou praštit poškozeného P. M., tak 
mu svědek záměr znemožnil. Svědek J. H. pouze konstatoval, že viděl obviněného 
J. S., jak se s někým hádal. Neviděl, že by se nějak bili a že by někdo měl 
pistoli nebo baseballovou pálku.  

Naproti tomu svědek P. F. vypověděl, že mezi obviněným J. S. a poškozeným P. M. 
došlo ke vzájemnému slovnímu a fyzickému napadení, přičemž iniciátorem 
konfliktu byl poškozený. V průběhu incidentu došlo k přetahování o pistoli, o 
jejímž původu mu však není nic známo. Svědek M. P. uvedl, že nebyl přítomen 
celému konfliktu, ale oknem restaurace viděl, jak nějaký mladík míří pistolí na 
obviněného J. S. Poté se mezi sebou o ni tahali a vzájemně si nadávali. 

Z lékařské zprávy a ze znaleckého posudku z oboru zdravotnictví, odvětví 
soudního lékařství vyplýval charakter poranění, které při incidentu utrpěl 
poškozený P. M. a doba jeho léčení. Z odborného vyjádření z oboru 
kriminalistické techniky a expertiz, odvětví balistiky se podával charakter 
plynové pistole zn. Röhm RG 99, která byla zajištěna orgány policie na místě 
konfliktu.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. Podle § 171 
odst. 1 tr. ř. vyšetřovatel postoupí věc jinému orgánu, jestliže výsledky 
přípravného řízení ukazují, že nejde o trestný čin, že však jde o skutek, který 
by mohl být jiným příslušným orgánem posouzen jako přestupek nebo kárné 
provinění. Vzhledem k ustanovení § 174 odst. 2 písm. c) tr. ř. může rozhodnutí 
podle § 171 odst. 1 tr. ř. učinit i státní zástupce. 

Podle názoru Nejvyššího soudu nepostupovala státní zástupkyně v napadeném 
usnesení důsledně podle § 2 odst. 5, 6 a § 171 odst. 1 tr. ř., jak důvodně 
namítá i ministr spravedlnosti  ve stížnosti pro porušení zákona. Předně k 
objasnění skutkového stavu věci nebyly v přípravném řízení provedeny všechny 
potřebné a dostupné důkazy. V této souvislosti nutno uvést, že vzhledem k zcela 
rozdílným výpovědím obviněných J. S., J. H. a svědků P. F., M. P. na straně 
jedné a svědků P. M., O. M., K. K. a Z. Š. na straně druhé, měly být k události 
svědecky vyslechnuty i další osoby nacházející se v době incidentu v restauraci 
O. Šlo o personál restaurace a přítomné hosty. Zejména mělo být zjišťováno, kdo 
byl iniciátorem konfliktu, jak probíhal, kdo se do něj a případně jakým 
způsobem zapojil. Rovněž bylo třeba objasnit, kdo přinesl plynovou pistoli, 
jakým konkrétním způsobem bylo s touto pistolí při konfliktu manipulováno a zda 
měl někdo baseballovou pálku. Dále je v důsledku neúplného dokazování chybné 
hodnocení stávajících důkazů, provedené státní zástupkyní, a proto jsou vadné 
skutkové i právní závěry napadeného usnesení. Výrok napadeného usnesení, kterým 
byla podle § 171 odst. 1 tr. ř. věc obviněných J. S. a  J. H. postoupena 
Místnímu úřadu Městské části v Praze 9 – Klánovicích s tím, že nejde o trestný 
čin, ale jde o skutek, který by mohl být příslušným orgánem posouzen jako 
přestupek, byl minimálně předčasný. Tímto rozhodnutím byli oba obvinění 
nedůvodně zvýhodněni a proto byl zákon porušen v jejich prospěch. Teprve po 
svědeckém výslechu všech osob, které byly v době kritické události v restauraci 
přítomny a po náležitém vyhodnocení všech provedených důkazů, bylo možno 
rozhodnout, zda skutková zjištění umožňují postup podle § 171 odst. 1 tr. ř. 
anebo je třeba na obviněné J. S. a  J. H. podat obžalobu. V této souvislosti 
nutno připomenout, že postoupit věc v přípravném řízení podle § 171 odst. 1 tr. 
ř. lze jen tehdy, když provedené důkazy umožňují učinit jednoznačný závěr, že v 
předmětném skutku nejde o trestný čin. V opačném případě je státní zástupce 
povinen podat obžalobu. 

Nedostatkem spíše formálního charakteru je okolnost, že ve výroku napadeného 
usnesení není u skutku uvedena právní kvalifikace trestného činu výtržnictví 
podle § 202 odst. 1 tr. zák., byť i pro tento trestný čin bylo J. S. a  J. H. 
sděleno obvinění. Naproti tomu se Nejvyšší soud neztotožnil s námitkami 
stížnosti pro porušení zákona souvisejícími se znaleckým posudkem z oboru 
zdravotnictví, odvětví soudního lékařství. Předně ze spisového materiálu 
vyplývá, že poškozený P. M. i P. F. dali před vypracováním zmíněného posudku 
souhlas s vyžádáním lékařské zprávy k jejich zranění pro účely trestního řízení 
(viz č. l. 22 a 33 tr. spisu). Dále nelze namítat, že by P. F. nepřevzal dne 4. 
4. 2001 rozhodnutí vyšetřovatele o přibrání znalce z oboru zdravotnictví, 
odvětví soudního lékařství, když téhož dne byl ve věci vyslýchán a z podpisu o 
převzetí není možno v daném případě spolehlivě usuzovat na opak. Navíc nelze 
pominout, že zranění P. F. nebylo ani součástí skutku, pro který bylo J. S. a   
J. H. sděleno obvinění. 

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že pravomocným usnesením státní zástupkyně Obvodního státního 
zastupitelství pro Prahu 9 ze dne 6. 6. 2001, sp. zn. Zt 1120/2001, a v řízení, 
které mu předcházelo bylo porušen zákon v ustanoveních § 2 odst. 5, 6 a § 171 
odst. 1 tr. ř. ve prospěch obviněných J.  S. a   J. H. Nejvyšší soud však 
nepostupoval podle § 269 odst. 2 a § 270 odst. 1 tr. ř., tj. nezrušil napadené 
usnesení a nepřikázal orgánu, o jehož rozhodnutí jde, aby věc v potřebném 
rozsahu znovu projednal (doplnil o důkazy konstatované výše a všechny důkazy 
postupem podle § 2 odst. 6 tr. ř. vyhodnotil) a rozhodl. 

Podle § 272 odst. 1 tr. ř. nebyl-li zákon porušen v neprospěch obviněného, může 
Nejvyšší soud postupovat podle § 269 odst. 2 až § 271 tr. ř. jen tehdy, 
navrhl-li to ministr spravedlnosti ve stížnosti pro porušení zákona podané do 
šesti měsíců od právní moci napadeného rozhodnutí a rozhodl-li Nejvyšší soud o 
této stížnosti do tří měsíců od jejího podání. 

I když byly splněny všechny podmínky § 272 odst. 1 tr. ř., tak Nejvyšší soud 
nemohl pominout, že citované ustanovení zákona bylo zrušeno nálezem Ústavního 
soudu ze dne 31. 10. 2001, sp. zn. P1. ÚS 15/01, byť účinnost zrušení byla 
stanovena až dnem 31. 12. 2001. V konstatovaném nálezu Ústavní soud mimo jiné 
uvedl z jakých důvodů shledal ustanovení § 272 tr. ř. v rozporu s čl. 37 odst. 
3, čl. 40 odst. 1 Listiny základních práv a svobod, čl. 6 odst. 1 Úmluvy o 
ochraně lidských práv a svobod, čl. 80 odst. 1 a čl. 90 Ústavy. Přestože 
zmíněné ustanovení zákona je dosud účinné, nelze přehlédnout jeho neústavnost a 
tuto skutečnost nutno vzít již v současnosti při rozhodování v úvahu. 

Uvedené skutečnosti vedly Nejvyšší soud k závěru, že se omezil jen na vyslovení 
porušení zákona, čímž napadené usnesení zůstalo beze změny nedotčeno.

Poučení: Proti tomuto rozsudku není stížnost pro porušení zákona přípustná. 

Předseda senátu:

JUDr. Jiří  H o r á k 

V Brně dne 22. listopadu 2001
