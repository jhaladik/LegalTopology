Soud: Nejvyšší soud

Spisová značka: 4 Tz 79/2008

Datum rozhodnutí: 14.10.2008

Typ rozhodnutí: ROZSUDEK




4 Tz 79/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 14. října 2008 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného  J.  F., proti trestnímu příkazu 
Obvodního soudu pro Prahu 1 ze dne 15. 1. 2008 sp. zn. 9 T 5/2008, a podle § 
268 odst. 2, § 269 odst. 2 tr. řádu a  § 270 odst. 1 tr. řádu rozhodl   t a k t 
o :

Pravomocným trestním příkazem Obvodního soudu pro Prahu 1 ze dne 15. 1. 2008  
sp. zn. 9 T 5/2008, a v řízení, které mu předcházelo,   b y l    p o r u š e 
n    z á k o n   v ustanoveních § 45a odst. 1, § 36 tr. zákona a v § 2 odst. 5, 
6 tr. řádu v neprospěch obviněného J. F.

Napadený trestní příkaz   s e    z r u š u j e  v celém rozsahu.

Současně se zrušují i všechna další rozhodnutí na zrušený trestní příkaz 
obsahově navazující, pokud vzhledem ke změně, k níž došlo zrušením, pozbyla 
podkladu.

	

Obvodnímu soudu pro Prahu 1  s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Obvodního soudu pro Prahu 1 ze dne 15. 1. 2008 sp. zn. 9 T 
5/2008, byl obviněný J. F. uznán vinným trestným činem maření výkonu úředního 
rozhodnutí podle § 171 odst. 1 písm. a) tr. zákona, kterého se dopustil tím, že 
nejméně dne   13. 1. 2008, kdy byl v 09.15 hodin kontrolován ve vestibulu metra 
M. v P. hlídkou Policie ČR, pobýval na území hlavního města P., ačkoli mu byl 
trestním příkazem Obvodního soudu pro Prahu 1 sp. zn. 44 T 50/2007, ze dne 1. 
11. 2007, který nabyl právní moci dne 14. 11. 2007, uložen mj. trest zákazu 
pobytu na území hlavního města P. na dobu dvou let, tj. do 14. 11. 2009.

Za tento trestný čin mu byl uložen podle § 171 odst. 1 tr. zákona za použití § 
45 odst. 1, 2  tr.  zákona  a  § 45a odst. 1 tr. zákona  trest obecně 
prospěšných prací ve výměře 250 hodin. Trestní příkaz nabyl právní moci dne 26. 
1. 2008. Výkon uloženého trestu obecně prospěšných prací dosud nebyl nařízen.

Proti tomuto trestnímu příkazu podal podle § 266 odst. 1 tr. řádu  ministr 
spravedlnosti stížnost pro porušení zákona ve prospěch obviněného J. F., neboť 
má za to, že  trestním příkazem byl porušen zákon v jeho neprospěch  v 
ustanoveních § 45a odst. 1 a § 36 tr. zákona a v řízení, na jehož základě  byl  
trestní příkaz vydán, byl porušen zákon  v ustanoveních § 2 odst. 5, 6 tr. řádu.

Podle ministra spravedlnosti provedl nalézací soud zcela nedostačující skutková 
zjištění ve vztahu k druhu a výši uloženého trestu. Byť z obsahu trestního 
spisu je zřejmé, že  obviněnému J. F. byl již trestním příkazem Obvodního soudu 
pro Prahu 5 ze dne   26. 11. 2007 sp. zn. 2 T 136/2007, uložen trest obecně 
prospěšných prací ve výměře 300 hodin, tuto skutečnost nijak nehodnotil a  
neopatřil si důkazy, zda uložený trest obecně prospěšných prací obviněný 
vykonal a v jakém rozsahu. V důsledku tohoto pochybení pak Obvodní soud pro 
Prahu 1 ve výroku o trestu překročil o 150 hodin nejvyšší výměru stanovenou 
zákonem pro tento druh trestu.

Ministr spravedlnosti navrhl, aby Nejvyšší soud České republiky vyslovil podle 
§ 268 odst. 2 tr. řádu, že napadeným trestním příkazem Obvodního soudu pro 
Prahu 1 byl  porušen zákon v namítaném rozsahu v neprospěch obviněného, aby 
podle § 269 odst. 2 tr. řádu toto  rozhodnutí zrušil včetně všech na něj 
obsahově navazujících rozhodnutí, která vzhledem ke změně, k níž zrušením 
došlo, pozbyla podkladu, a aby věc podle § 270 odst. 1 tr. řádu vrátil soudu 
prvního stupně k novému projednání a rozhodnutí.

	

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 5 tr. řádu postupují orgány činné v trestním řízení v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 36 trestního zákona, jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu.

Podle § 45a  odst. 1 trestního zákona může soud trest obecně prospěšných prací  
uložit ve výměře od 50 do 400 hodin.

Nejvyšší soud konstatuje, že výše uvedenými zákonnými ustanoveními se Obvodní 
soud pro Prahu 1 důsledně neřídil.

Z obsahu přezkoumávaného trestního spisu je patrno, že obvodní soud po nápadu 
návrhu na potrestání, který na obviněného podal  státní zástupce Obvodního 
státního zastupitelství v Praze 1, konal zjednodušené řízení podle § 314b  tr. 
řádu. Samosoudce obviněného dne 15. 1. 2008 vyslechl k obsahu podaného návrhu 
na potrestání a poté v intencích § 314b odst. 2 tr. řádu ve věci rozhodl bez 
konání hlavního líčení, když vydal trestní příkaz podle § 314e tr. řádu. K 
tomuto procesnímu postupu byl samosoudce oprávněn, avšak podle § 314e odst. 1 
tr. řádu je nezbytným zákonným předpokladem pro  vydání trestního příkazu 
„spolehlivé prokázání skutkového stavu provedenými důkazy“. Tento zákonný 
předpoklad se týká všech výroků trestního příkazu, které přicházejí v úvahu, 
tedy včetně výroku o trestu. Uvedená podmínka tak není splněna, jestliže si 
samosoudce neopatří všechny potřebné důkazy, které jsou významné z pohledu 
volby zákonného druhu a výměry trestu.  

Z opisu rejstříku trestů, který je založen v přezkoumávaném trestním spise (č. 
l. 13) vyplývá, že obviněný J. F. byl v průběhu měsíce listopadu 2007 dvakrát 
pravomocně odsouzen pro úmyslný trestný čin, a to Obvodním soudem pro Prahu 1 
dne 1. 11. 2007 pod  sp. zn. 44 T 50/2007, pro trestný čin krádeže podle § 247 
odst. 1 písm. e) tr. zákona k trestu zákazu pobytu na území hlavního města P. 
ve výměře dvou roků. Dále rozhodnutím Obvodního soudu pro Prahu 5 ze dne 26. 
11. 2007 sp. zn. 2 T 136/2007, opět pro trestný čin krádeže podle § 247 odst. 1 
písm. e) tr. zákona k trestu obecně prospěšných prací ve výměře 300 hodin a 
trestu zákazu pobytu na území hlavního města P. v trvání jednoho roku.  Byť měl 
samosoudce Obvodního soudu pro Prahu 1 tyto informace v době svého rozhodování  
k dispozici, nevyvodil z nich adekvátní závěry, a nikterak neověřoval, zda 
předchozí uložený trest obecně prospěšných prací byl obviněnému nařízen, 
případně zda a v jakém rozsahu jej obviněný vykonal či vykonává. Toto zjištění 
bylo rozhodnou skutkovou okolností z pohledu volby druhu a výše trestu, neboť 
pokud chtěl samosoudce opětovně ukládat trest obecně prospěšných prací, byl v 
daném případě limitován horní hranicí výměry tohoto druhu trestu, která činí 
400 hodin. Pokud opět uložil trest obecně prospěšných prací  ve výši 250 hodin, 
navodil stav, kdy obviněný měl tento druh trestu uložen  v celkové výměře 550 
hodin, což je v zásadním rozporu se zákonnými požadavky ustanovení § 36 tr. 
zákona. Pokud v provedeném řízení před samosoudcem nebyly objasněny okolnosti, 
mající vztah k osobě pachatele s dopadem na stanovení adekvátního druhu trestu 
a jeho výměry, Nejvyšší soud uzavírá, že skutková zjištění obvodního soudu byla 
v tomto případě nedostatečná. Uložený trest pak byl ve zřejmém nepoměru ke 
stupni nebezpečnosti činu pro společnost, neboť jde            o trest uložený 
nad horní hranicí trestní sazby.

Vzhledem k výše uvedené argumentaci Nejvyšší soud podle § 268 odst. 2 tr. řádu 
vyslovil, že pravomocným trestním příkazem Obvodního soudu pro Prahu 1 ze dne 
15. 1. 2008 sp. zn. 9 T 5/2008, a v řízení, které mu předcházelo, byl porušen 
zákon  v ustanoveních § 45a  odst. 1, § 36 tr. zákona a  § 2 odst. 5, 6 tr. 
řádu v neprospěch obviněného J. F.

		

Podle § 269 odst. 2 tr. řádu Nejvyšší soud  zrušil napadený trestní příkaz v 
celém rozsahu, jakož i všechna další rozhodnutí na tento trestní příkaz 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 270 odst. 1 tr. řádu Nejvyšší soud přikázal věc Obvodnímu soudu pro 
Prahu 1 k novému projednání a rozhodnutí.

Obvodní soud pro Prahu 1 v nově provedeném řízení doplní dokazování vyžádáním 
aktualizovaného opisu rejstříku trestů obviněného, provede důkaz spisem 
Obvodního soudu pro Prahu 5 sp. zn. 2 T 136/2007, jakož spisem Okresního soudu 
v Ústí nad Labem sp. zn. 40 Nt 145/2008,  vyžádá zprávu Probační a mediační 
služby České republiky, středisko Ú. n. L., zda obviněný vykonal alespoň zčásti 
některý z uložených trestů obecně prospěšných prací. Teprve po takto doplněném 
dokazování bude moci tyto nově provedené důkazy  spolu s důkazy, jež jsou 
fixovány v trestním spise, vyhodnotit v souladu s požadavky § 2 odst. 6 tr. 
řádu a dospět k závěru o zákonném druhu a výměře trestu. Ve svých úvahách bude 
v tomto ohledu obvodní soud limitován ustanovením § 273 tr. řádu, stanovícím 
princip zákazu reformationis in peius.

Podle § 270 odst. 4 tr. řádu je orgán, jemuž byla věc přikázána, vázán právním 
názorem, který v tomto rozsudku vyslovil Nejvyšší soud a je povinen provést ty 
procesní úkony, jejichž provedení Nejvyšší soud nařídil.

P o u č e n í :  Proti tomuto rozhodnutí není opravný prostředek přípustný.

V Brně dne 14. října 2008 

Předsedkyně senátu:

                                                                                
    JUDr. Danuše  N o v o t n á   
