Soud: Nejvyšší soud

Spisová značka: 4 Tz 14/2007

Datum rozhodnutí: 07.03.2007

Typ rozhodnutí: ROZSUDEK


Podána ústavní stížnost.



4 Tz 14/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 7. března 2007 
v senátě složeném z předsedkyně JUDr. Danuše Novotné a soudců JUDr. Jiřího 
Pácala a JUDr. Petra Šabaty stížnost pro porušení zákona, kterou podal ministr 
spravedlnosti ve prospěch i neprospěch obviněného  J.  L., proti  trestnímu 
příkazu Okresního soudu Plzeň-město ze dne 22. 9. 1994 sp. zn. 4 T 238/94, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

		

Pravomocným trestním příkazem Okresního soudu Plzeň-město ze dne 22. 9. 
1994        sp. zn. 4 T 238/94, a v řízení, které mu předcházelo,  b y l   p o 
r u š e n        z á k o n   v ustanoveních § 2 odst. 5, 6, 13 tr. ř. ve znění 
účinném do 31. 12. 2001,  a § 166 odst. 1,  odst. 2 tr. ř., v neprospěch 
obviněného J. L., a v ustanovení § 280 odst. 2 tr. zák. ve prospěch obviněného 
J. L.

	

	

Napadený trestní příkaz  s e    z r u š u j e .

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Státnímu zástupci Okresního státního zastupitelství Plzeň-město se   p ř i k a 
z u j e, aby  věc v potřebném rozsahu znovu projednal a rozhodl.

O d ů v o d n ě n í :

Okresní soud Plzeň-město vydal dne 22. 9. 1994 trestní příkaz pod sp. zn. 4 T 
238/94, jímž byl J. L. uznán vinným trestným činem vyhýbání se služebnímu úkonu 
a výkonu vojenské služby podle § 280 odst. 2 tr. zák. Uvedeného trestného činu 
se dopustil tím, že dne 21. 3. 1994 na Okresní vojenské správě v S. odepřel 
převzít povolávací rozkaz z důvodu náboženského vyznání, ačkoli byl u odvodu na 
témže místě dne 26. 10. 1993 poučen o zákonu č. 18/1992 Sb., o civilní službě, 
o možnosti podat prohlášení o odepření výkonu vojenské základní služby za 
možnost nastoupení civilní služby, přičemž tuto možnost v zákonné době 
nevyužil. Za to mu byl uložen v sazbě § 280 odst. 2 tr. zák. trest odnětí 
svobody v trvání dvanácti měsíců. Výkon tohoto trestu byl podle § 58 odst. 1 
písm. a) a § 59 odst. 1 tr. zák.  podmíněně odložen na zkušební dobu v trvání 
dvou roků.

Trestní příkaz nabyl právní moci dne 18. 10. 1994.

Proti uvedenému trestnímu příkazu podal ministr spravedlnosti podle § 266 odst. 
1, 2 tr. ř. stížnost pro porušení zákona ve prospěch i neprospěch obviněného J. 
L. Podle názoru stěžovatele byl napadeným trestním příkazem a jemu 
předcházejícím řízením zákon ve prospěch i neprospěch  obviněného porušen v 
ustanoveních § 2 odst. 5, 6, 13 a § 166 odst. 1, 2 tr. ř. a § 280 odst. 2 tr. 
zák. v tehdy platném znění.

Obviněný J. L. nebyl řádně upozorněn na možnost prostudovat spisy při skončení 
vyšetřování, byť ustanovení § 166 odst. 1, 2 tr. ř. mu tuto možnost skýtalo, a 
podle § 2 odst. 13 tr. ř. v tehdy platném znění nebyl o možnosti seznámení se 
se spisem poučen.

Porušení zákona spatřuje stěžovatel i v použití právní kvalifikace jednání 
obviněného, který byl uznán vinným trestným činem vyhýbání se služebnímu úkonu 
a výkonu vojenské služby podle § 280 odst. 2 tr. zák. v tehdy platném znění. 
Tato právní kvalifikace byla užita přesto, že obviněný nebyl v postavení vojáka 
v činné službě, naopak byl v postavení odvedence. Podle § 90 odst. 1 tr. zák. 
však pachatelem tohoto trestného činu mohl být pouze voják, nikoli odvedenec. 
Orgány činné v trestním řízení při posouzení této právní otázky zřejmě 
postupovaly podle ustanovení branného zákona č. 92/1949 Sb, v tehdy platném 
znění. V ustanovení § 90 odst. 1, 3, 4 tr. zák. v tehdy platném znění však 
vymezení vojáka jako tzv. speciálního subjektu bylo pro účely trestního práva 
odlišné. Od této prvotní vadné právní úvahy se poté odvíjelo i zcela nesprávné 
užití právní kvalifikace činu, který v době posuzování tohoto jednání zřejmě 
měl být posouzen jako trestný čin nenastoupení služby v ozbrojených silách 
podle § 269 odst. 1 tr. zák. V tomto směru byl rovněž zákon porušen ve prospěch 
obviněného, neboť byl uznán vinným trestným činem, jehož trestní sazba byla 
mírnější než trestní sazba trestného činu podle § 280 odst. 2 tr. zák.

Vzhledem k uvedené argumentaci ministr spravedlnosti navrhl, aby Nejvyšší soud 
podle § 268 odst. 2 tr. ř. vyslovil, že trestním příkazem Okresního soudu Plzeň-
město ze dne 22. 9. 1994 sp. zn. 4 T 238/94, a v řízení předcházejícím, byl ve 
prospěch i neprospěch obviněného porušen zákon v namítaném rozsahu, aby podle § 
269 odst. 2 tr. ř. Nejvyšší soud uvedený trestní příkaz zrušil, včetně všech na 
něj obsahově navazujících rozhodnutí a dále, aby postupoval podle § 270 odst. 1 
či § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen. 

Z obsahu trestního spisu Okresního soudu Plzeň-město sp. zn. 4 T 238/94 
Nejvyšší soud zjistil,  že dne 14. 9. 1994 podal okresní státní zástupce pro 
Plzeň-město k Okresnímu soudu Plzeň-město obžalobu na obviněného J. L. pro 
trestný čin vyhýbání se služebnímu úkonu a výkonu vojenské služby podle § 280 
odst. 2 tr. zák. Samosoudce tohoto soudu vydal dne 22. 9. 1994 trestní příkaz, 
kdy při shodném popisu skutku a právní kvalifikaci konvenující podané obžalobě, 
uznal obviněného tímto trestným činem vinným a uložil mu trest odnětí svobody, 
jehož výkon byl podmíněně odložen na zkušební dobu.

Trestný čin vyhýbání se služebnímu úkonu a výkonu vojenské služby podle § 280 
tr. zák. je zařazen do hlavy dvanácté trestního zákona pod pojem trestné činy 
vojenské, oddílu druhého – trestné činy proti povinnosti konat vojenskou službu.

Ke spáchání trestných činů podle hlavy dvanácté trestního zákona je zapotřebí 
zvláštní vlastnosti, způsobilosti a postavení pachatele, a pachatelem nebo 
spolupachatelem takového trestného činu tak může být jen voják (§ 90 odst. 1 
tr. zák.). Tento pojem pro účely trestního zákona je definován v ustanovení § 
90 odst. 3 tr. zák., který stanoví, že mluví-li se v trestním zákoně o vojáku 
rozumí se jím – a) voják v činné službě, - b) osoba, která se povoláním k 
zvláštní službě stala příslušníkem ozbrojených sil, - c) příslušník vojensky 
organizovaného nebo jiného sboru, jehož příslušníci podléhají podle zvláštních 
zákonů ustanovením o trestných činech vojenských, je-li v činné službě, - d) 
voják nebo příslušník sboru uvedeného pod písmenem c) mimo činnou službu, je-li 
ve služebním stejnokroji, nebo – e) válečný zajatec.

Z odůvodnění obžaloby není zřejmé, z čeho žalobce vycházel při úvaze, že 
obviněný měl postavení vojáka, lze však usuzovat, že zřejmě ze znění § 21 
zákona č. 92/1949 Sb., branného zákona v platném znění, kde je uvedeno, že 
osoba odvedená se zařazuje dnem odvedení do vojska a stává se vojákem, leč až 
do dne nastoupení vojenské služby je pro ni nutno užívat pojem odvedenec. Pro 
účely trestního řízení však bylo nutno vycházet z definice vojáka coby tzv. 
speciálního subjektu pro trestní řízení z ustanovení § 90 odst. 1, 3, 4 tr. 
zák., jak citováno výše. 

Vojákem v činné službě může být podle trestního zákona pouze ten, kdo vojenskou 
službu vykonává, přičemž výkon vojenské služby začíná presentací u vojenského 
útvaru, do tohoto rozhodného okamžiku není osoba vojákem v činné službě. 
Nevykonává-li tedy osoba v postavení odvedence vojenskou službu, nemůže také v 
postavení vojáka, jímž není, tuto službu odepřít. Je tak zřejmé, že nemůže 
naplnit takovýmto jednáním skutkovou podstatu trestného činu vyhýbání se výkonu 
vojenské služby podle § 280 odst. 2 tr. zák.

Jednání obviněného v rozsahu, který je popsán ve skutkové větě trestního 
příkazu, mohlo být v rozhodné době právně kvalifikováno jako trestný čin 
nenastoupení služby v ozbrojených silách podle § 269 odst. 1 tr.zák., v tehdy 
platném znění. Tohoto trestného činu se dopustil ten pachatel, který v úmyslu 
vyhnout se trvale vojenské činné nebo zvláštní službě nenastoupí službu v 
ozbrojených silách do 24 hodin po uplynutí lhůty stanovené v povolávacím 
rozkaze. Zatímco tento trestný čin měl stanovenu trestní sazbu trestu odnětí 
svobody od jednoho roku do pěti let, trestný čin vyhýbání se služebnímu úkonu a 
výkonu vojenské služby podle § 280 odst. 2 tr. zák. měl rozpětí trestní sazby 
určeno od šesti měsíců do pěti let, a je tak zřejmé, že šlo o trestný čin s 
mírnější trestní sazbou.

V této souvislosti Nejvyšší soud připomíná, že si je vědom změny trestního 
zákona, provedené zákonem č. 223/1999 Sb., kterým se mění některé zákony v 
souvislosti s přijetím zákona o rozsahu branné povinnosti, jímž bylo ustanovení 
§ 269 tr. zák. zrušeno, avšak zákonnost či nezákonnost stížností pro porušení 
zákona napadeného rozhodnutí je vždy posuzována k datu  vydání takovéhoto 
rozhodnutí (ex tunc).

Výše uvedené okolnosti a pochybení ve vztahu k zjištění, zda obviněný v době 
spáchání trestného činu měl či neměl postavení požadovaného speciálního 
subjektu, jsou vadami jdoucími na vrub nesprávných skutkových zjištění, o nichž 
nejsou důvodné pochybnosti a z nesprávných premis se následně odvíjejícího 
vadného hodnocení provedených důkazů. Je tak zřejmé, že procesním postupem 
samosoudce okresního soudu nebylo respektováno ustanovení § 2 odst. 5 tr. ř., 
podle něhož jsou orgány činné v trestním řízení povinny postupovat tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Obdobně nedostál povinnosti uvedené v 
ustanovení § 2 odst. 6 tr. ř., podle níž orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Je třeba přisvědčit stížnostní námitce ministra spravedlnosti, že v řízení 
předcházejícím bylo porušeno právo obviněného, aby se po skončení vyšetřování 
seznámil se spisem a mohl si ho prostudovat.

Ustanovení § 166 odst. 1 tr. ř. v tehdy platném znění stanovilo, že uzná-li 
vyšetřovatel vyšetřování za skončené a jeho výsledky za postačující k podání 
obžaloby, umožní obviněnému a jeho obhájci v přiměřené době prostudovat spisy a 
učinit návrhy na doplnění vyšetřování. Na tuto možnost upozorní obviněného a 
jeho obhájce nejméně tři dny předem. Uvedenou lhůtu lze se souhlasem obviněného 
a jeho obhájce zkrátit. 

Podle § 166 odst. 2 tr. ř. nevyužijí-li obviněný nebo jeho obhájce možnosti 
prostudovat spisy, ačkoliv na to byli řádně upozorněni, učiní o tom 
vyšetřovatel záznam do spisu a postupuje dále, jako by k tomuto úkonu došlo.

Z obsahu trestního spisu je patrno, že obviněný nebyl při svých výsleších, jež 
byly konány ve dnech 4. 7. 1994 a 27. 7. 1994, upozorněn na možnost prostudovat 
spis, neboť obsahem zmíněných protokolů takovéto výslovné a jednoznačné 
upozornění není. Ve spise není založeno ani písemné vyrozumění obviněného o 
konání tohoto úkonu. Poznámka vyšetřovatele, učiněná v protokolu o seznámení 
obviněného s výsledky vyšetřování dne 30. 8. 1994, že se obviněný k tomuto 
úkonu nedostavil, ač byl o jeho konání osobně vyrozuměn dne 4. 7. 1994, tak 
postrádá relevanci, a je zřejmé, že obviněný v rozporu se zněním § 166 odst. 1, 
2 tr. ř. na možnost prostudování spisu upozorněn nebyl. Jde přitom o závažné 
porušení práva obviněného být v každém období řízení poučen o právech 
umožňujících mu plné uplatnění jeho obhajoby, přičemž všechny orgány činné v 
trestním řízení jsou mu povinny uplatnění jeho práv umožnit (§ 2 odst. 13 tr. 
ř.). 

	

Vzhledem k výše uvedeným okolnostem Nejvyšší soud podle § 268 odst. 2 tr. ř. 
vyslovil, že pravomocným trestním příkazem Okresního soudu Plzeň-město ze dne 
22. 9. 1994 sp. zn. 4 T 238/94, a v řízení, které mu předcházelo, byl v 
neprospěch obviněného J. L. porušen zákon v ustanoveních  § 2 odst. 5, 6, 13 
tr. ř., ve znění účinném do 31. 12. 2001, a § 166 odst. 1, 2 tr. ř., jakož i k 
porušení zákona ve prospěch obviněného došlo v ustanovení § 280 odst. 2 tr. zák.

Podle § 269 odst. 2 tr. ř. napadený trestní příkaz zrušil v celém rozsahu, 
přičemž zrušil i všechna rozhodnutí, která na zrušený trestní příkaz obsahově 
navazovala, pokud vzhledem ke změně, k níž došlo zrušením, pozbyla podkladu.

Poté Nejvyšší soud postupoval v souladu s ustanovením § 270 odst. 1 tr. ř. a 
věc vrátil státnímu zástupci Okresního státního zastupitelství Plzeň-město,  
aby ji v potřebném rozsahu znovu projednal a rozhodl. Státní zástupce se 
především bude muset podrobně zabývat obhajobou obviněného, kterou J. L. ve 
věci uplatnil (č. l. 9 spisu), a to v intencích právních názorů uvedených v 
nálezu Ústavního soudu ČR ze dne 26. 3. 2003 sp. zn. Pl. ÚS 42/02, a rozsudku 
velkého senátu Nejvyššího soudu ČR ze dne 22. 5. 2003 sp. zn. 15 Tz 67/2003. 
Nebude moci pominout změnu zákonných podmínek pro posuzování žalovaného jednání 
v rozsahu, který plyne ze zákonů č. 223/1999 Sb. a č. 587/2004 Sb., jakož i 
znění novelizovaného branného zákona. Tyto okolnosti vyhodnotí z pohledu 
aplikace ustanovení § 3 odst. 4 tr. zák. a § 65 tr. zák., a uváží, zda jsou 
dány podmínky pro zastavení trestního stíhání obviněného ve smyslu § 172 odst. 
1 písm. b) tr. ř. V případě názoru státního zástupce, že by jednání obviněného 
mělo být podřazeno pod některou ze skutkových podstat trestných činů uvedených 
v hlavě jedenácté zvláštní části trestního zákona, nesmí opomenout skutečnost, 
že případně použitá právní kvalifikace činu nesmí zhoršit postavení obviněného 
s ohledem na ustanovení § 273 tr. ř. (zákaz reformationis in peius).

Nejvyšší soud nemohl akceptovat návrh ministra spravedlnosti, aby ve věci 
případně rozhodl sám podle § 271 odst. 1 tr. ř., neboť pro takovýto procesní 
postup nebyly splněny zákonné předpoklady. Podle citovaného zákonného 
ustanovení může Nejvyšší soud při zrušení napadeného rozhodnutí  také sám hned 
ve věci rozhodnout, je-li možno rozhodnutí učinit na podkladě skutkového stavu, 
který byl v napadeném rozhodnutí správně zjištěn. Nejvyšší soud však v 
posuzované věci vyslovil porušení zákona v ustanoveních § 2 odst. 5, 6 tr. ř., 
tedy konstatoval vadná a neúplná skutková zjištění a z toho se odvíjející 
nesprávné hodnocení provedených důkazů, tudíž neměl procesní podmínky pro 
aplikaci tohoto zákonného ustanovení.

Orgán, jemuž věc byla přikázána, je vázán právním názorem, který ve věci 
Nejvyšší soud vyslovil, a je povinen provést procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek  přípustný.

V Brně dne 7. března 2007

                                                                        	     
Předsedkyně senátu:

                                                                   		    
JUDr. Danuše  N o v o t n á  

	

	

