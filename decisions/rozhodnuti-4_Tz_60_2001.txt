Soud: Nejvyšší soud

Spisová značka: 4 Tz 60/2001

Datum rozhodnutí: 28.03.2001

Typ rozhodnutí: Rozsudek




4 Tz 60/2001

ČESKÁ REPUBLIKA

R O Z S U D E K 

J M É N E M R E P U B L I K Y

		Nejvyšší soud České republiky projednal ve veřejném zasedání 
konaném dne 28. března 2001 v senátě složeném z předsedkyně JUDr. Danuše 
Novotné a soudců JUDr. Františka Hrabce a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného K. O., proti usnesení Vyššího vojenského soudu v Příbrami ze dne 25. 
8. 1977, sp. zn. 3 To 149/77, a podle § 268 odst. 2 tr. ř., § 269 odst. 2 tr. 
ř. a § 270 odst. 1 tr. ř. rozhodl t a k t o :

		Usnesením Vyššího vojenského soudu v Příbrami ze dne 25. 8. 
1977, sp. zn. 3 To 149/77, b y l p o r u š e n z á k o n v ustanoveních § 254 
odst. 1 tr. ř., § 256 tr. ř., a tímto usnesením, jakož i v řízení, které mu 
předcházelo, také v ustanovení § 2 odst. 5, odst. 6 tr. ř. v neprospěch 
obviněného K. O.

		Napadené usnesení se z r u š u j e .

		Zrušuje se také rozsudek Vojenského obvodového soudu v 
Litoměřicích ze dne 22. 7. 1977, sp. zn. 1 T 90/77, jakož i všechna další 
rozhodnutí, jež na obě zrušená rozhodnutí obsahově navazují, pokud vzhledem ke 
změně, k níž došlo zrušením, pozbyla podkladu.

		Okresnímu státnímu zástupci v Děčíně s e p ř i k a z u j e , 
aby věc v potřebném rozsahu znovu projednal a rozhodl.

 O d ů v o d n ě n í :

	Rozsudkem Vojenského obvodového soudu v Litoměřicích ze dne 22. 7. 
1977, sp. zn. 1 T 90/77, byl K. O. uznán vinným trestným činem nenastoupení 
služby v ozbrojených silách podle § 269 odst. 1 tr. zák., jehož se dopustil 
tím, že dne 8. 6. 1977 nenastoupil vojenské cvičení u VÚ V., ani do dvacetičtyř 
hodin po uplynutí lhůty stanovené v povolávacím rozkaze, přičemž rozkaz k 
nástupu vojenského cvičení osobně převzal od OVS v T. dne 7. 4. 1977. Za to mu 
byl uložen nepodmíněný trest odnětí svobody v trvání dvou roků. Podle § 39a 
odst. 2 písm. a) tr. zák. byl pro výkon tohoto trestu zařazen do první nápravně 
výchovné skupiny.

	Proti tomuto rozsudku podal obviněný K. O. odvolání, o němž Vyšší 
vojenský soud v Příbrami jako soud odvolací rozhodl usnesením ze dne 25. 8. 
1977, sp. zn. 3 To 149/77, tak, že je podle § 256 tr. ř. jako nedůvodné 
zamítnul.

	Ministr spravedlnosti České republiky podal ve prospěch obviněného K. 
O. proti usnesení Vyššího vojenského soudu v Příbrami ze dne 25. 8. 1977, sp. 
zn. 3 To 149/77, stížnost pro porušení zákona. Uvedl v ní, že zákon byl tímto 
usnesením porušen v ustanoveních § 254 odst. 1 tr. ř. a § 256 tr. ř., § 2 odst. 
6 tr. ř., § 23 odst. 1 tr. zák. ve vztahu k § 269 odst. 1 tr. zák. 

	Podle stížnosti pro porušení zákona soudy obou stupňů nezhodnotily 
skutečnost, že obviněný se na základě povolávacího rozkazu včas dostavil do 
určených kasáren, kde se snažil vysvětlit a uplatnit své právo, když mu jeho 
náboženské vyznání bránilo ve výkonu vojenské služby, nebylo tedy možno toto 
jednání kvalifikovat jako úmyslné nenastoupení služby v ozbrojených silách, 
když povolávacímu rozkazu vyhověl. Ústava ČSSR v článku 32 odst. 1 stanovila, 
že svoboda vyznání je zaručena a každý může vykonávat jakoukoli náboženskou 
víru, pokud to není v rozporu se zákonem. K této právní úpravě však soudy obou 
stupňů nepřihlížely a z toho hlediska jednání obviněného nezhodnotily.

	Z uloženého trestu plyne, že šlo o zjevnou náboženskou represi a jen to 
vedlo k neúměrně vysokému a nepodmíněnému trestu odnětí svobody. Proto je trest 
ve zřejmém nepoměru ke stupni nebezpečnosti činu pro společnost a k provinění 
pachatele. Těmito okolnostmi se soud I. stupně při svém rozhodování nezabýval, 
pokud vyslovil citovaný výrok o vině a uložil obviněnému přísný nepodmíněný 
trest odnětí svobody. Odvolací soud nevyhověl své přezkumné činnosti, jež mu 
byla uložena § 254 odst. 1 tr. ř. a porušil zákon v neprospěch obviněného, 
pokud jeho odvolání podle § 256 tr. ř. zamítnul.

	Závěrem stížnosti pro porušení zákona ministr spravedlnosti České 
republiky navrhl, aby Nejvyšší soud České republiky (dále jen Nejvyšší soud) 
podle § 268 odst. 2 tr. ř. vyslovil namítané porušení zákona, podle § 269 odst. 
2 tr. ř. zrušil rozhodnutí soudů obou stupňů včetně rozhodnutí na ně obsahově 
navazujících a dále postupoval podle § 271 tr. ř. 

	Z podnětu podané stížnosti pro porušení zákona Nejvyšší soud podle § 
267 odst. 1 tr. ř. přezkoumal správnost všech výroků napadeného usnesení, jakož 
i řízení, které mu předcházelo, a zjistil, že zákon byl porušen.

	Z obsahu trestního spisu je patrno, že obviněný v letech 1971 - 1973 
vykonal dvouletou základní vojenskou službu, přičemž ani z důkazů, jež jsou ve 
spise založeny, ani z jednoznačného vyjádření obviněného není patrno, že by v 
této době existovaly jakékoli překážky, které by mu bránily tuto službu 
absolvovat, případně že by s výkonem této služby měl nějaké problémy. 

	Obviněný byl v posuzované trestní věci vyslechnut, a to jak v 
přípravném řízení, tak v hlavním líčení, přičemž opakovaně uvedl pouze to, že 
se rozhodl nenastoupit na vojenské cvičení, na něž byl povolán, neboť má k 
vojně odpor. Tento postoj odůvodnil tvrzením, že jej získal studiem bible a 
pozorováním okolního světa. Ani v jedné z výpovědí výslovně neuvedl, že 
překážkou výkonu vojenské služby je jeho náboženské přesvědčení. Pokud k tomuto 
závěru dospěl soud I. stupně, vycházel výlučně jednak ze svědecké výpovědi otce 
obviněného, kterou k důkazu v hlavním líčení přečetl. V této výpovědi svědek K. 
O. starší vyslovil podezření, že obviněný se společně se svou matkou a dalšími 
osobami scházejí „v jakési sektě Jehovistů\", nic bližšího však dále neuvedl. 
Nalézací soud vycházel také z obsahu pracovního hodnocení, které podal 
zaměstnavatel obviněného - SHR, D. J. F. v B., kde zpracovatel posudku z faktu, 
že se obviněný stal uzavřenější, vystoupil z Brigády socialistické práce a z 
odborové organizace, dovodil, že „zřejmě vstoupil do nějaké náboženské sekty\". 
Obviněnému v průběhu celého řízení, jak je patrno z protokolace všech jeho 
výpovědí, nebyla položena otázka, zda je to jeho náboženské přesvědčení, které 
mu brání konat službu se zbraní, či zda je to jeho filozofický náhled na svět, 
který nemá náboženský podtext, byť by jeho základem bylo studium bible. Pokud 
pak nalézací soud dospěl k shora zmíněnému závěru, převzal do svých skutkových 
zjištění pouhá podezření, aniž je dále blíže prověřoval.

	Z obsahu zápisu, který byl sepsán s obviněným u OVS v T. dne 9. 6. 1977 
vyplývá, že jako důvod k tomu, proč nechce konat vojenské cvičení, uvedl „odpor 
k vojenské službě jako takové\". Ani zde tak obviněný nevysvětlil, zřejmě však 
ani nebyl dotázán na důvod tohoto odporu.

	Je třeba konstatovat, že jak orgány činné v přípravném řízení tak soudy 
obou stupňů nevěnovaly otázce motivace jednání obviněného potřebnou pozornost, 
přičemž důsledkem tohoto pochybení jsou nedostatečná skutková zjištění, takže 
všechny další závěry, které se od tohoto nedostatečně zjištěného skutkového 
stavu odvíjely, jsou přinejmenším předčasné. Odvolací soud nesplnil řádně 
povinnost, která je mu uložena ustanovením § 254 odst. 1 tr. ř., podle něhož je 
povinen přezkoumat správnost a odůvodněnost všech výroků rozsudku, proti nimž 
může odvolatel podat odvolání, i správnost postupu řízení, které předcházelo 
rozsudku, když musí přihlížet i k vadám, které nebyly odvoláním vytýkány. Při 
správné aplikaci tohoto procesního postupu by musel nedostatečně zjištěný 
skutkový stav konstatovat a vyvodit z toho závěry, které by nemohly vést k 
zamítnutí podaného odvolání podle § 256 tr. ř., jak se tomu v posuzované věci 
stalo.

	Je třeba konstatovat, že trest odnětí svobody v trvání dvou roků, který 
obviněný beze zbytku vykonal, byl nepřiměřeně přísný. Z důkazů, jež byly 
shromážděny k charakteristice osoby obviněného, a jež jsou obsahem posuzovaného 
trestního spisu, je patrno, že obviněný pracoval v elektrodílně jako 
elektromontér, kde byl hodnocen jako svědomitý a spolehlivý pracovník, s 
vzorným přístupem k plnění pracovních úkolů. Podle zpráv o pověsti obviněného, 
které byly vypracovány jak Obvodním oddělením VB v B., tak MNV tamtéž, byl 
obviněný charakterizován jako slušný člověk s nekonfliktním chováním, těšící se 
dobré občanské pověsti. Z opisu rejstříku trestů je patrno, že obviněný dosud 
nebyl soudně trestán. Ač všechny tyto skutečnosti také soud prvního stupně v 
napadeném rozsudku zmínil, přesto uložil obviněnému nepodmíněný trest odnětí 
svobody v trvání dvou roků, s konstatováním, že zájem společnosti vyžaduje 
uložení přísného nepodmíněného trestu odnětí svobody. Obdobně argumentoval i 
odvolací soud, který nadto obviněnému nepřiznal polehčující okolnosti podle § 
33 písm. g) tr. zák. s odůvodněním, že je členem náboženské sekty, kterážto 
činnost je nezákonná. Vzhledem k ustanovením § 23 odst. 1 tr. zák. a § 31 odst. 
1 tr. zák., jež upravují účel trestu a stanovení jeho výměry, byl takto uložený 
trest v rozporu s citovanými ustanoveními, neboť zcela jednoznačně převážila 
represivní funkce trestu nad funkcí výchovnou. Obviněný v kritické době 
splňoval podmínky pro uložení přiměřeného trestu odnětí svobody s podmíněným 
odkladem jeho výkonu podle ustanovení § 58 odst. 1 tr. zák. Je proto nutno 
souhlasit s názorem ministra spravedlnosti, vyjádřeným ve stížnosti pro 
porušení zákona, že uložený trest byl ve zřejmém nepoměru ke stupni 
nebezpečnosti činu pro společnost, k poměrům pachatele i v rozporu s účelem 
trestu.

	Vzhledem ke všem těmto uvedeným skutečnostem Nejvyšší soud podle § 268 
odst. 2 tr. ř. vyslovil, že usnesením Vyššího vojenského soudu v Příbrami ze 
dne 25. 8. 1977, sp. zn. 3 To 149/77, byl porušen zákon v ustanoveních § 254 
odst. 1 tr. ř. a § 256 tr. ř., a v řízení, které mu předcházelo, v ustanovení § 
2 odst. 5, odst. 6 tr. ř. v neprospěch obviněného K. O. Podle § 269 odst. 2 tr. 
ř. poté napadené usnesení zrušil, stejně jako rozsudek Vojenského obvodového 
soudu v Litoměřicích ze dne 22. 7. 1977, sp. zn. 1 T 90/77. Současně zrušil 
také všechna další rozhodnutí, která obsahově navazovala na zrušené usnesení a 
rozsudek, pokud vzhledem ke změně, k níž došlo zrušením, pozbyla podkladu. Věc 
podle § 270 odst. 1 tr. ř. vrátil státnímu zástupci v Děčíně, aby ji v 
potřebném rozsahu znovu projednal a rozhodl.

	V přípravném řízení bude nutno provést výslech obviněného se zaměřením 
na zjištění příčin, které ho vedly k odmítnutí nástupu vojenského cvičení, 
neboť teprve poté bude možno spolehlivě určit, zda „šlo o zjevnou náboženskou 
represi\" jak tvrdí ministr spravedlnosti ve stížnosti pro porušení zákona. 
Tento závěr je totiž nutno s ohledem na argumentaci uvedenou výše rovněž za 
daného důkazního stavu považovat za předčasný. Je třeba připomenout, že článek 
32 Ústavy z roku 1960 v odst. 1 zaručoval občanům svobodu vyznání, pokud to 
není v rozporu se zákonem. Odstavec 2 téhož ustanovení stanovil, že náboženská 
víra nebo přesvědčení nemůže být důvodem k tomu, aby někdo odpíral plnit 
občanskou povinnost, která mu byla uložena zákonem. Svoboda vyznání a svědomí 
sice byla uvedeným článkem Ústavy formálně zaručena, ovšem právní norma nižší 
právní síly, jíž by realizace této svobody byla zaručena, vydána nebyla, a 
praktická ustanovení jiných právních norem nižší právní síly vlastně tuto 
svobodu likvidovala. Svobodu myšlení, svědomí a náboženství výslovně formuluje 
článek 18 Všeobecné deklarace lidských práv z 10. 12. 1948, jakož i článek 9 
odst. 2 Úmluvy o ochraně lidských práv a základních svobod ze 4. 11. 1950, 
podle něhož svobody projevovat náboženství a přesvědčení může podléhat jen těm 
omezením, která jsou stanovena zákony, a která jsou v demokratické společnosti 
nezbytná v zájmu veřejné bezpečnosti, ochrany veřejného pořádku, zdraví nebo 
morálky nebo ochrany práv a svobod jiných. Je třeba zjistit zda jednání 
obviněného, které bylo kvalifikováno jako trestný čin, směřovalo k uplatnění 
jeho základního práva, jež bylo citovanými dokumenty zaručeno a v rozporu s 
mezinárodním právem prohlášeno za trestné, v kladném případě pak vážit, zda měl 
obviněný možnost dostát svým povinnostem, které mu v souvislosti s výkonem 
vojenského cvičení byly zákonem uloženy, aniž by se dostal do rozporu s 
vlastním svědomím, případně nezvratným náboženským přesvědčením. Je však třeba 
zjišťovat i to, zda případně pohnutkou trestné činnosti nebyly jiné okolnosti, 
případně zda nešlo o pouhou svévoli při odmítání vojenského cvičení, které by 
mohly naznačené úvahy vylučovat. To dosud řádně objasněno nebylo, a na zjištění 
těchto okolností bude nutno v nově provedeném přípravném řízení dokazování 
zaměřit. Podle výsledků dokazování pak státní zástupce uváží, zda jsou dány 
důvody pro podání nové obžaloby či zda trestní stíhání zastaví. 

	Pro úplnost je nutno připomenout, že orgán, jemuž byla věc přikázána, 
je podle § 270 odst. 4 tr. ř. jednak vázán právním názorem, který ve věci 
Nejvyšší soud vyslovil, a jednak je povinen provést ty procesní úkony, jejichž 
provedení Nejvyšší soud nařídil. 

P o u č e n í : Proti tomuto rozsudku není opravný prostředek přípustný.

 V Brně dne 28. března 2001

Předsedkyně senátu:

JUDr. Danuše Novotná
