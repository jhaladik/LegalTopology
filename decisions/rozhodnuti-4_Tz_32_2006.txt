Soud: Nejvyšší soud

Spisová značka: 4 Tz 32/2006

Datum rozhodnutí: 29.03.2006

Typ rozhodnutí: Rozsudek




4 Tz 32/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 29. března 
2006 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněné R.  P., proti 
usnesení státního zástupce Krajského státního zastupitelství v Praze ze dne 14. 
11. 2005, sp. zn. 2 KZT 1032/2005, a podle § 268 odst. 2, § 269 odst. 2   a § 
270 odst. 1 tr. ř. rozhodl  t a k t o :

Pravomocným usnesením státního zástupce Krajského státního zastupitelství v 
Praze ze dne 14. 11. 2005, sp. zn. 2 KZT 1032/2005,  b y l  p o r u š e n  z á 
k o n  v ustanovení § 149 odst. 1 písm. b) tr. ř. v neprospěch obviněné R. P.

Napadené usnesení  s e  z r u š u j e . 

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Státnímu zástupci Krajského státního zastupitelství v Praze s e  p ř i k a z u 
j e , aby věc v potřebném rozsahu znovu projednal a rozhodl.

O d ů v o d n ě n í :

Usnesením státního zástupce Okresního státního zastupitelství pro Prahu - západ 
ze dne 19. 10. 2005, sp. zn. ZT 6/2005, bylo podle § 172 odst. 1 písm. b) tr. 
ř. zastaveno trestní stíhání proti obviněné R. P., bytem P., Z., pro trestný 
čin maření výkonu úředního rozhodnutí podle § 171 odst. 2 písm. a) tr. zák., 
jehož se měla dopustit tím, že v období od 13. 9. 2002 do 28. 6. 2004 v 
předchozím bydlišti v Ú. odstranila jako povinná v exekučním řízení movité věci 
zahrnuté do soupisu pořízeného vykonatelem (exekutorem) Exekutorského úřadu v 
Praze 3 dne 3. 9. 2003 v bydlišti obviněné na základě exekučního příkazu soudní 
exekutorky JUDr. I. Š.,  ze dne 3. 2. 2003 jednající z pověření Obvodního soudu 
pro Prahu 8,           č. j. Nt 6818/2002, k vymožení vykonatelného rozhodnutí 
o pohledávce ve výši 40.613,- Kč, neboť v daném případě nejde o trestný čin ani 
není důvod k postoupení věci.

Z podnětu stížnosti soudní exekutorky JUDr. I. Š. rozhodl státní zástupce 
Krajského státního zastupitelství v Praze usnesením ze dne 14. 11. 2005, sp. 
zn. 2 KZT 1032/2005, tak, že podle § 149 odst. 1 písm. b) tr. ř. napadené 
usnesení zrušil a státnímu zástupci Okresního státní zastupitelství pro Prahu – 
západ uložil, aby o věci znovu jednal a rozhodl.

Proti citovanému usnesení státního zástupce Krajského státního zastupitelství v 
Praze ze dne 14. 11. 2005, sp. zn. 2 KZT 1032/2005, podal ministr spravedlnosti 
České republiky podle § 266 odst. 1 tr. ř. stížnost pro porušení zákona ve 
prospěch obviněné R. P. Namítá v ní že zákon byl v neprospěch této obviněné 
porušen v ustanovení  § 149 odst. 1 písm. b) tr. ř. ve vztahu k ustanovením § 
142 odst. 1 tr. ř. a § 171 odst. 2 písm. a) tr. zák.

V písemném odůvodnění svého mimořádného opravného prostředku ministr 
spravedlnosti uvedl, že soudní exekutor v daném případě nemůže mít postavení 
poškozeného, který je oprávněn podat podle § 172 odst. 3 tr. ř. stížnost proti 
usnesení o zastavení trestního stíhání, neboť není tím, komu trestným činem 
maření výkonu úředního rozhodnutí vznikla újma předpokládaná v ustanovení § 43 
tr. ř. 

Stěžovatel dále poukázal na skutečnost, že usnesení státního zástupce Krajského 
státního zastupitelství v Praze ze dne 14. 11. 2005, sp. zn. 2 KZT 1032/2005, 
je založeno na nesprávném hmotněprávním posouzením jednání obviněné R. P. Podle 
názoru stěžovatele není další zaměstnanec exekutora oprávněn samostatně 
provádět soupis movitých věcí povinné, neboť ten je předmětem exekuční činnosti 
a ne pouze jednoduchým úkonem s exekuční činností souvisejícím. Důsledkem 
okolnosti, že exekutorka pověřila svého tzv. dalšího zaměstnance, aby 
samostatně provedl soupis a zajištění movitých věcí povinné R. P., je, že 
porušila zákon, přičemž tomuto úkonu nelze přiznat trestněprávní ochranu podle 
§ 171 odst. 2 písm. a) tr. zák.  

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným usnesením státního zástupce Krajského státního zastupitelství v Praze 
ze dne 14. 11. 2005, sp. zn. 2 KZT 1032/2005, byl porušen zákon v neprospěch 
obviněné R. P. v namítaném rozsahu, a aby podle § 269 odst. 2 tr. ř. napadené 
usnesení zrušil.

Nejvyšší soud České republiky (dále jen Nejvyšší soud) přezkoumal podle § 267 
odst. 3 tr. ř. zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, a shledal, že zákon byl 
porušen.

Z obsahu předloženého spisu, který byl pro rozhodování o podaném mimořádném 
prostředku relevantní, Nejvyšší soud zjistil, že usnesením Obvodního soudu pro 
Prahu 8 ze dne 18. 11. 2002, sp. zn. Nc 6818/2002, byla nařízena exekuce proti 
povinné R. P., podle vykonatelného rozhodnutí Českého telekomunikačního úřadu 
ze dne     15. 4. 2002, č. j. 083341/2002-631/Čeč/G, k vymožení pohledávky 
oprávněného ve výši 40.613,- Kč a nákladů exekuce, které budou určeny v příkazu 
k úhradě nákladů exekuce. Soud pověřil výkonem této exekuce JUDr. I. Š., 
soudního exekutora Exekutorského úřadu v Praze 3, se sídlem Malá Štěpánská 7, 
Praha 2. Tímto usnesením bylo dále stanoveno, že povinná nesmí po doručení 
tohoto usnesení nakládat se svým majetkem včetně nemovitostí a majetku 
patřícího do společného jmění manželů, s výjimkou běžné obchodní činnosti, 
uspokojování základních životních potřeb a udržování a správy majetku. Právní 
úkon, kterým povinná poruší tuto povinnost, je neplatný.

Proti citovanému usnesení podala povinná R.  P. odvolání, o němž rozhodoval 
Městský soud v Praze, a usnesením ze dne 8. 4. 2003, sp. zn. 35 Co 99/2003,   
usnesení soudu prvního stupně potvrdil.

Dne 3. 2. 2003 vydala soudní exekutorka JUDr. I. Š. exekuční příkaz k provedení 
exekuce prodejem movitých věcí povinné R. P.

Dne 19. 10. 2005, vydal státní zástupce Okresního státního zastupitelství pro 
Prahu –západ usnesení pod sp. zn. ZT 96/2005, jímž  podle § 172 odst. 1 písm. 
b) tr. ř. zastavil trestní stíhání proti obviněné R. P., pro trestný čin maření 
výkonu úředního rozhodnutí podle § 171 odst. 1 písm. a) tr. zák. Z odůvodnění 
tohoto rozhodnutí vyplývá, že státní zástupce považoval postup při exekuci v 
tomto případě bez zákonné opory, neboť soupis věcí byl pořízen v hrubém rozporu 
se zákonem, když byla také závažným způsobem porušena domovní svoboda obviněné 
pohrůžkou přinucení násilím na věci a následného použití fyzické síly a 
přivoláním hlídky Policie ČR. Oprávnění k úkonům, které jsou nepominutelnou 
součástí exekuce, vyžadují k řádnému provedení jistou míru odborné  a morální 
kvalifikovanosti. Pokud soupis movitých věcí uskutečnil další zaměstnanec poté, 
co byla protiprávně narušena domovní svoboda, pak jde o úkon právně 
neudržitelný a jeho nerespektování nemůže být nikterak sankciováno. 

Podle ustanovení § 171 odst. 2 písm. a) tr. ř. kdo zmaří nebo podstatně ztíží 
výkon rozhodnutí soudu nebo jiného státního orgánu tím, že zničí, poškodí, 
učiní neupotřebitelnou, zatají, zcizí nebo odstraní věc, které se takové 
rozhodnutí týká, bude potrestán odnětím svobody až na pět let nebo peněžitým 
trestem.

Objektem tohoto trestného činu je zájem na řádném výkonu rozhodnutí státních 
orgánů. Mařením nebo podstatným ztížením výkonu rozhodnutí se rozumí, že 
rozhodnutí, které má být vykonáno, v důsledku jednání pachatele vykonáno není a 
vykonat ho nelze nebo je vykonáno za podstatně ztížených podmínek.

V posuzované trestní věci bylo maření výkonu úředního rozhodnutí podle § 
171      odst. 2 písm. a) tr. zák. spatřováno v jednání obviněné, jehož se měla 
dopustit tím, že v období od 13. 9. 2002 do 28. 6. 2004 odstranila jako povinná 
v exekučním řízení movité věci zahrnuté do soupisu pořízeného vykonavatelem 
Exekutorského úřadu pro Prahu 3 ze dne 3. 9. 2003 v bydlišti obviněné. 

Podle ustanovení § 1 odst. 1 zák. č. 120/2001 Sb., zákona o soudních 
exekutorech a exekuční činnosti  a změně dalších zákonů (dále jen exekuční řád) 
soudní exekutor (dále jen exekutor) je fyzická osoba splňující předpoklady 
podle tohoto zákona, kterou stát pověřil exekutorským úřadem.

Podle ustanovení § 1 odst. 2 exekučního řádu v rámci pověření exekutorským 
úřadem exekutor provádí nucený výkon exekučních titulů (dále jen \"exekuční 
činnost\") a další činnost podle tohoto zákona.

Podle ustanovení § 27 odst. 1 exekučního řádu může exekutor zaměstnávat v 
pracovním poměru další zaměstnance. Podle ustanovení § 27 odst. 2 exekučního 
řádu může exekutor pověřit tyto zaměstnance vykonáním jednoduchých úkonů, které 
souvisí s exekuční činností nebo další činností.

Z exekučního řádu jednoznačně vyplývá, kteří zaměstnanci exekutora mohou 
vykonávat úkony, které jsou předmětem exekutorské činnosti. Podle ustanovení § 
21 odst. 1 exekučního řádu může exekutor exekutorského koncipienta písemně 
zmocnit k vykonání jednotlivých úkonů, které jsou předmětem exekuční činnosti 
nebo další činnosti. Podle  odst. 2 tohoto ustanovení zákona však exekutor 
nemůže zmocnit koncipienta k vydání exekučního příkazu. Koncipient nemůže 
vykonat dražbu ani exekuci k uspokojení nepeněžitého plnění. Podle ustanovení § 
25 exekučního řádu může exekutor kandidáta písemně zmocnit k provedení 
jednotlivých úkonů, které jsou předmětem exekuční nebo další činnosti. Exekutor 
však nemůže zmocnit kandidáta k vydání exekučního příkazu, jestliže exekutor 
neuzavřel smlouvu o pojištění odpovědnosti za škodu způsobenou tímto kandidátem 
v souvislosti s exekuční činností podle tohoto zákona.

Na tzv. dalšího zaměstnance exekutora nejsou kladeny nároky jako na 
exekutorského koncipienta nebo exekutorského kandidáta (§ 20, § 24 
exekutorského řádu), zákon jim výslovně nepřiznává možnost výkonu exekutorské 
činnosti, a je tak zřejmé, že jim toto oprávnění nepřísluší. 

Jak vyplývá z obsahu spisu dne 11. 2. 2003 doručil obviněné p. Z. usnesení 
Obvodního soudu pro Prahu 8 dne 18. 11. 2002, sp. zn.  Nc 6818/2002, o nařízení 
exekuce a pověření soudního exekutora s návrhem na jeho vydání a exekuční 
příkaz k provedení exekuce prodejem movitých věcí. Tento zaměstnanec exekutorky 
dále sepsal věci povinné. Další protokol o soupisu movitých věcí povinné sepsal 
dne 3. 9. 2003 v bydlišti povinné p. B. 

Ze sdělení tajemníka Exekutorské komory ČR ze dne 11. 5. 2005 (č. l. 92) 
týkajícího se pracovního zařazení osob V. B., P. H., M. M. a F. Z. vyplývá, že 
tito zaměstnanci exekutorky byly v předmětné době zaměstnáni jako vykonavatelé 
Exekutorského úřadu.  Jednalo se tedy o tzv. další zaměstnance exekutora.

Nejvyšší soud se v tomto případě ztotožnil s právním názorem státního zástupce, 
uvedeným v usnesení ze dne 19. 10. 2005 sp. zn. ZT 6/2005, že k úkonům, které 
jsou předmětem exekutorské činnosti a k jejichž provedení je potřeba určitá 
míra odborné  a morální kvalifikovanosti, a to vzhledem ke skutečnosti, že s 
těmito úkony je spojen zásah do občanských práv a svobod, je oprávněna pouze 
osoba, která splňuje kritéria, jež jsou specifikována v zákoně. Oprávnění k 
takovýmto vážným zásahům je pro případ excesu vyváženo též ochranou nebo naopak 
odpovědností veřejného činitele, která je nepřenosná (srov. také rozhodnutí 
Nejvyššího soudu České republiky ze dne 23. 6. 2004, sp. zn. 5 Tdo 478/2001).

Z argumentace výše uvedené tak vyplývá, že vzhledem k ustanovení § 27 odst. 2 
exekučního řádu, tzv. další zaměstnanec exekutorky nebyl oprávněn provádět 
soupis movitých věcí povinné, neboť se nejedná o jednoduchý úkon s exekuční 
činností související, tímto úkonem tedy nemůže být exekutorem pověřen. Trestně 
právní ochranu podle § 171 odst. 2 písm. a) tr. zák. provedenému úkonu nelze 
přiznat, když  tzv. další zaměstnanci exekutora jednali v rozporu se zákonem a 
nejednalo se proto o výkon úředního rozhodnutí v souladu se zákonem. 

Pokud jde o druhý právní problém, který ministr spravedlnosti ve stížnosti pro 
porušení zákona uvedl, a to zda exekutorka byla či nebyla osobou oprávněnou k 
podání stížnosti podle § 172 odst. 3 tr. ř. považuje Nejvyšší soud za potřebné 
uvést následující:

Podle ustanovení § 172 odst. 3 tr. ř. proti usnesení podle odstavců 1 a 2  
(zastavení trestního stíhání) může obviněný, a je-li znám, též poškozený, podat 
stížnost, jež má odkladný účinek.

Poškozeným se podle trestního řádu rozumí ten, komu pachatel trestného činu 
ublížil na zdraví, způsobil mu majetkovou, morální nebo jinou škodu (§ 43 odst. 
1 tr ř.).   

Vzhledem k dikci citovaného ustanovení § 172 odst. 3 tr. ř. je zřejmé, že 
soudní exekutorka, ač se tak sama neoznačila, se považovala za poškozenou, 
pokud podala stížnost proti usnesení o zastavení trestního stíhání obviněné, a 
takovéto procesní postavení jí zřejmě přisoudil i státní zástupce, pokud na 
podkladě jí podané stížnosti ve věci rozhodoval.

Soudní exekutor je osobou, která sice sama není přímo pracovníkem státního 
mocenského aparátu (a exekutorský úřad také není jeho součástí), stát však na 
něj za zákonem stanovených podmínek přenesl své určité mocenské funkce, a to ve 
smyslu výkonu rozhodnutí, přičemž samotným výkonem rozhodnutí na základě již 
existujícího exekučního titulu musí být exekutor vždy pověřen soudem. Soudní 
exekutorka proto neměla v tomto řízení postavení poškozeného a právo stížnosti 
jí nenáleželo. Soudní exekutor není tím, komu trestným činem maření výkonu 
úředního rozhodnutí vznikla újma předpokládaná v ustanovení § 43 tr. ř., stejně 
jako jím není soud či dokonce soudce, který rozhodnutí vydal nebo výkon 
rozhodnutí nařídil.

Ve stížnostním řízení tak byl na místě procesní postup podle § 148 odst. 1 
písm. b)tr. ř. a stížnost soudní exekutorky měla být zamítnuta jako stížnost, 
jež byla podána neoprávněnou osobou.

Vzhledem k tomu, že žádný zákonem oprávněný subjekt v zákonné lhůtě jinak 
stížnost pro usnesení o zastavení trestního stíhání obviněné P. nepodal, nabylo 
toto usnesení právní moci a státní zástupce Krajského státního zastupitelství v 
Praze nebyl oprávněn podle § 147 odst. 1 tr. ř. výrok usnesení přezkoumávat a 
podle § 149 odst. 1 písm. b) tr. ř. jej rušit.

Pokud měl státní zástupce Krajského státního zastupitelství v Praze pochybnost 
o věcné správnosti rozhodnutí, měl věc předložit Nejvyššímu státnímu 
zastupitelství v Brně s návrhem na aplikaci kasačního oprávnění nejvyššího 
státního zástupce podle § 174a tr. ř. 

Vzhledem k výše uvedeným skutečnostem proto Nejvyšší soud vyslovil podle 
ustanovení  § 268 odst. 2 tr. ř., že napadeným usnesením státního zástupce 
Krajského státního zastupitelství v Praze ze dne 14. 11. 2005, sp. zn. 2 KZT 
1032/2005, byl porušen zákon v ustanovení § 149 odst. 1 písm. b) tr. ř. v 
neprospěch obviněné R. P. Nejvyšší soud poté podle § 269 odst. 2 tr. ř. 
napadené usnesení zrušil v celém rozsahu, včetně všech dalších rozhodnutí na 
zrušené usnesení obsahově navazujících, pokud vzhledem ke změně, k níž došlo 
zrušením, pozbyla podkladu. Poté přikázal státnímu zástupci Krajského státního 
zastupitelství v Praze, aby znovu rozhodl o podané stížnosti exekutorky JUDr. 
I. Š., která ji podala jako osoba, které takovéto právo nepřísluší (§ 148 odst. 
1 písm. b)  tr. ř.).

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud, a je povinen provést procesní úkony, jejichž provedení 
Nejvyšší soud nařídil  (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 29. března 2006 

                                                                                
     Předsedkyně senátu:

                                                                                
     JUDr. Danuše   N o v o t n á   

	

	
