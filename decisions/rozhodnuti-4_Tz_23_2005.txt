Soud: Nejvyšší soud

Spisová značka: 4 Tz 23/2005

Datum rozhodnutí: 22.03.2005

Typ rozhodnutí: Rozsudek




4 Tz 23/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             22. března 2005 v senátě složeném z předsedy JUDr. J. P. a 
soudců JUDr. F. H. a JUDr. D. N. stížnost pro porušení zákona, kterou podal 
ministr spravedlnosti České republiky ve prospěch obviněného V.  K., proti 
pravomocnému usnesení Okresního soudu  v Rakovníku ze dne 2. 12. 2004, sp. zn. 
8 Nt  463/2004, a podle § 268  odst. 2 a § 269 odst. 2 tr. ř. rozhodl  t a k t 
o :

Pravomocným usnesením Okresního soudu v Rakovníku ze dne 2. 12. 2004, sp. 
zn.        8 Nt  463/2004,  b y l   p o r u š e n   z á k o n  v ustanovení § 
320 odst. 3 tr. ř. v neprospěch obviněného V. K.

Napadené usnesení  s e  z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Odůvodnění:

Obviněný V. K. byl postupně odsouzen trestním příkazem Obvodního soudu pro 
Prahu 2 ze dne 28. 1. 2003, sp. zn. 6 T 1/2003, trestním příkazem Okresního 
soudu v Českém Krumlově ze dne 21. 3. 2003, sp. zn. 10 T 188/2002 a rozsudkem 
Okresního soudu v Teplicích ze dne 21. 5. 2004, sp. zn. 5 T 29/2004, k trestům 
odnětí svobody, přičemž bylo rozhodnuto o jejich výkonu do věznice s dozorem. V 
trestní věci Obvodního soudu pro Prahu 2 bylo dne 12.10.2004 konáno veřejné 
zasedání, v němž bylo soudem rozhodnuto, že obviněný V. K. vykoná trest odnětí 
svobody v trvání 8  měsíců, který byl původně podmíněně odložen na zkušební 
dobu v trvání 30 měsíců. Pro výkon trestu byl obviněný podle § 39a odst. 2 
písm. b) tr. zák. zařazen do věznice s dozorem. V písemném vyhotovení usnesení 
Obvodního soudu pro Prahu 2 ze dne 12.10.2004, sp. zn. 6 T 1/2003, však došlo 
ke zřejmé nesprávnosti a v rozporu s protokolem o veřejném zasedání je zde 
uvedeno, že obviněný  se pro výkon trestu zařazuje do věznice s ostrahou. 
Usnesení nabylo právní moci dne 16.10.2004 a bylo zasláno do příslušné věznice 
i s nařízením výkonu trestu. Proti výše citovanému usnesení Obvodního soudu pro 
Prahu 2 podal obviněný V. K. stížnost, která byla podána na poště dne 
25.10.2004. Městský soud v Praze usnesením ze dne 10. 11. 2004, sp. zn. 61 To 
434/2004, výše uvedenou stížnost podle § 148 odst. 1 písm. b) tr. ř. zamítl 
jako opožděně podanou. Dne 11.11.2004 Městský soud v Praze nařídil Obvodnímu 
soudu pro Prahu 2 opravu vyhotovení usnesení Obvodního soudu pro Prahu 2 ze dne 
12. 10. 2004, sp. zn. 6 T 1/2003, a to tak, aby vyhotovení usnesení bylo ve 
shodě s obsahem usnesení, jak bylo vyhlášeno (ve veřejném zasedání 12.10.2004). 
Na základě výše uvedeného pokynu Městského soudu v Praze bylo Obvodním soudem 
pro Prahu 2 vydáno dne 19.11.2004 opravné usnesení, kterým byla napravena 
vzniklá nesprávnost. Toto usnesení nabylo právní moci dne 30.11.2004.

Usnesením ze dne 2. 12. 2004, sp. zn. 8 Nt  463/2004, rozhodl Okresní soud v 
Rakovníku tak, že podle § 320 odst. 3 tr. ř. obviněný V. K. vykoná postupně 
uložené tresty z trestního příkazu Obvodního soudu pro Prahu 2 ze dne 28. 1. 
2003, sp. zn.  6 T 1/2003 (ve spojení s usnesením ze dne 12.10.2004),   z 
trestního příkazu Okresního soudu v Českém Krumlově ze dne 21. 3. 2003, sp. zn. 
10 T 188/2002 (ve spojení s usnesením ze dne 10.11.2004) a dále z rozsudku 
Okresního soudu v Teplicích ze dne 21. 5. 2004, sp. zn. 5 T 29/2004, ve věznici 
s ostrahou. V odůvodnění usnesení Okresní soud v Rakovníku uvedl, že obviněný 
V. K. vykonává tři nepodmíněné tresty odnětí svobody ze shora citovaných 
rozhodnutí, přičemž nepodmíněný trest z rozsudku Okresního soudu v Teplicích 
pod sp. zn. 5 T 29/2004 a z trestního příkazu Okresního soudu v Českém Krumlově 
pod sp. zn. 10 T 188/2002 má vykonat ve věznici s dozorem, zatímco nepodmíněný 
trest z trestního příkazu Obvodního soudu pro Prahu 2 pod sp. zn. 6 T 1/2003 ve 
věznici s ostrahou. Soud dospěl k závěru, že k dosažení účelu trestu u 
odsouzeného V. K. bude třeba tohoto zařadit do věznice s ostrahou, neboť jak 
vyplývá ze shora citovaných rozhodnutí, opisu rejstříku trestů a negativního 
hodnocení ze strany věznice Oráčov, je odsouzený již osobou poměrně kriminálně 
narušenou se sklony k páchání zejména trestné činnosti majetkového charakteru, 
a proto rozhodl, jak je uvedeno výše. Protože proti tomuto usnesení není 
stížnost přípustná, nabylo právní moci dne 2.12.2004.

Proti pravomocnému usnesení Okresního soudu v Rakovníku ze dne 2. 12. 2004, sp. 
zn. 8 Nt  463/2004, podal ministr spravedlnosti České republiky stížnost pro 
porušení zákona ve prospěch obviněného V. K. Vytkl v ní, že zákon byl porušen v 
ustanovení § 320 odst. 3 tr. ř.

V odůvodnění stížnosti pro porušení zákona ministr spravedlnosti namítl, že i 
když se samosoudce Okresního soudu v Rakovníku dozvěděl o opravném usnesení 
Obvodního soudu pro Prahu 2 až po právní moci svého rozhodnutí o společném 
výkonu trestů, pochybil, když se při rozhodování spokojil toliko s kopií 
usnesení Obvodního soudu pro Prahu 2, sp. zn. 6 T 1/2003 a nevyžádal si 
kompletní spisový materiál, neboť takto by zjistil, že pro rozhodnutí o 
společném výkonu trestů nejsou dány podmínky.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Rakovníku ze dne 2. 12. 2004, sp. zn. 8 Nt  463/2004, byl porušen zákon v 
neprospěch obviněného V. K. ve vytýkaném směru, aby podle § 269 odst. 2 tr. ř. 
napadené usnesení zrušil a dále postupoval podle § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a dospěl k závěru, že zákon porušen byl.

Podle ustanovení § 320 odst. 3 tr. ř. platí, že pokud je u trestů odnětí 
svobody postupně uložených stanoven různý způsob výkonu trestu, určí společný 
způsob výkonu postupně uložených trestů soud, v jehož obvodu se trest odnětí 
svobody vykonává. Postupně uloženými  tresty odnětí svobody zákon rozumí stav, 
kdy odsouzený má na základě pravomocného rozhodnutí soudu vykonat trest odnětí 
svobody a přitom předchozí uložený trest odnětí svobody nebyl zcela vykonán. Je 
nerozhodné, zda takový trest byl již v odsuzujícím rozhodnutí označen jako 
nepodmíněný trest odnětí svobody nebo zda jeho výkon byl nařízen později (srov. 
§ 330 odst. 1 tr. ř., § 344 odst. 2 tr. ř.), podstatná není ani skutečnost, zda 
v době, kdy nabylo právní moci další rozhodnutí, kterým byl uložen nepodmíněný 
trest odnětí svobody, byl odsouzený ve výkonu jiného trestu odnětí svobody nebo 
se nacházel na svobodě.

Okresní soud v Rakovníku vycházel při vydání napadeného rozhodnutí z aktuální 
situace, která odůvodňovala postup okresního soudu, jelikož výše uvedenými 
rozhodnutími byl stanoven odlišný způsob výkonu postupně uložených trestů. 
Zatímco Okresní soud v Teplicích a Okresní soud v Českém Krumlově zařadily 
obviněného V. K. pro výkon trestu odnětí svobody do věznice s dozorem, Obvodní 
soud pro Prahu 2 jej svým usnesením ze dne 12.10.2004 zařadil do věznice s 
ostrahou. Samosoudce Okresního soudu v Rakovníku však  pochybil, když 
rozhodoval pouze na základě kopie usnesení Obvodního soudu pro Prahu 2, sp. zn. 
6 T 1/2003 a nevyžádal si kompletní spisový materiál, neboť právě z něj by 
zjistil, že Obvodním soudem pro Prahu 2 bylo vydáno dne 19.11.2004 opravné 
usnesení týkající se způsobu výkonu trestu a  že tedy pro rozhodnutí o 
společném výkonu trestů nejsou dány podmínky. Nejvyšší soud se plně ztotožnil s 
námitkou ministra spravedlnosti, že za této situace se rozhodnutí Okresního 
soudu v Rakovníku stalo nejen nezákonným, ale řešení, které hledalo, ztratilo 
opodstatnění. Jak rozhodnutí Obvodního soudu pro Prahu 2, tak i rozhodnutí 
Okresního soudu v Českém Krumlově a dále i rozhodnutí Okresního soudu v 
Teplicích totiž stanoví stejný způsob výkonu trestu odnětí svobody.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným usnesením Okresního soudu v Rakovníku ze dne 2. 12. 
2004, sp. zn. 8 Nt  463/2004, byl porušen zákon v ustanovení § 320 odst. 3 tr. 
ř. v neprospěch obviněného V. K. Plné nápravy citovaným rozhodnutím vzniklého 
protiprávního stavu pak Nejvyšší soud dosáhl procesním postupem podle § 269 
odst. 2 tr. ř., kdy zrušil jak stížností napadené pravomocné usnesení, tak 
všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Poučení: Proti tomuto rozhodnutí není opravný prostředek přípustný.

V Brně dne 22. března 2005

Předseda senátu:

JUDr. J. P.

	

	
