Soud: Nejvyšší soud

Spisová značka: 3 Tz 92/2011

Datum rozhodnutí: 02.11.2011

Typ rozhodnutí: ROZSUDEK


Heslo: Obnova řízení

Dotčené předpisy: § 277 tr. ř., § 283 písm. b) tr. ř.

Kategorie rozhodnutí: B




3 Tz 92/2011-12
ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 2. 
listopadu 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky v neprospěch obviněného J. R., 
proti pravomocnému usnesení Okresního soudu v Mostě ze dne 29. 4. 2011, sp. zn. 
6 T 12/2005, a podle § 268 odst. 2 tr. ř. rozhodl  takto:

Pravomocným usnesením Okresního soudu v Mostě ze dne 29. 4. 2011, sp. zn. 6 T 
12/2005,  byl porušen zákon  v ustanovení § 278 odst. 1 tr. ř. ve prospěch 
obviněného J. R.

Odůvodnění:

Rozsudkem Okresního soudu v Mostě ze dne 13. 9. 2007, sp. zn. 6 T 12/2005, byl 
obviněný J. R. odsouzen za trestný čin výtržnictví dle § 202 odst. 1 zákona č. 
140/1961 Sb., účinného do 31. 12. 2009 (dále jen „tr. zák.“), k trestu odnětí 
svobody v trvání 8 měsíců, s podmíněným odkladem na zkušební dobu 2 roků. K 
odvolání obviněného rozhodl Krajský soud v Ústí nad Labem usnesením ze dne 7. 
9. 2010, sp. zn. 7 To 380/2010, tak, že podle § 256 tr. ř. odvolání jako 
nedůvodné zamítl.

Usnesením Okresního soudu v Mostě ze dne 24. 6. 2010, sp. zn. 6 T 12/2005, bylo 
podle § 83 odst. 1 tr. zákoníku rozhodnuto tak, že obviněný J. R. vykoná trest 
odnětí svobody v trvání 8 měsíců, který mu byl uložen rozsudkem Okresního soudu 
v Mostě ze dne 13. 9. 2007, sp. zn. 6 T 12/2005, a to ve věznici s dozorem. 
Usnesením Krajského soudu v Ústí nad Labem ze dne 7. 9. 2010, sp. zn. 7 To 
380/2010, byla stížnost obviněného J. R. podle § 148 odst. 1 písm. c) tr. ř. 
jako nedůvodná zamítnuta.

Následně rozhodl Okresní soud v Mostě (k návrhu obviněného) usnesením ze dne 
29. 4. 2011, sp. zn. 6 T 12/2005, tak, že podle § 284 tr. ř. vyhovuje návrhu 
odsouzeného J. R. a zcela ruší usnesení Okresního soudu v Mostě ze dne 24. 6. 
2010, sp. zn. 6 T 12/2005, ve spojení s usnesením Krajského soudu v Ústí nad 
Labem ze dne 7. 9. 2010, sp. zn. 7 To 380/2010. Usnesení nabylo právní moci dne 
24. 5. 2011.

Ministr spravedlnosti podal podle § 266 odst. 1 tr. ř. v neprospěch obviněného 
J. R. stížnost pro porušení zákona, a to proti pravomocnému usnesení Okresního 
soudu v Mostě ze dne 29. 4. 2011, sp. zn. 6 T 12/2005.

Stěžovatel je toho názoru, že citovaným usnesením, byl porušen zákon v 
ustanoveních § 2 odst. 5, odst. 6, § 134 odst. 2 a § 277 tr. ř. ve prospěch 
obviněného J. R.

Ve stížnosti uvedl, že Okresní soud v Mostě odůvodnil své rozhodnutí o nařízení 
výkonu uloženého trestu odnětí svobody tím, že obviněný spáchal ve zkušební 
době další trestnou činnost, pro kterou byl odsouzen rozsudkem Okresního soudu 
v Mostě ze dne 28. 5. 2009, sp. zn. 1 T 3/2009, ve spojení s usnesením 
Krajského soudu v Ústí nad Labem ze dne 18. 1. 2010, sp. zn. 4 To 665/2009.

Dle názoru ministra spravedlnosti okresní soud zcela opomenul zkoumání podmínek 
pro povolení obnovy řízení ve smyslu § 277 a násl. tr. ř., kdy zákon 
nepřipouští obnovu řízení proti rozhodnutí o tom, že odsouzený vykoná podmíněně 
odložený trest, ani proti kterémukoli jinému rozhodnutí ve vykonávacím řízení. 
Okruh rozhodnutí, ohledně nichž je obnova přípustná, nelze svévolně rozšiřovat, 
a už vůbec ne bez řádného odůvodnění takového postupu. Podle ustáleného názoru 
právní teorie i praxe je institut obnovy řízení určen k nápravě vad jen těch 
rozhodnutí, která jsou taxativně v zákoně uvedena. Návrh přesto podaný je tedy 
nutno zamítnout podle § 283 písm. b) tr. ř. Koncepce obnovy řízení počítá s 
dvojím řízením: obnovovacím (judicium rescindens) a obnoveným (judicium 
rescissorium). V daném případě nebylo vlastně co obnovovat; jinými slovy, není 
možné bez dalšího vyhovět návrhu obviněného a zrušit napadené rozhodnutí, aniž 
by řízení pokračovalo, resp. aniž by bylo třeba ve věci učinit další rozhodnutí.

Případné použití analogie zákona ve prospěch obviněného není v tomto případě 
namístě, neboť znění zákona je jednoznačné a standardními metodami výkladu lze 
bez větších obtíží dospět k závěru, že právní norma implicitně vylučuje 
povolení obnovy řízení v jiných případech, resp. ve vztahu k jiným typům 
rozhodnutí, než která jsou v zákoně výslovně uvedena. Nejde zde o 
demonstrativní (otevřený) výčet rozhodnutí, nýbrž o výčet uzavřený, jehož 
rozsah je pro soud závazný. Z tohoto úhlu pohledu nese citované rozhodnutí 
znaky soudní libovůle a nemůže obstát.

Dále uvedl, že z lakonického odůvodnění předmětného rozhodnutí se podává, že 
rozsudek, kvůli kterému byl trest "přeměněn", byl "rozsudkem (správně 
usnesením) Nejvyššího soudu ČR ze dne 31. 8. 2010, sp. zn. 3 Tdo 1010/2010, 
zrušen a věc byla přikázána k novému projednání Krajskému soudu v Ústí nad 
Labem“, přičemž do dnešního dne nebylo ve věci rozhodnuto. Okresní soud proto 
uzavřel, že pokud by mu tato skutečnost byla známa, "nemohlo by dojít k přeměně 
uvedeného trestu", a proto bylo návrhu obviněného vyhověno.

Závěry Okresního soudu v Mostě neodpovídají skutečnému stavu věci v době 
rozhodování. Nejvyšší soud sice skutečně rozhodl shora popsaným způsobem, avšak 
Krajskému soudu v Ústí nad Labem vytkl toliko určitou procesní vadu, která je v 
odůvodnění usnesení Nejvyššího soudu blíže rozvedena. Krajský soud v Ústí nad 
Labem již o odvolání obviněného J. R. proti rozsudku Okresního soudu v Mostě ze 
dne 28. 5. 2009, sp. zn. 1 T 3/2009, znovu rozhodl, když usnesením ze dne 24. 
1. 2011, sp. zn. 4 To 665/2009, toto odvolání jako nedůvodné podle § 256 tr. ř. 
zamítl. Bylo tak potvrzeno, že se odsouzený dne 3. 8. 2008 skutečně dopustil 
úmyslné trestné činnosti a oprávněně bylo konstatováno, že se v průběhu 
zkušební doby podmíněného odsouzení neosvědčil. Okresní soud si tedy ani 
nezjistil všechny potřebné a zejména aktuální informace, z nichž by existence 
nového konečného rozhodnutí vyplývala, a tudíž nemohl návrh obviněného 
kvalifikovaně posoudit.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. vyslovil, že usnesením Okresního soudu 
v v Mostě ze dne 29. 4. 2011, sp. zn. 6 T 12/2005, byl ve prospěch J. R. 
porušen zákon v ustanoveních § 2 odst. 5, 6, § 134 odst. 2 a § 277 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen, a to ve směru vytýkaném 
ministrem spravedlnosti.

Podle § 277 tr. ř., skončilo-li trestní stíhání vedené proti určité osobě 
pravomocným rozsudkem, pravomocným trestním příkazem, pravomocným usnesením o 
zastavení trestního stíhání, pravomocným usnesením o podmíněném zastavení 
trestního stíhání, pravomocným usnesením o schválení narovnání nebo pravomocným 
usnesením o postoupení věci jinému orgánu, lze v trestním stíhání téže osoby 
pro týž skutek pokračovat, pokud nebylo takové rozhodnutí zrušeno v jiném 
předepsaném řízení, jen byla-li povolena obnova trestního řízení. Před 
povolením obnovy lze k zajištění důkazního materiálu a k zajištění osoby 
obviněného provádět vyšetřovací úkony jen v mezích ustanovení této hlavy.

Podle § 278 odst. 1 tr. ř. obnova řízení, které skončilo pravomocným rozsudkem 
nebo trestním příkazem, se povolí, vyjdou-li najevo skutečnosti nebo důkazy 
soudu dříve neznámé, které by mohly samy o sobě nebo ve spojení se skutečnostmi 
a důkazy známými už dříve odůvodnit jiné rozhodnutí o vině nebo o přiznaném 
nároku poškozeného na náhradu škody nebo nemajetkové újmy v penězích nebo na 
vydání bezdůvodného obohacení, anebo vzhledem k nimž by původně uložený trest 
byl ve zřejmém nepoměru k povaze a závažnosti trestného činu nebo k poměrům 
pachatele nebo uložený druh trestu by byl ve zřejmém rozporu s účelem trestu. 
Obnova řízení, které skončilo pravomocným rozsudkem, jímž bylo rozhodnuto o 
podmíněném upuštění od potrestání s dohledem, se povolí, a to i dříve, než 
nastaly skutečnosti uvedené v § 48 odst. 6 a 7 trestního zákoníku, také tehdy, 
vyjdou-li najevo skutečnosti nebo důkazy soudu dříve neznámé, které by mohly 
samy o sobě nebo ve spojení se skutečnostmi a důkazy známými už dříve odůvodnit 
rozhodnutí o trestu.

Podle odst. 2 obnova řízení, které skončilo pravomocným usnesením soudu o 
zastavení trestního stíhání, včetně schválení narovnání, o postoupení věci 
jinému orgánu nebo o podmíněném zastavení trestního stíhání, a to i v případě, 
jestliže ještě nenastaly skutečnosti uvedené v § 308 odst. 3, se povolí, 
vyjdou-li najevo skutečnosti nebo důkazy soudu dříve neznámé, které by mohly 
samy o sobě nebo ve spojení se skutečnostmi a důkazy známými už dříve vést k 
závěru, že důvody k takovému rozhodnutí tu nebyly a že je namístě v řízení 
pokračovat.

Podle odst. 3 obnova řízení, které skončilo pravomocným usnesením státního 
zástupce o zastavení trestního stíhání, včetně schválení narovnání, o 
postoupení věci jinému orgánu nebo o podmíněném zastavení trestního stíhání, a 
to i v případě, jestliže ještě nenastaly skutečnosti uvedené v § 308 odst. 3 
tr. ř., se povolí, vyjdou-li najevo skutečnosti nebo důkazy státnímu zástupci 
dříve neznámé, které by mohly samy o sobě nebo ve spojení se skutečnostmi a 
důkazy známými už dříve vést k závěru, že důvody k takovému rozhodnutí tu 
nebyly a že je na místě podat proti obviněnému obžalobu.

Podle odst. 4 obnova řízení, které skončilo některým ze způsobů uvedených v 
předchozích odstavcích, se povolí též tehdy, bude-li pravomocným rozsudkem 
zjištěno, že policejní orgán, státní zástupce nebo soudce v původním řízení 
porušil svoje povinnosti jednáním zakládajícím trestný čin.

Pokud okresní soud rozhodl napadeným usnesením, sp. zn. 6 T 12/2005, o povolení 
obnovy řízení nerespektoval citovaná zákonná ustanovení, zejména ustanovení § 
278 tr. ř.

Ze spisového materiálu vyplývá, že obviněnému J. R. byl uložen rozsudkem 
Okresního soudu v Mostě ze dne 13. 9. 2007, sp. zn. 6 T 12/2005, ve spojení s 
usnesením Krajského soudu v Ústí nad Labem ze dne 7. 9. 2010, sp. zn. 7 To 
380/2010, trest odnětí svobody s podmíněným odkladem. 

Usnesením Okresního soudu v Mostě ze dne 24. 6. 2010, sp. zn. 6 T 12/2005, bylo 
podle § 83 odst. 1 tr. zákoníku rozhodnuto tak, že obviněný J. R. vykoná trest 
odnětí svobody v trvání 8 měsíců, který mu byl uložen mu rozsudkem Okresního 
soudu v Mostě ze dne 13. 9. 2007, sp. zn. 6 T 12/2005, a to ve věznici s 
dozorem. V odůvodnění svého rozhodnutí okresní soud uvedl, že důvodem nařízení 
výkonu trestu bylo zjištění, že obviněný J. R. byl odsouzen rozsudkem Okresního 
soudu v Mostě ze dne 28. 5. 2009, sp. zn. 1 T 3/2009, ve spojení s usnesením 
Krajského soudu v Ústí nad Labem ze dne 18. 1. 2010, sp. zn. 4 To 665/2009, za 
trestné činy ublížení na zdraví podle § 221 odst. 1 tr. zák. a výtržnictví 
podle § 202 odst. 1 tr. zák., k úhrnnému trestu odnětí svobody v trvání osmi 
měsíců, pro jehož výkon byl zařazen do věznice s dozorem.

Proti usnesení o nařízení výkonu trestu si obviněný J. R. podal stížnost a 
Krajský soud v Ústí nad Labem usnesením ze dne 7. 9. 2010, sp. zn. 7 To 
380/2010, rozhodl tak, že podanou stížnost podle § 148 odst. 1 písm. c) tr. ř. 
jako nedůvodnou zamítl.

Následně podal obviněný J. R. návrh na obnovu řízení s tím, že trestní řízení 
ve věci Okresního soudu v Mostě, sp. zn. 1 T 3/2009, nebylo dosud pravomocně 
ukončeno neboť unesením Nejvyššího soudu ze dne 31. 10. 2010, sp. zn. 3 Tdo 
1010/2010, bylo usnesení Krajského soudu v Ústí nad Labem ze dne 18. 1. 2010, 
sp. zn. 4 To 665/2009, zrušeno a Krajskému soudu v Ústí nad Labem přikázáno, 
aby věc v potřebném rozsahu znovu projednal a rozhodl.

Okresní soud v Mostě k žádosti obviněného rozhodl usnesením ze dne 29. 4. 2011, 
sp. zn. 6 T 12/2005, tak, že podle § 284 tr. ř. vyhovuje návrhu odsouzeného a 
zcela ruší usnesení Okresního soudu v Mostě ze dne 24. 6. 2010, č.j. 6 T 
12/2005-130, ve spojení s usnesením Krajského soudu v Ústí nad Labem ze dne 7. 
9. 2010, č. j. 7 To 380/2010-136. V odůvodnění svého rozhodnutí okresní soud 
mimo jiné uvedl, že zjistil, že rozsudek, kvůli kterému byl trest přeměněn, byl 
rozsudkem Nejvyššího soudu ČR dne 31. 8. 2010 zrušen a věc byla přikázána k 
projednání Krajskému soudu v Ústí nad Labem, přičemž do dnešního dne nebylo ve 
věci rozhodnuto.

Zde je třeba uvést, že okresní soud vůbec nezkoumal zda jsou v daném případě 
splněny podmínky ustanovení § 277 a násl. tr. ř.

V § 278 tr. ř. jsou stanoveny podmínky, za nichž lze obnovu řízení povolit a je 
nepochybné, že zákon nepřipouští obnovu řízení proti rozhodnutí o tom, že 
odsouzený vykoná podmíněně odložený trest, ani proti kterémukoli jinému 
rozhodnutí ve vykonávacím řízení. Okruh rozhodnutí, ohledně nichž je obnova 
řízení přípustná, nelze svévolně rozšiřovat. Podle ustáleného názoru právní 
teorie i praxe je institut obnovy řízení určen k nápravě vad jen těch 
rozhodnutí, která jsou taxativně v zákoně uvedena. Nejde zde o demonstrativní 
(otevřený) výčet rozhodnutí, nýbrž o výčet uzavřený, jehož rozsah je pro soud 
závazný. Návrh přesto podaný je proto nutno zamítnout podle § 283 písm. b) tr. 
ř.

V dané trestní věci skončilo řízení rozsudkem Okresního soudu v Mostě ze dne 
13. 9. 2007, sp. zn. 6 T 12/2005, ve spojení s usnesením Krajského soudu v Ústí 
nad Labem ze dne 7. 9. 2010, sp. zn. 7 To 380/2010, a pouze pro toto řízení by 
přicházel v úvahu postup dle § 278 odst. 1 tr. ř. Pro následná rozhodnutí ve 
vykonávacím řízení zákon s institutem obnovy řízení nepočítá. Usnesení 
Okresního soudu v Mostě, kterým k návrhu obviněného podle § 284 tr. ř. zrušil 
usnesení Okresního soudu v Mostě ze dne 24. 6. 2010, sp. zn. 6 T 12/2005, ve 
spojení s usnesením Krajského soudu v Ústí nad Labem ze dne 7. 9. 2010, sp. zn. 
7 To 380/2010, je proto nutno považovat za rozhodnutí nezákonné.

Nad rámec shora uvedeného je třeba konstatovat, že koncepce obnovy řízení 
počítá s dvojím řízením: obnovovacím (judicium rescindens) a obnoveným 
(judicium rescissorium). V daném případě nebyly splněny podmínky pro zahájení 
řízení o povolení obnovy řízení a už vůbec pro povolení obnovy řízení. Přitom 
není možné, tak jak to učinil okresní soud, bez dalšího vyhovět návrhu 
odsouzeného a zrušit napadené rozhodnutí, aniž by řízení pokračovalo, resp. 
aniž by bylo třeba ve věci učinit další rozhodnutí. Postup při povolení obnovy 
řízení je zákonem dán a je neměnný, tzn. nejprve proběhne obnovovací řízení a 
následně po zhodnocení zajištěných důkazů se rozhoduje o povolení obnovy řízení 
podle § 278 tr. ř. Teprve pokud soud návrhu na povolení obnovy řízení vyhoví, 
rozhodne podle § 284 tr. ř.

Dále je třeba uvést, že napadené rozhodnutí vychází i z nesprávných skutkových 
zjištění. Z odůvodnění napadeného rozhodnutí se podává, že rozsudek, kvůli 
kterému byl trest přeměněn, byl rozsudkem (správně usnesením) Nejvyššího soudu 
ČR ze dne 31. 8. 2010  zrušen a věc byla přikázána k novému projednání 
Krajskému soudu v Ústí nad Labem, přičemž do dnešního dne nebylo ve věci 
rozhodnuto. Okresní soud proto uzavřel, že pokud by mu tato skutečnost byla 
známa, nemohlo by dojít k přeměnění uvedeného trestu, a proto bylo návrhu 
odsouzeného vyhověno.

Uvedené okolnosti měly být předmětem dokazování v nařízeném veřejném zasedání, 
neboť okresní soud byl povinen podle § 2 odst. 5 tr. ř. zjistit skutkový stav 
věci, o němž nejsou důvodné pochybnosti, a to v rozsahu, který byl nezbytný pro 
jeho rozhodnutí. Nedostatečná skutková zjištění byla zjevně výsledkem neúplného 
hodnocení důkazů, když tyto nebyly podle § 2 odst. 6 tr. ř. zhodnoceny způsobem 
předvídaným zákonem, tj. podle vnitřního přesvědčení založeného na pečlivém 
uvážení všech okolností případu jednotlivě i v jejich souhrnu.

Pokud by okresní soud pracoval se spisovým materiálem musel by zjistit, že na 
č. l. 163 spisu má založeno usnesení Nejvyššího soudu ČR, sp. zn. 3 Tdo 
1010/2010, z něhož vyplývá, že důvodem pro zrušení usnesení Krajského soudu v 
Ústí nad Labem ze dne 18. 1. 2010, sp. zn. 4 To 665/2009, bylo pouze procesní 
pochybení, kdy dle závěru Nejvyššího soudu došlo k porušení práva obviněného na 
projednání podaného odvolání v jeho přítomnosti a v konečném důsledku i zásahu 
do jeho ústavního práva obsaženého v čl. 38 odst. 2 Listiny základních práv a 
svobod. Na č. l. 165 spisu je založeno usnesení Krajského soudu v Ústí nad 
Labem ze dne 24. 1. 2011, sp. zn. 4 To 665/2009, jímž bylo podle § 256 tr. ř. 
zamítnuto odvolání obviněného J. R. proti rozsudku Okresního soudu v Mostě ze 
dne 28. 5. 2009, sp. zn. 1 T 3/2009. V době rozhodování okresního soudu (29. 4. 
2011) tak neexistoval důvod, o který okresní soud opíral svoje rozhodnutí dle § 
284 tr. ř., neboť obviněný J. R. byl pravomocně uznán vinným a odsouzen za 
trestné činy, jichž se dopustil ve zkušební době podmíněného odsouzení.

S ohledem na argumentaci výše uvedenou Nejvyšší soud podle § 268 odst. 2 tr. ř. 
vyslovil, že pravomocným usnesením Okresního soudu v Mostě ze dne 29. 4. 2011, 
sp. zn. 6 T 12/2005, byl porušen zákon v ustanovení § 278 odst. 1 tr. ř. ve 
prospěch obviněného J. R. Vzhledem k tomu, že zákonný postup upravený v 
ustanovení § 269 odst. 2 tr. ř. - tj. zrušit napadené nezákonné rozhodnutí - je 
možno aplikovat pouze v případě, dojde-li k porušení zákona v neprospěch 
obviněného, Nejvyšší soud se ve svém rozsudku omezil pouze na tento tzv. 
akademický výrok.

Poučení:  Proti tomuto rozhodnutí není opravný prostředek přípustný.

V Brně dne 2. listopadu 2011	

Předseda senátu:
JUDr. Petr  Š a b a t a
