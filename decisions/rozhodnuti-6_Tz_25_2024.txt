Soud: Nejvyšší soud

Spisová značka: 6 Tz 25/2024

Datum rozhodnutí: 30.05.2024

Typ rozhodnutí: ROZSUDEK


Heslo: Náhrada nákladů zmocněnci, Povinnost k náhradě nákladů, Zmocněnec poškozeného

Dotčené předpisy: § 155 odst. 5 tr. ř. ve znění do 30.09.2020

Kategorie rozhodnutí: D




6 Tz 25/2024-787 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud rozhodl v neveřejném zasedání konaném dne 30. 5. 2024 v senátě 
složeném z předsedy senátu JUDr. Vladimíra Veselého a soudců JUDr. Ivo Kouřila 
a Mgr. Martina Lýska o stížnosti pro porušení zákona, kterou podal ministr 
spravedlnosti České republiky ve prospěch obviněného D. P. proti pravomocnému 
usnesení Okresního soudu v Ostravě ze dne 25. 4. 2018, č. j. 12 T 77/2016-742,  
takto:      


I.	Podle § 268 odst. 2 tr. ř. se vyslovuje, že pravomocným usnesením 
Okresního soudu v Ostravě ze dne 25. 4. 2018, č. j. 12 T 77/2016-742, byl 
porušen zákon v ustanovení § 155 odst. 5 tr. ř. ve znění účinném do 30. 9. 
2020, a to v neprospěch obviněného D. P.  

II.	Podle § 269 odst. 2 tr. ř. se zrušuje usnesení Okresního soudu v 
Ostravě ze dne 25. 4. 2018, č. j. 12 T 77/2016-742, jakož i další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.


Odůvodnění:

I.
Dosavadní průběh řízení

1.	Rozsudkem Okresního soudu v Ostravě ze dne 24. 2. 2017, č. j. 12 T 
77/2016-605, byl obviněný D. P. (dále též jen „obviněný“) uznán vinným zločinem 
týrání osoby žijící ve společném obydlí podle § 199 odst. 1, odst. 2 písm. d) 
tr. zákoníku, zločinem vydírání podle § 175 odst. 1, odst. 2 písm. e) tr. 
zákoníku a zločinem týrání svěřené osoby podle § 198 odst. 1, odst. 2 písm. b), 
d) tr. zákoníku. Za to byl odsouzen podle § 198 odst. 2 tr. zákoníku za použití 
§ 43 odst. 1 tr. zákoníku k úhrnnému trestu odnětí svobody v trvání 3 let, pro 
jehož výkon byl podle § 56 odst. 2 písm. b) tr. zákoníku (ve znění účinném v 
době rozhodnutí) zařazen do věznice s dozorem. 

2.	Podle § 228 odst. 1 tr. ř. mu byla dále uložena povinnost zaplatit na 
náhradě nemajetkové újmy poškozené M. P. (dále jen „poškozená“) částku ve výši 
10 586,80 Kč z titulu náhrady nemajetkové újmy při ublížení na zdraví a částku 
50 000 Kč z titulu náhrady nemajetkové újmy v podobě fyzických a duševních 
útrap. Podle § 229 odst. 2 tr. ř. byla poškozená odkázána se zbytkem svého 
nároku na řízení ve věcech občanskoprávních. 

3.	Proti výše uvedenému rozsudku Okresního soudu v Ostravě podal 
obviněný v zákonné lhůtě odvolání, o němž Krajský soud v Ostravě ve veřejném 
zasedání rozhodl tak, že je podle § 256 tr. ř. usnesením ze dne 25. 4. 2017, 
sp. zn. 6 To 126/2017, zamítl. Dovolání, jež proti tomuto rozhodnutí obviněný 
podal, Nejvyšší soud odmítl usnesením ze dne 14. 2. 2018, sp. zn. 6 Tdo 3/2018. 

4.	Následně byla usnesením Okresního soudu v Ostravě ze dne 25. 4. 2018, 
č. j. 12 T 77/2016-742, podle § 155 odst. 5 tr. ř. ve znění účinném do 30. 9. 
2020 obviněnému uložena povinnost nahradit státu náklady zmocněnce poškozené, 
Mgr. Hany Milatové, advokátky, ve výši 26 528 Kč. Uvedené usnesení nabylo 
právní moci dne 15. 5. 2018. 

II.
Stížnost pro porušení zákona a vyjádření k ní

5.	Proti usnesení Okresního soudu v Ostravě ze dne 25. 4. 2018, č. j. 12 
T 77/2016-742, podal ministr spravedlnosti (dále též „stěžovatel“) ve prospěch 
obviněného stížnost pro porušení zákona. Podle jeho názoru byl napadeným 
rozhodnutím v neprospěch obviněného porušen zákon v ustanovení § 155 odst. 5 
tr. ř. ve znění účinném do 30. 9. 2020. 

6.	Konkrétně stěžovatel namítl, že z nálezu pléna Ústavního soudu ze dne 
9. 2. 2021, sp. zn. Pl. ÚS 86/20, vyplývá, že „podle právní úpravy účinné do 
30. 9. 2020 se ustanovení § 155 odst. 1 věnovalo rozhodování o povinnosti 
odsouzeného uložené v § 152 odst. 1 písm. a), b) a c) trestního řádu, 
ustanovení § 155 odst. 2 se věnovalo povinnosti uložené v § 152 odst. 1 písm. 
d) trestního řádu, ustanovení § 155 odst. 3 se věnovalo povinnosti uložené v § 
152 odst. 1 písm. c) trestního řádu u odsouzeného, který byl podmíněně 
propuštěn z výkonu trestu odnětí svobody, ustanovení § 155 odst. 4 se 
vztahovalo k § 154 trestního řádu, který se týká vztahu poškozeného a 
odsouzeného, nikoli tedy nákladů státu, a konečně ustanovení § 155 odst. 5 
upravovalo proces rozhodování o povinnosti, kterou však podle výslovného znění 
trestního řádu nese stát. Povinnost odsouzeného i tyto náklady státu nést a 
upravenou procedurou je státu uhradit nebyla trestním řádem ve výše uvedeném 
znění do 30. 9. 2020 upravena“. V případě stížností napadeného usnesení však 
Okresní soud v Ostravě vycházel ze stejného právního posouzení, které bylo 
citovaným nálezem Ústavního soudu odmítnuto, neboť podle znění trestního řádu 
účinného do 30. 9. 2020 nebyla povinnost obviněného nahradit náklady státu 
vzniklé ustanovením zmocněnce poškozenému trestním řádem vůbec upravena. 
Napadené usnesení přitom bylo vydáno dne 25. 4. 2018 a nabylo právní moci dne 
15. 5. 2018, tedy v době účinnosti trestního řádu ve znění účinném do 30. 9. 
2020. 

7.	Z výše uvedených důvodů stěžovatel uzavřel, že usnesením Okresního 
soudu v Ostravě ze dne 25. 4. 2018, č. j. 12 T 77/2016-742, byl v důsledku 
nesprávné aplikace právní úpravy porušen zákon v ustanovení § 155 odst. 5 tr. 
ř. ve znění účinném do 30. 9. 2020 v neprospěch obviněného, kterému byla na 
základě tohoto pochybení nezákonně uložena povinnost nahradit státu náklady 
vzniklé ustanovením zmocněnce poškozené.   

8.	Navrhl proto, aby Nejvyšší soud
-	podle § 268 odst. 2 tr. ř. vyslovil, že usnesením Okresního soudu v 
Ostravě ze dne 25. 4. 2018, č. j. 12 T 77/2016-742, byl v neprospěch obviněného 
porušen zákon v ustanovení § 155 odst. 5 písm. b) tr. ř. (myšleno bylo zjevně 
ustanovení § 155 odst. 5 tr. ř., neboť uvedené ustanovení nebylo a není děleno 
na písmena) ve znění účinném do 30. 9. 2020, 
-	podle § 269 odst. 2 tr. ř. zrušil usnesení Okresního soudu v Ostravě 
ze dne 25. 4. 2018, č. j. 12 T 77/2016-742, v celém rozsahu, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a
-	podle § 270 odst. 1 tr. ř. přikázal Okresnímu soudu v Ostravě, aby věc 
v potřebném rozsahu znovu projednal a rozhodl, případně postupoval podle § 271 
odst. 1 tr. ř.  

9.	Státní zástupkyně Nejvyššího státního zastupitelství (dále jen 
„státní zástupkyně“) se s mimořádným opravným prostředkem ministra 
spravedlnosti z podstatné části ztotožnila a dále doplnila, že ačkoliv v 
případě řešeném Ústavním soudem byl zmocněnec poškozené ustanoven, a v tomto 
případě se jedná o zmocněnce zastupujícího poškozenou na základě plné moci, 
jedná se o stejnou situaci, protože náklady na zmocněnce byl i v této věci 
povinen nést stát, neboť soudem bylo rozhodnuto, že poškozená má nárok na 
bezplatnou právní pomoc zmocněnce. Stížností napadeným usnesením poté byla na 
obviněného přenesena povinnost tyto náklady uhradit, ačkoliv taková povinnost 
nebyla zákonem účinným v době vydání usnesení obviněnému stanovena, a proto mu 
nemohla být soudem uložena. 

10.	Dále uvedla, že byť lze přisvědčit ministru spravedlnosti v tom, že 
napadeným usnesením byl porušen zákon v neprospěch obviněného, k takovému 
porušení nicméně nedošlo v § 155 odst. 5 tr. ř. ve znění účinném do 30. 9. 
2020, jak se ve stížnosti uvádí. Uvedeným ustanovením byl totiž upraven pouze 
procesní postup, podle kterého o povinnosti odsouzeného hradit státu náklady 
vzniklé ustanovením zmocněnce poškozenému a o jejich výši rozhodne po právní 
moci rozsudku předseda senátu soudu prvního stupně i bez návrhu. Tento postup 
však nemohl být s ohledem na absenci odpovídající povinnosti obviněného hradit 
náklady státu vzniklé ustanovením zmocněnce poškozenému aplikován. Pokud však i 
přes uvedené soud takto postupoval, porušil § 152 odst. 1 písm. e) tr. ř. ve 
znění účinném do 30. 9. 2020. Z tohoto ustanovení totiž v době vydání 
předmětného rozhodnutí vyplývalo, že obžalovaný, který byl pravomocně uznán 
vinným, je povinen nahradit státu paušální částkou ostatní nutné náklady k 
provedení trestního řízení, které v souladu s § 151 odst. 1 tr. ř. ve znění 
účinném do 30. 9. 2020 nese stát, tj. náklady, které podle jiného zákonného 
ustanovení nelze v plné výši přenést na pravomocně odsouzeného, což se týkalo i 
nákladů státu vzniklých v souvislosti s přibráním zmocněnce. 

11.	Vzhledem k výše uvedenému státní zástupkyně navrhla, aby Nejvyšší 
soud 
-	podle § 268 odst. 2 tr. ř. vyslovil, že usnesením Okresního soudu v 
Ostravě ze dne 25. 4. 2018, č. j. 12 T 77/2016-742, byl v neprospěch obviněného 
porušen zákon v ustanovení § 152 odst. 1 písm. e) tr. ř. ve znění účinném do 
30. 9. 2020, 
-	podle § 269 odst. 2 tr. ř. zrušil usnesení Okresního soudu v Ostravě 
ze dne 25. 4. 2018, č. j. 12 T 77/2016-742, v celém rozsahu, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

12.	Nakonec státní zástupkyně uvedla, že pokud by Nejvyšší soud hodlal 
rozhodnout jiným způsobem, než uvedeným v § 274 odst. 2 a odst. 3 tr. ř., 
souhlasí pro tento případ s rozhodnutím v neveřejném zasedání podle § 274 odst. 
4 tr. ř.  

13.	Obhájce obviněného svého práva k písemnému vyjádření k obsahu 
stížnosti pro porušení zákona ve stanovené lhůtě nevyužil.  

III.
Důvodnost stížnosti pro porušení zákona

14.	Nejvyšší soud z podnětu podané stížnosti pro porušení zákona 
přezkoumal podle § 267 odst. 3 tr. ř. zákonnost a odůvodněnost usnesení, proti 
němuž byla stížnost pro porušení zákona podána, v rozsahu a z důvodů v ní 
uvedených, jakož i řízení jemu předcházející, a dospěl k závěru, že byl porušen 
zákon v neprospěch obviněného.

15.	Předně je vhodné uvést, že v době, kdy rozhodoval Okresní soud v 
Ostravě předmětným usnesením ze dne 25. 4. 2018, č. j. 12 T 77/2016-742, 
ustanovení § 155 odst. 5 tr. ř. (ve znění účinném do 30. 9. 2020, tj. před 
novelou provedenou zákonem č. 333/2020 Sb., účinnou od 1. 10. 2020) uvádělo 
pouze, že „o povinnosti odsouzeného hradit státu náklady vzniklé ustanovením 
zmocněnce poškozenému a o jejich výši rozhodne po právní moci rozsudku předseda 
senátu soudu prvního stupně i bez návrhu“. Počínaje 1. 10. 2020 zní ustanovení 
§ 155 odst. 5 tr. ř. tak, že „o povinnosti odsouzeného hradit státu náklady 
vzniklé přibráním zmocněnce poškozeného, který má nárok na právní pomoc 
poskytovanou zmocněncem bezplatně nebo za sníženou odměnu, a o jejich výši 
rozhodne po právní moci rozsudku předseda senátu soudu prvního stupně i bez 
návrhu“.

16.	Jak již správně uvedli ministr spravedlnosti a státní zástupkyně, na 
překládanou věc dopadá nález Ústavního soudu ze dne 9. 2. 2021, sp. zn. Pl. ÚS 
86/20. Ve vztahu k nyní řešené problematice zde Ústavní soud konstatoval, že 
„podle právní úpravy účinné do 30. 9. 2020 se ustanovení § 155 odst. 1 věnovalo 
rozhodování o povinnosti odsouzeného uložené v § 152 odst. 1 písm. a), b) a c) 
trestního řádu, ustanovení § 155 odst. 2 se věnovalo povinnosti uložené v § 152 
odst. 1 písm. d) trestního řádu, ustanovení § 155 odst. 3 se věnovalo 
povinnosti uložené v § 152 odst. 1 písm. c) trestního řádu u odsouzeného, který 
byl podmíněně propuštěn z výkonu trestu odnětí svobody, ustanovení § 155 odst. 
4 se vztahovalo k § 154 trestního řádu, který se týká vztahu poškozeného a 
odsouzeného, nikoli tedy nákladů státu, a konečně ustanovení § 155 odst. 5 
upravovalo proces rozhodování o povinnosti, kterou však podle výslovného znění 
trestního řádu nese stát. Povinnost odsouzeného i tyto náklady státu nést a 
upravenou procedurou je státu uhradit nebyla trestním řádem ve výše uvedeném 
znění do 30. 9. 2020 upravena“. Ústavní soud pak rovněž konstatoval, že „na 
deficit právní úpravy v podobě absence výslovného zakotvení povinnosti 
odsouzeného hradit náklady státu vzniklé ustanovením zmocněnce poškozenému již 
zákonodárce odpovídajícím způsobem reagoval. Zákon č. 333/2020 Sb., kterým se 
mění zákon č. 40/2009 Sb., trestní zákoník, ve znění pozdějších předpisů, zákon 
č. 141/1961 Sb., o trestním řízení soudním (trestní řád), ve znění pozdějších 
předpisů a některé další zákony, účinný od 1. 10. 2020, zakotvil povinnost 
odsouzeného hradit státu náklady vzniklé přibráním zmocněnce poškozeného, který 
má nárok na právní pomoc poskytovanou zmocněncem bezplatně nebo za sníženou 
odměnu, s výjimkou tam specifikovaných okolností. Došlo i k tomu odpovídající 
změně nadpisu § 154 (nově je nadepsán Povinnost k náhradě nákladů spojených s 
účastí poškozeného v trestním řízení) a ke změnám v § 51a odst. 4 a 7, § 151 
odst. 6 a § 155 odst. 5“.

17.	Z obsahu spisu (a koneckonců i z obsahu napadeného rozhodnutí) 
Nejvyšší soud zjistil, že poškozené M. P. byl usnesením Okresního soudu v 
Ostravě ze dne 6. 4. 2016, č. j. 0 Nt 21116/2016-30, jež nabylo právní moci dne 
16. 4. 2016, přiznán podle § 51a odst. 1 písm. a) tr. ř. nárok na právní pomoc 
poskytovanou zmocněncem bezplatně (v návaznosti na to si poškozená zvolila 
zmocněnce – Mgr. Hanu Milatovou, advokátku). Není od věci přitom zmínit, že v 
odůvodnění tohoto rozhodnutí jmenovaný soud vyložil, že poškozená splňuje 
kritéria zvlášť zranitelné oběti podle § 2 odst. 4 písm. d) zákona č. 45/2013 
Sb., o obětech trestných činů. K uvedenému lze doplnit, že podle § 51a odst. 2 
tr. ř. mj. platí, že poškozený mladší osmnácti let a zvlášť zranitelná oběť 
mají nárok, nejde-li o trestný čin zanedbání povinné výživy, na právní pomoc 
poskytovanou bezplatně. V případě, že si ho (myšleno zmocněnce) poškozený sám 
nezvolí, ustanoví mu ho v řízení před soudem předseda senátu (§ 51a odst. 4 tr. 
ř.). Náklady vzniklé přibráním takového zmocněnce hradí stát. 

18.	V souvislosti se závěry vyslovenými ve zmíněném rozhodnutí Ústavního 
soudu musí Nejvyšší soud konstatovat, že stížností pro porušení zákona napadené 
usnesení Okresního soudu v Ostravě ze dne 25. 4. 2018, č. j. 12 T 77/2016-742, 
bylo vydáno před novelou trestního řádu, která byla provedena zákonem č. 
333/2020 Sb., účinným od 1. 10. 2020. V dané době nebyla trestním řádem 
povinnost obviněného hradit státu náklady vzniklé ustanovením zmocněnce 
upravena. Ačkoliv v předkládané věci nebyl poškozené zmocněnec ustanoven (neboť 
si jej zvolila, jak uvedeno výše), je třeba se ztotožnit se státní zástupkyní, 
že za situace, kdy soud rozhodl, že poškozená má nárok na bezplatnou právní 
pomoc zmocněnce, je povinen náklady na zmocněnce nést stát. 

19.	Vzhledem k uvedenému došlo postupem okresního soudu k přenesení 
nákladů trestního řízení (nákladů zmocněnce poškozené) ze strany státu na 
obviněného bez zákonného podkladu, čímž došlo k porušení vlastnického práva 
garantovaného čl. 11 odst. 1 Listiny a práva na spravedlivý proces zaručeného 
čl. 36 odst. 1 Listiny. V důsledku toho nelze než takový postup označit za 
ústavně nekonformní, a tudíž i nezákonný. 

20.	Nejvyšší soud se přitom neztotožnil s argumentací státní zástupkyně, 
že nebyl porušen zákon v ustanovení § 155 odst. 5 tr. ř. ve znění účinném do 
30. 9. 2020, ale v ustanovení § 152 odst. 1 písm. e) tr. ř. ve znění účinném do 
30. 9. 2020. Bylo-li totiž v napadeném rozhodnutí užito nesprávného ustanovení 
zákona, vyslovuje se vždy porušení tohoto použitého nesprávného ustanovení 
(ŠÁMAL, Pavel a kol. Trestní řád. Komentář. 7. vydání. Praha: C. H. Beck, 2013, 
s. 3338) – v posuzované věci právě ustanovení § 155 odst. 5 tr. ř. ve znění 
účinném do 30. 9. 2020. 

21.	Usnesením Okresního soudu v Ostravě ze dne 25. 4. 2018, č. j. 12 T 
77/2016-742, tedy došlo k porušení zákona v ustanovení § 155 odst. 5 tr. ř. ve 
znění účinném do 30. 9. 2020, které bylo nesprávně aplikováno soudem prvního 
stupně, jak vyplývá ze shora uvedeného ve spojení se závěry výše zmíněného 
rozhodnutí Ústavního soudu ze dne 9. 2. 2021, sp. zn. Pl. ÚS 86/20. 

IV.	       
Způsob rozhodnutí

22.	Nejvyšší soud tedy po přezkoumání obsahu trestního spisu na podkladě 
stížnosti pro porušení zákona podané ministrem spravedlnosti ve prospěch 
obviněného zjistil, že v posuzované trestní věci došlo z výše popsaných důvodů 
k porušení zákona. Proto v souladu s § 268 odst. 2 tr. ř. vyslovil, že 
pravomocným usnesením Okresního soudu v Ostravě ze dne 25. 4. 2018, č. j. 12 T 
77/2016-742, byl porušen zákon v ustanovení § 155 odst. 5 tr. ř. ve znění 
účinném do 30. 9. 2020, a to v neprospěch obviněného D. P. Podle § 269 odst. 2 
tr. ř. proto zrušil uvedené usnesení, jakož i další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Vzhledem ke skutečnosti, že existující nezákonnost vůči 
obviněnému byla tímto rozhodnutím napravena, nebylo již přistoupeno k postupu 
podle § 270 odst. 1 tr. ř. či podle § 271 odst. 1 tr. ř., jelikož dalšího 
rozhodnutí v této otázce již není třeba.

23.	Zbývá dodat, že za podmínek § 274 odst. 3 písm. a) tr. ř. rozhodl 
Nejvyšší soud uvedeným způsobem o stížnosti pro porušení zákona v neveřejném 
zasedání.


Poučení: Proti tomuto rozhodnutí není opravný prostředek přípustný.
	
	
V Brně dne 30. 5. 2024


	
	JUDr. Vladimír Veselý
	předseda senátu          


