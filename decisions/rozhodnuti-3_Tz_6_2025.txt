Soud: Nejvyšší soud

Spisová značka: 3 Tz 6/2025

Datum rozhodnutí: 09.04.2025

Typ rozhodnutí: ROZSUDEK


Heslo: Stížnost pro porušení zákona, Stížnost, Právo na spravedlivé soudní řízení

Dotčené předpisy: § 266 odst. 1 tr. ř., § 2 odst. 1 tr. ř., § 146 odst. 2 písm. a) tr. ř.

Kategorie rozhodnutí: D




3 Tz 6/2025- 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud projednal v neveřejném zasedání konaném dne 9. 4. 2025 v 
senátě složeném z předsedy JUDr. Petra Šabaty a soudců JUDr. Ondřeje Círka a 
Mgr. Ondřeje Vítů stížnost pro porušení zákona, kterou podal ministr 
spravedlnosti České republiky ve prospěch obviněného D. F., t. č. ve Vazební 
věznici Praha Ruzyně, proti pravomocnému usnesení státní zástupkyně Okresního 
státního zastupitelství Praha-západ ze dne 22. 3. 2024, č. j. ZT 272/2023-34, a 
podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl  takto:


I.	Usnesením státní zástupkyně Okresního státního zastupitelství 
Praha-západ ze dne 22. 3. 2024, č. j. ZT 272/2023-34, byl v neprospěch 
obviněného D. F. porušen zákon v ustanovení § 2 odst. 1 tr. ř. a § 146 odst. 2 
písm. a) tr. ř.

II.	Usnesení státní zástupkyně Okresního státního zastupitelství 
Praha-západ ze dne 22. 3. 2024, č. j. ZT 272/2023-34, se zrušuje. 

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

III.	Státnímu zástupci Krajského státního zastupitelství v Praze se 
přikazuje, aby věc v potřebném rozsahu projednal a rozhodl.


Odůvodnění:


1.	Policie ČR, Krajské ředitelství policie Středočeského kraje, Územní 
odbor Praha venkov – ZÁPAD, usnesením ze dne 5. 1. 2024, č. j. 
KRPS-207315-111/TČ-2023-011671-MH, podle § 160 odst. 1 tr. ř. zahájila trestní 
stíhání obviněného D. F. ze spáchání pokračujícího přečinu porušování domovní 
svobody podle § 178 odst. 1 tr. zákoníku, kterého se měl dopustit tím, že dne 
12. 8. 2023 v blíže nezjištěné době, nejméně od 18:30 do 19:30 hodin, v obci XY 
neoprávněně vstoupil ve čtyřech případech na oplocené pozemky rodinných domů, 
ve dvou případech pak přímo do obytných domů, přičemž odcizil různé věci a 
způsobil majitelům pozemků a domů škodu v celkové výši nejméně 3 600 Kč.

2.	Usnesení o zahájení trestního stíhání bylo dne 10. 1. 2024 doručeno 
obviněnému do Vazební věznice Praha Ruzyně a dne 29. 1. 2024 jeho obhájci do 
datové schránky. Proti výše uvedenému usnesení podal dne 1. 2. 2024 obviněný, 
prostřednictvím svého obhájce, v zákonné lhůtě blanketní stížnost, přičemž tuto 
stížnost dne 21. 2. 2024 doplnil.

3.	Státní zástupkyně Okresního státního zastupitelství Praha-západ 
usnesením ze dne 22. 3. 2024, č. j. ZT 272/2023-34, stížnost obviněného podle § 
148 odst. 1 písm. c) tr. ř. zamítla jako nedůvodnou.

4.	Podle § 266 odst. 1 tr. ř. podal ministr spravedlnosti České 
republiky (dále jen „ministr spravedlnosti“) k Nejvyššímu soudu ve prospěch 
obviněného proti napadenému usnesení stížnost pro porušení zákona.

5.	Ministr spravedlnosti poukázal na to, že v projednávané věci státní 
zástupkyně OSZ Praha-západ v rámci dozoru nad zákonností přípravného řízení 
trestního postupem podle § 179f odst. 2 písm. e) tr. ř. a navazujícím závazným 
pokynem podle § 174 odst. 2 písm. a) tr. ř. zavázala policejní orgán k vydání 
usnesení o zahájení trestního stíhání podle § 160 odst. 1 tr. ř. Následně tatáž 
státní zástupkyně rozhodla o stížnosti obviněného proti takto vydanému usnesení 
policejního orgánu, aniž by respektovala postup předvídaný v § 146 odst. 2 
písm. a) tr. ř. Za dané procesní situace přitom byl příslušný k rozhodnutí o 
stížnosti nikoli státní zástupkyně OSZ Praha-západ, která vydala pokyn k vydání 
usnesení o zahájení trestního stíhání, ale státní zástupce jí nadřízený, tedy 
Krajského státního zastupitelství v Praze („KSZ v Praze“).

6.	Závěrem ministr spravedlnosti navrhl, aby Nejvyšší soud podle § 268 
odst. 2 tr. ř. vyslovil, že napadeným usnesením byl porušen zákon v neprospěch 
obviněného v ustanovení § 146 odst. 2 písm. a) tr. ř., aby podle § 269 odst. 2 
tr. ř. napadené usnesení zrušil a zrušil také další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu a podle § 270 odst. 1 tr. ř. přikázal státnímu zástupci KSZ v 
Praze, aby věc v potřebném rozsahu projednal a rozhodl. Ministr spravedlnosti 
vyjádřil souhlas s rozhodnutím o stížnosti pro porušení zákona v neveřejném 
zasedání.

7.	Stížnost pro porušení zákona byla podle § 274 odst. 5 tr. ř. zaslána 
k případnému vyjádření obviněnému a Nejvyššímu státnímu zastupitelství.

8.	Státní zástupce Nejvyššího státního zastupitelství se ve svém 
vyjádření se stížností pro porušení zákona i se závěrečným návrhem ministra 
spravedlnosti ztotožnil. Vyjádřil přitom souhlas s rozhodnutím v neveřejném 
zasedání (§ 274 odst. 4 tr. ř.).

9.	Obviněný se prostřednictvím své obhájkyně vyjádřil k podané stížnosti 
pro porušení zákona v tom smyslu, že se plně ztotožňuje s důvody v ní 
uvedenými, tedy, že došlo k závažnému porušení ustanovení § 146 odst. 2 písm. 
a) tr. ř. Vyslovil souhlas se závěrečným návrhem ministra spravedlnosti. 

10.	Nejvyšší soud na podkladě mimořádného opravného prostředku ministra 
spravedlnosti podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející. Dospěl k závěru, že zákon byl porušen v ustanoveních § 2 odst. 1 
tr. ř. a § 146 odst. 2 písm. a) tr. ř.

11.	Z předloženého spisu Policie ČR, Krajského ředitelství policie 
Středočeského kraje, Územního odboru Praha venkov – ZÁPAD (dále též jen 
„policejní orgán“), sp. zn. KRPS-207315/TČ-2023-011671, zjistil Nejvyšší soud 
následující:

12.	Státní zástupkyně Okresního státního zastupitelství Praha-západ dne 
24. 8. 2023 pod č. j. ZK 229/2023-16 vrátila věc obviněného D. F. podle § 179f 
odst. 2 písm. a) tr. ř. Policii ČR, Krajskému ředitelství policie Středočeského 
kraje, Územnímu odboru Praha venkov – ZÁPAD, Obvodnímu oddělení Řevnice, neboť 
se domnívala, že vzhledem k procesní chybě nebylo možné pokračovat k ukončení 
zkráceného přípravného řízení.

13.	Dne 2. 10. 2023 pod č. j. 2 ZN 822/2023-9 vydala státní zástupkyně 
Okresního státního zastupitelství Praha-západ ve věci obviněného pokyn dle § 
174 odst. 2 písm. a) tr. ř. a uložila, aby věc byla předložena věcně 
příslušnému policejnímu orgánu a ve věci bylo vydáno usnesení o zahájení 
trestního stíhání podle § 160 odst. 1 tr. ř. pro přečin podle § 178 odst. 1 tr. 
zákoníku.

14.	Usnesením ze dne 10. 11. 2023, č. j. KRPS-207315-105/TČ-2023-011671-
MH, policejní orgán věc obviněného D. F. podle § 159a odst. 3 tr. ř. s 
přihlédnutím k § 172 odst. 2 písm. a) tr. ř. odložil.

15.	Dne 12. 12. 2023 pod č. j. ZT 272/2023-6 vydala státní zástupkyně 
Okresního státního zastupitelství Praha-západ usnesení, kterým podle § 174 
odst. 2 písm. e) tr. ř. zrušila usnesení policejního orgánu ze dne 10. 11. 
2023, č. j. KRPS-207315-105/TČ-2023-011671-MH, jako nezákonné a uložila 
policejnímu orgánu, aby o věci znovu jednal a rozhodl.

16.	Usnesením ze dne 5. 1. 2024, č. j. KRPS-207315-111/TČ-2023-011671-
MH, policejní orgán podle § 160 odst. 1 tr. ř. zahájil trestní stíhání 
obviněného D. F. ze spáchání pokračujícího přečinu porušování domovní svobody 
podle § 178 odst. 1 tr. zákoníku, kterého se měl dopustit tím, že dne 12. 8. 
2023 v blíže nezjištěné době, nejméně od 18:30 do 19:30 hodin, v obci XY 
neoprávněně vstoupil ve čtyřech případech na oplocené pozemky rodinných domů, 
ve dvou případech pak přímo do obytných domů, přičemž odcizil různé věci a 
způsobil majitelům pozemků a domů škodu v celkové výši nejméně 3 600 Kč.

17.	Usnesení o zahájení trestního stíhání bylo dne 10. 1. 2024 doručeno 
obviněnému do Vazební věznice Praha Ruzyně a jeho obhájci do datové schránky 
dne 29. 1. 2024. Proti usnesení podal obviněný, prostřednictvím svého obhájce, 
v zákonné lhůtě stížnost.

18.	Podle § 2 odst. 1 tr. ř. nikdo nemůže být stíhán jinak než ze 
zákonných důvodů a způsobem, který stanoví trestní řád.

19.	Podle § 146 odst. 2 písm. a) tr. ř. policejní orgán předloží věc k 
rozhodnutí státnímu zástupci, který vykonává nad přípravným řízením dozor, a 
jde-li o stížnost proti usnesení, k němuž tento státní zástupce dal souhlas 
nebo pokyn, jeho prostřednictvím nadřízenému státnímu zástupci.

20.	Státní zástupkyně OSZ Praha-západ se citovanými ustanoveními 
trestního řádu důsledně neřídila, přitom s ohledem na předchozí pokyn 
policejnímu orgánu byla tato státní zástupkyně ve smyslu § 146 odst. 2 písm. a) 
tr. ř. vyloučena z rozhodování o stížnosti obviněného proti usnesení o zahájení 
trestního stíhání. Jestliže státní zástupkyně shora uvedeným způsobem 
vykonávala dozor nad přípravným řízením ve věci obviněného, pak nemohla 
následně rozhodovat o stížnosti obviněného proti usnesení policejního orgánu o 
zahájení trestního stíhání. V takovém případě byl totiž podle § 146 odst. 2 
písm. a) tr. ř. k rozhodnutí o stížnosti obviněného proti usnesení o zahájení 
trestního stíhání příslušný nadřízený státní zástupce, konkrétně státní 
zástupce KSZ v Praze. Tomu měl policejní orgán předložit věc prostřednictvím 
státní zástupkyně OSZ Praha-západ k rozhodnutí. Jestliže státní zástupkyně OSZ 
Praha-západ přesto o stížnosti rozhodla, došlo takovýmto postupem jednak k 
porušení ustanovení § 2 odst. 1 tr. ř. a ke zkrácení práva obviněného na 
spravedlivý proces (právo na objektivní přezkoumání důvodnosti jeho trestního 
stíhání nestranným orgánem), ale zejména k porušení ustanovení § 146 odst. 2 
písm. a) tr. ř., neboť ve věci rozhodl nepříslušný státní zástupce.

21.	V předmětné věci se Nejvyšší soud plně ztotožnil s argumentací 
ministra spravedlnosti v podané stížnosti pro porušení zákona a podle § 268 
odst. 2 tr. ř. vyslovil, že napadeným usnesením byl v neprospěch obviněného D. 
F. porušen zákon v ustanovení § 2 odst. 1 tr. ř. a § 146 odst. 2 písm. a) tr. 
ř. Podle § 269 odst. 2 tr. ř. Nejvyšší soud napadené usnesení zrušil. Zrušil 
též všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu a podle § 270 odst. 1 
tr. ř. přikázal státnímu zástupci KSZ v Praze, aby věc v potřebném rozsahu 
projednal a rozhodl.

22.	Za podmínek § 274 odst. 3 písm. a) tr. ř. učinil Nejvyšší soud toho 
rozhodnutí v neveřejném zasedání.


Poučení:	Proti tomuto rozhodnutí není opravný prostředek přípustný.


V Brně dne 9. 4. 2025


JUDr. Petr Šabata 
předseda senátu


	
	





