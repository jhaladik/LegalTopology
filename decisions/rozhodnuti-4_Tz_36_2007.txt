Soud: Nejvyšší soud

Spisová značka: 4 Tz 36/2007

Datum rozhodnutí: 27.06.2007

Typ rozhodnutí: ROZSUDEK




4 Tz 36/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
června 2007 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Petra Šabaty stížnost pro 
porušení zákona podanou ministrem spravedlnosti ve prospěch obviněného  L. J., 
proti usnesení býv. Vojenského obvodového soudu v Brně ze dne 19. 3. 1992 sp. 
zn. 3 Rtv 118/1991, a rozhodl podle § 268 odst. 2, § 269 odst. 2 a § 270 odst. 
1 tr. ř.   t a k t o :

Pravomocným usnesením bývalého Vojenského obvodového soudu v Brně ze 
dne         19. 3. 1992 sp. zn. 3 Rtv 118/1991,  b y l   p o r u š e n   z á k 
o n  v ustanovení § 1 odst. 1, 2 zák. č. 119/1990 Sb., o soudní rehabilitaci, 
ve znění zák. č. 47/1991 Sb., a v řízení, které mu předcházelo, v ustanovení § 
2 odst. 5, 6 tr. ř., ve znění účinném do 31. 12. 1993, v neprospěch obviněného 
L. J.

Napadené usnesení  s e    z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně   s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Rozsudkem bývalého Nižšího vojenského soudu v Brně ze dne 26. 11. 1953 sp. zn. 
T 85/1953 byl obviněný L. J. uznán vinným trestným činem vyhýbání se služební 
povinnosti podle § 270 odst. 1 písm. b) zák. č. 86/1950 Sb. (dále jen tr. zák. 
z roku 1950).

Tohoto trestného činu se obviněný dopustil tím, že dne 29. 10. 1953 u svého 
útvaru v B. po nástupu vojenské základní služby odepřel obléci si vojenský 
stejnokroj, konat vojenskou základní službu a vykonat vojenskou přísahu, 
přičemž se odvolával na svoje náboženské přesvědčení (S. J.). 

Za to byl obviněný L. J. odsouzen k trestu odnětí svobody na tři a půl roku, ke 
ztrátě čestných práv občanských a práv uvedených v § 44 odst. 2 tr. zák. z roku 
1950 na pět let a k povinnosti nahradit náklady trestního řízení. Tento 
rozsudek nabyl právní moci dnem vyhlášení, tj. 26. 11. 1953.

Obviněný L. J. požádal podáním ze dne 15. 8. 1991, doručeným dne 19. 8. 1991, o 
soudní rehabilitaci podle zákona č. 119/1990 Sb. Usnesením bývalého Vojenského 
obvodového soudu v Brně ze dne 19. 3. 1992 sp. zn. 3 Rtv 118/1991 bylo 
rozhodnuto podle   § 14 odst. 1 písm. f) zákona o soudní rehabilitaci tak, že v 
rozsudku bývalého Nižšího vojenského soudu v Brně ze dne 26. 11. 1953 sp. zn. T 
85/1953 zrušen výrok o trestu a současně byla podle § 14 odst. 3 zákona o 
soudní rehabilitaci zrušena také všechna rozhodnutí na zrušenou část obsahově 
navazující, pokud vzhledem ke změnám, k nimž došlo zrušením, pozbyla podkladu. 
Toto usnesení nabylo právní moci dne 19. 3. 1992.

Následně býv. vojenský obvodový soud rozhodl usnesením ze dne 12. 5. 1992 sp. 
zn.  3 Rtv 118/1991, že obviněný je účasten amnestie prezidenta republiky ze 
dne 9. 5. 1960 a podle čl.V z důvodů části II čl. III této amnestie se trestní 
stíhání obviněného L. J. pro výše uvedený skutek zastavuje. Obviněný však v 
zákonné patnáctidenní lhůtě prohlásil, že na projednání věci trvá.         

Na základě toho pak bývalý Vojenský obvodový soud v Brně v hlavním líčení 
konaném dne 18. 6. 1992 rozhodl rozsudkem sp. zn. 3 Rtv 118/1991 tak, že při 
nezměněném výroku o vině rozsudku bývalého Nižšího vojenského soudu v Brně ze 
dne 26. 11. 1953 sp. zn. T 85/53, kterým byl obviněný uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. z 
r. 1950 se mu z důvodů § 227 tr. ř. trest neukládá. Tento rozsudek nabyl právní 
moci dne 4. 7. 1992

Podle § 266 odst. 1 tr. ř. podal ministr spravedlnosti ve prospěch obviněného 
L. J. stížnost pro porušení zákona, a to proti usnesení býv. Vojenského 
obvodového soudu v Brně ze dne 19. 3. 1992 sp. zn. 3 Rtv 118/1991.

V této stížnosti pro porušení zákona ministr spravedlnosti namítá, že 
rehabilitace obviněného byla zúžena pouze na výrok o trestu a byl ponechán bez 
náležité pozornosti výrok o vině, i když smyslem zákona č. 119/1990 Sb., o 
soudní rehabilitaci, je rehabilitovat, a to nejen právně, ale i morálně, co 
nejvíce těch, kteří v období totalitního režimu trpěli a byli pronásledováni. 
Rehabilitační soud rovněž nezohlednil skutečnost, že obviněný byl již před 
odsouzením rozsudkem býv. Nižšího vojenského soudu v Brně ze dne 26. 11. 1953 
sp. zn. T 85/1953 odsouzen za totožný trestný čin rozsudkem téhož soudu ze dne 
28. 12. 1952 sp. zn. Vt 60/1952.

Stěžovatel konstatuje, že z napadeného usnesení je patrno, že soud vycházel ze 
zjištění, že důvodem odmítnutí vojenské služby obviněným L. J. je jeho 
náboženské přesvědčení. Při hodnocení této skutečnosti však nebylo náležitě 
zváženo, že obviněný tímto svým činem pouze uplatnil své právo na svobodu 
svědomí, zaručené tehdejší Ústavou 9. 5. 1948. Nebylo vzato v úvahu ani 
základní lidské právo obviněného na svobodu svědomí zakotvené v čl. 18 
Všeobecné deklarace lidských práv, a to přesto, že motiv jednání pod 
imperativem svědomí je v případě omítání vojenské služby nutno považovat za 
určující. Z tohoto hlediska a s přihlédnutím k čl. 15 odst. 1 Listiny 
základních práv a svobod nelze jednání obviněného, spočívající v odmítnutí 
konání vojenské služby z důvodu uplatnění svobody svědomí, považovat ze trestný 
čin, když obviněný tímto jednáním v podstatě realizoval svobodu svědomí, jako 
své základní právo. 

Z pohledu zmíněných úvah proto lze podle ministra spravedlnosti napadenému 
usnesení býv. Vojenského obvodového soudu v Brně vytknout závěr o správnosti 
výroku  o vině, při současném konstatování, že nepřiměřeně a vadně bylo 
postupováno pouze při ukládání trestu.

Stěžovatel však napadenému usnesení vytýká i další vadu. Býv. vojenský obvodový 
soud totiž v rehabilitačním řízení nezohlednil skutečnost, že obviněný byl již 
před odsouzením rozsudkem býv. Nižšího vojenského soudu v Brně ze dne 26. 11. 
1953 sp. zn. T 85/1953 odsouzen za totožný trestný čin rozsudkem býv. Nižšího 
vojenského soudu v Brně ze dne 28. 12. 1952 sp. zn. Vt 60/1952.

V obou trestních věcech se obviněný L. J. hájil stejně a byl již od nastoupení 
základní vojenské služby rozhodnut tuto službu nevykonávat. Na svém rozhodnutí 
setrval i přes hrozbu trestem odnětí svobody, který si odpykal. Odmítnutí 
výkonu vojenské služby po návratu z výkonu trestu proto nelze považovat za nový 
trestný čin, neboť obviněný pouze setrvával na své již projevené vůli vojenskou 
službu nevykonávat.

Za uvedené situace a také s ohledem na opakovaně vyslovený názor Ústavního 
soudu na otázku totožnosti skutku v případě obdobných jednání, je podle 
stěžovatele třeba pohlížet na jednání obviněného ze dne 29. 10. 1953 ve vztahu 
k výkonu vojenské služby jako na jeden skutek, pro který již byl odsouzen 
rozsudkem býv. Nižšího vojenského soudu v Brně ze dne 28. 12. 1952 sp. zn. Vt 
60/1952. Další odsouzení je proto nutno považovat za porušení zásady „ne bis in 
idem“. Na tom nic nemění skutečnost, že býv. Vojenský obvodový soud v Brně 
rozsudkem ze dne 18. 6. 1992 sp. zn. 3Rtv 118/1991 rozhodl tak, že při 
nezměněném výroku o vině obviněnému podle § 227 tr. ř. trest neuložil.

Vzhledem k těmto skutečnostem je třeba usnesení bývalého Vojenského obvodového 
soudu v Brně ze dne 19. 3. 1992 sp. zn. 3 Rtv 118/1991 hodnotit jako 
rozhodnutí, jímž byl  v neprospěch obviněného porušen zákon, a proto ministr 
spravedlnosti v závěru stížnosti pro porušení zákona navrhl, aby Nejvyšší soud 
podle § 268 odst. 2 tr. ř. vyslovil, že usnesením bývalého Vojenského 
obvodového soudu  v Brně ze dne 19. 3. 1992 byl v neprospěch obviněného L. J. 
porušen zákon v ustanovení § 1 odst. 1, 2 zákona č. 119/1990 Sb., o soudní 
rehabilitaci, § 2 odst. 5, 6 tr. ř., v tehdy účinném znění,ve vztahu k 
ustanovení § 270 odst. 1 písm. b) tr. zák z roku 1950, jakož i v ustanovení čl. 
40 odst. 5 Listiny základních lidských práv a svobod a § 11 odst. 1 písm. f) 
tr. ř. Podle § 269 odst. 2 tr. ř. pak aby napadené usnesení bývalého Vojenského 
obvodového soudu v Brně zrušil a dále zrušil i všechna rozhodnutí na toto 
usnesení obsahově navazující, pokud vzhledem ke změně, k níž došlo zrušením, 
pozbyla podkladu a podle § 270 odst. 1 tr. ř., aby přikázal Městskému soudu v 
Brně, aby věc v potřebném rozsahu znovu projednal a rozhodl.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a učinil závěr, že zákon byl porušen.

Trestného činu vyhýbání se služební povinnosti podle § 270 odst. 1 písm. b) tr. 
zák. z roku 1950 se dopustil ten, kdo se úmyslně vyhnul plnění služební 
povinnosti nebo služebního úkonu tím, že padělal listinu, předstíral nemoc, 
použil jiného úskoku nebo se odvolával na náboženské nebo jiné přesvědčení, za 
což mohl být potrestán odnětím svobody na šest měsíců až pět let. 

Podle § 1 odst. 1 zák. č. 119/1990 Sb., o soudní rehabilitaci ve znění zákona 
č. 47/1991 Sb. je účelem tohoto zákona zrušit odsuzující soudní rozhodnutí za 
činy, které v rozporu s principy demokratické společnosti respektující občanská 
politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé přezkoumání případů osob takto protiprávně odsouzených v 
důsledku porušování zákonnosti na úseku trestního řízení, odstranit nepřiměřené 
tvrdosti v používání represe, zabezpečit neprávem odsouzeným osobám 
společenskou rehabilitaci a přiměřené hmotné odškodnění a umožnit ze zjištěných 
nezákonností vyvodit důsledky proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení je rovněž účelem tohoto 
zákona rehabilitovat činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv a v 
navazujících mezinárodních paktech o občanských a politických právech, jež byly 
československými trestními zákony prohlášeny za trestné v rozporu s 
mezinárodním právem, a mezinárodnímu právo odporovalo také jejich trestní 
stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
služební povinnosti podle § 270 odst. 1 písm. b) tr. zák. Býv. Vojenský 
obvodový soud v Brně, který v této věci přezkumné řízení podle rehabilitačního 
zákona na základě žádosti obviněného prováděl, se však důsledně cit. účelem 
rehabilitačního zákona neřídil.

Z odůvodnění napadeného usnesení vyplývá, že býv. Vojenský obvodový soud v Brně 
v rehabilitačním řízení přezkoumal na základě žádosti obviněného jeho původní 
odsouzení a konstatoval, že výrok o vině je správný, pouze při ukládání trestu 
bylo postupováno nepřiměřeně přísně. Důvodem pro tento závěr bylo zjištění, že 
obviněný žil řádným životem,  pokud byl soudně trestán, bylo to výlučně v 
souvislosti s jeho náboženským přesvědčením. Soud proto uzavřel, že jsou zde 
důvody pro zrušení výroku o trestu, který je ve zřejmém nepoměru k stupni 
nebezpečnosti činu pro společnost.

Zde je na místě připomenout závěry nálezu Ústavního soudu ČR ze dne 26. 3. 
2003  sp. zn. Pl. ÚS 42/02 a navazujícího rozsudku Nejvyššího soudu ČR ze dne 
22. 5. 2003 sp. zn. 15 Tz 67/2003, v jiné obdobné trestní věci, z nichž 
vyplývá, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž cit. ústava deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí pak tato ústava negovala i v 
§ 34 odst. 2 tak, že stanovila každému občanu povinnost mj. konat vojenskoou 
službu. Navíc v době, kdy se obviněný měl dopustit protiprávního jednání, 
tehdejší právní řád neumožňoval alternativu k výkonu základní vojenské služby 
pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby v roce 1953 za trestný čin.

Vyslovené závěry lze bezpochyby aplikovat i v projednávaném případě L. J., 
odsouzeného v roce 1953 soudem, který přiměřeně svobodu svědomí nerespektoval 
za situace, kdy tehdejší právní řád neumožňoval alternativu k výkonu vojenské 
služby pro případy, kdyby její výkon vedl k popření náboženského přesvědčení 
jednotlivce. Rehabilitační soud pak pochybil, když při aplikaci § 14 zákona č. 
119/1990 Sb., o soudní rehabilitaci, přehlédl toto absolutní přirozené právo 
obviněného, jež nalezlo vyjádření rovněž v čl. 15  odst. 1 Listiny základních 
práv a svobod, a považoval shora popsané jednání obviněného za trestné. (Srov. 
rovněž i nález Ústavního soudu ze dne 11. 3. 2003 sp. zn.  I. ÚS 671/01).

Podle názoru Ústavního soudu vyjádřeného v nálezu, sp. zn. Pl. ÚS 42/02, je 
tomuto nutné podřídit výklad i sebestarších trestně právních norem, je-li díky 
využitelnému procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.

Další okolností, kterou býv. Vojenský obvodový soud v Brně v rámci 
rehabilitačního řízení nezohlednil, byla skutečnost, že obviněný L. J. byl za 
obdobné jednání již dříve odsouzen, a to podle opisu rejstříku trestů, dalších 
písemných podkladů, ale zejména ověřené kopie rozsudku  býv. Nižšího vojenského 
soudu v Brně ze dne 28. 12. 1952 sp. zn.  Vt 60/52. S ohledem na konstantní 
judikaturu Ústavního soudu v otázce totožnosti skutku v obdobných věcech (např. 
viz IV. ÚS 81/95, IV. ÚS 82/97), podle níž je nutno další odsouzení obviněného 
pro shodnou trestnou činnost, tj. setrvání na své již projevené vůli vojenskou 
činnost nevykonávat, hodnotit jako jeden skutek, vyslovit oprávněný předpoklad, 
že následným odsouzením obviněného rozsudkem býv. Nižšího vojenského soudu v 
Brně ze dne 26. 11. 1953 ve věci sp. zn. T 85/53 došlo k porušení zásady „ne 
bis in idem“, na což mělo být v původním rehabilitačním řízení reagováno.

S přihlédnutím ke shora uvedeným skutečnostem lze uvést, že z konfrontace 
napadeného rozhodnutí s výše uvedenými závěry Ústavního soudu i Nejvyššího 
soudu je zřejmé, že rehabilitační senát býv. Vojenského obvodového soudu v Brně 
porušil zákon v neprospěch obviněného, pokud považoval výrok o vině trestným 
činem vyhýbání se služební povinnosti podle § 270 odst. 1 písm. b) tr. zák. z 
roku 1950 za správný. Usnesením býv. Vojenského obvodového soudu v Brně ze dne 
19. 3. 1992 sp. zn. 3 Rtv 118/1991, tak byl porušen zákon v ustanovení § 1 
odst. 1, 2 zák. č. 119/1990 Sb., o soudní rehabilitaci ve znění zák. č. 47/1991 
Sb., a v řízení, které mu předcházelo, též v ustanovení § 2 odst. 5, 6 tr. ř. 
ve znění účinném do 31. 12. 1993, v neprospěch obviněného L. J., což Nejvyšší 
soud podle  § 268 odst. 2 tr. ř. vyslovil. Jako důsledek této skutečnosti 
Nejvyšší soud podle  § 269 odst. 2 tr. ř. zrušil v celém rozsahu nejen napadené 
usnesení, ale i všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 
Týká se to zejména následného rozsudku býv. Vojenského obvodového soudu v Brně 
ze dne 18. 6. 1992 sp. zn. 3 Rtv 118/1991. Nejvyšší soud pak podle § 270 odst. 
1 tr. ř. věc přikázal Městskému soudu v Brně, jako soudu podle § 7 odst. 1 zák. 
č. 119/1990 Sb. příslušnému, aby ji v potřebném rozsahu znovu projednal a 
rozhodl. Konkrétně to znamená zaměřit dokazování mj. na zjištění, zda byl 
obviněný L. J. pravomocně odsouzen býv. Nižším vojenským soudem v Brně ve věci 
sp. zn. Vt 60/52 pro totožný skutek a znovu rozhodnout o návrhu obviněného na 
jeho soudní rehabilitaci podle zák. č. 119/1990 Sb., přičemž rozhodující soud 
bude podle § 270 odst. 4 tr. ř. vázán právním názorem, který v tomto rozsudku 
vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 27. června 2007

Předseda senátu:

JUDr. František Hrabec  

	

	

	

	
