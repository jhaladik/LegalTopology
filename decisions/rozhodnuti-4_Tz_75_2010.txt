Soud: Nejvyšší soud

Důvod dovolání: § 2 odst. 5 tr. řádu, § 1 odst. 1,2, zák. č.  119/90 Sb., § 147/1, § 148/odst. 1,2 tr.ř. § 2 odst. 5,6 tr.ř. 

Spisová značka: 4 Tz 75/2010

Datum rozhodnutí: 26.01.2011

Typ rozhodnutí: ROZSUDEK


Heslo: Soudní rehabilitace

Dotčené předpisy: § 1 odst. 1,2 tr. zák., předpisu č. 119/90Sb., § 147 odst. 1 tr. ř., § 148 odst. 1 písm. c) tr. ř.

Kategorie rozhodnutí: D




4 Tz 75/2010-20
ČESKÁ REPUBLIKA 
ROZSUDEK
JMÉNEM REPUBLIKY





Nejvyšší soud České republiky projednal ve veřejném zasedání dne 26. ledna 2011 
v senátu složeném z předsedkyně JUDr. Danuše Novotné a soudců JUDr. Františka 
Hrabce         a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného J.  F., proti usnesení bývalého 
Vyššího vojenského soudu v Táboře ze dne 9. 1. 1992, sp. zn. 2 Rtvo 63/91, a 
podle § 268 odst. 2, § 269 odst. 2 a  § 270 odst. 1             tr. řádu 
rozhodl   t a k t o :

Pravomocným usnesením bývalého Vyššího vojenského soudu v Táboře ze dne 9. 1. 
1992, sp. zn. 2 Rtvo 63/91, a v řízení, které mu předcházelo, b y l   p o r u š 
e n   z á k o n    v ustanoveních § 1 odst. 1, 2 zákona č. 119/1990 Sb., o 
soudní rehabilitaci, § 147 odst. 1,              § 148 odst. 1 písm. c) tr. 
řádu a § 2 odst. 5, 6 tr. řádu ve znění účinném do 31. 12. 1992, v neprospěch 
obviněného J.  F.

Napadené usnesení   s e   z r u š u j e .

Zrušuje se také usnesení bývalého Vojenského obvodového soudu Brno ze dne 4. 
11. 1991, sp. zn. 4 Rtv 32/91.

Zrušují se též všechna další rozhodnutí na obě zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména rozsudek bývalého Vojenského obvodového soudu Brno ze dne 4. 6. 1992, 
sp. zn. 4 Rtv 32/91.

Městskému soudu v Brně  s e   p ř i k a z u j e , aby věc v potřebném rozsahu 
znovu projednal a rozhodl. 



Odůvodnění:

Rozsudkem bývalého Nižšího vojenského soudu v Brně ze dne 9. 12. 1955, sp. 
zn.           T 49/55, který nabyl právní moci dne 13. 12. 1955, byl obviněný 
J. F. uznán vinným trestným činem vyhýbání se služební povinnosti podle § 270 
odst. 1 písm. b) tr. zákona č. 86/50 Sb., za což mu byl uložen nepodmíněný 
trest odnětí svobody v trvání patnácti měsíců. Podle § 43 tr. zákona mu byla 
vyslovena ztráta čestných práv  občanských na dobu tří let, na stejnou dobu i 
ztráta práv uvedených v § 44 odst. 2 tr. zákona.

Podle rozsudku naplnil obviněný skutkovou podstatu uvedeného trestného činu 
tím, že „dne 5. 11. 1955 po nástupu vojenské základní služby odmítl konati v 
sobotu ukládané mu povinnosti jak v tento den, tak i do budoucna, přičemž se 
odvolával na svoje náboženské přesvědčení a. s. d.“.

K žádosti o rehabilitaci podle zákona č. 119/1990 Sb., o soudní rehabilitaci, 
požádal obviněný písemně dne 11. 3. 1991, aby výše uvedené odsouzení bylo 
podrobeno rehabilitačnímu řízení.

Usnesením bývalého Vojenského obvodového soudu Brno ze dne 4. 11. 1991, sp. 
zn.  4 Rtv 32/91, rozhodl tento soud podle § 14 odst. 1 písm. f) a § 14 odst. 3 
zákona č. 119/1990 Sb., o soudní rehabilitaci, tak, že v rozsudku bývalého 
Nižšího vojenského soudu v Brně ze dne 9. 12. 1955, sp. zn. T 49/55, zrušil 
výrok o trestu a všechna další rozhodnutí, která na tento výrok obsahově 
navazovala, pokud vzhledem ke změně, k níž došlo zrušením, pozbyla podkladu. 

Obviněný J. F. podal proti tomuto usnesení stížnost, o níž rozhodoval bývalý 
Vyšší vojenský soud v Táboře. Usnesením ze dne 9. 1. 1992, sp. zn. 2 Rtvo 
63/91, stížnost obviněného jako nedůvodnou zamítl podle § 148 odst. 1 písm. c) 
tr. řádu.

Ministr spravedlnosti podal proti výše citovanému usnesení bývalého Vyššího 
vojenského soudu v Táboře podle § 266 odst. 1 tr. řádu stížnost pro porušení 
zákona ve prospěch obviněného. Podle jeho názoru byl tímto usnesením a v 
řízení, které mu předcházelo, porušen zákon v ustanoveních § 1 odst. 1, 2 
zákona č. 119/1990 Sb., ve znění pozdějších předpisů, § 2 odst. 5, 6 tr. ř. a § 
147 odst. 1 a § 148 odst. 1 písm. c) tr. řádu v neprospěch obviněného.

Ministr spravedlnosti za nezákonný považuje především ten postup bývalého 
Vojenského obvodového soudu Brno, jímž prohlásil skutková zjištění, která v 
původní trestní věci sp. zn. T 49/55, bývalý Nižší vojenský soud v Brně v 
rozsudku učinil, za úplná a správná, a přisvědčil také plně učiněnému výroku o 
vině obviněného trestným činem vyhýbání se služební povinnosti podle § 270 
odst. 1 písm. b) tr. zákona č. 86/1950 Sb. Byť soud rozhodující o soudní 
rehabilitaci byl informován, že důvodem odmítnutí vojenské služby obviněným 
bylo jeho náboženské přesvědčení A. s. d., nevyvodil z toho zjištění adekvátní 
právní závěry. Pominul tak jednak ústavní právo obviněného na svobodu svědomí, 
která mu byla zaručena v čl. 15 odst. 1 Ústavy 9. května, provedené ústavním 
zákonem č. 150/1948 Sb., jakož i svobodu svědomí, kterou zaručoval čl. 18 
Všeobecné deklarace lidských práv. Deklarovanou svobodu svědomí tehdy platná 
ústava negovala v čl. 34 odst. 2, pokud stanovila každému občanu povinnost 
konat vojenskou základní službu, přičemž nebyla ústavně stanovena alternativa k 
výkonu této vojenské základní služby pro případ, že by její výkon vedl k 
popření náboženského přesvědčení jednotlivce. Jednání obviněného pokud jím své 
právo na svobodu svědomí realizoval není trestným činem.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. řádu vyslovil, že 
napadeným rozhodnutím byl porušen zákon v namítaném rozsahu v neprospěch 
obviněného, aby podle           § 269 odst. 2 tr. řádu toto rozhodnutí zrušil 
včetně všech na něj obsahově navazujících rozhodnutí, pokud vzhledem ke změně, 
k níž došlo zrušením, pozbyla podkladu. Dále navrhl procesní postup podle § 270 
odst. 1, příp. § 271 odst. 1 tr. řádu.

Nejvyšší soud České republiky (dále jen Nejvyšší soud) přezkoumal podle § 
267       odst. 3 tr. řádu zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a dospěl k 
následujícím závěrům.

Podle ustanovení § 1 odst. 1 zákona č. 119/1990 Sb., o soudní rehabilitaci, ve 
znění pozdějších právních předpisů, je účelem zákona zrušit odsuzující soudní 
rozhodnutí za činy, které v rozporu s principy demokratické společnosti 
respektující občanská politická práva             a svobody zaručené ústavou a 
vyjádřené v mezinárodních dokumentech a mezinárodních právních normách zákon 
označoval za trestné. 

Podle ustanovení § 1 odst. 2 uvedeného zákona, činy, které směřovaly k 
uplatnění práv a svobod občanů zaručených ústavou a vyhlášených ve Všeobecné 
deklaraci lidských práv            a v navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem          a mezinárodnímu 
právu odporovalo také jejich trestní stíhání a trestání.

Podle ustanovení § 2 odst. 5 trestního řádu, v tehdy účinném znění, orgány 
činné v trestním řízení postupují tak, aby byl zjištěn skutečný stav věci, a 
při svém rozhodování z něho vycházejí. Objasňují se stejnou pečlivostí 
okolnosti svědčící proti obviněnému                 i okolnosti, které svědčí v 
jeho prospěch, a provádějí v obou směrech důkazy, nevyčkávajíce návrhu stran.

Podle ustanovení § 2 odst. 6 trestního řádu, v tehdy účinném znění, orgány 
činné v trestním řízení hodnotí důkazy podle svého vnitřního přesvědčení 
založeného na pečlivém uvážení všech okolností případu jednotlivě i v jejich 
souhrnu.

Podle § 147 odst. 1 trestního řádu přezkoumá nadřízený orgán při 
rozhodování                  o stížnosti  a) správnost všech výroků napadeného 
usnesení, proti nimž může stěžovatel podat stížnost, a   b) řízení 
předcházející napadenému usnesení. 

Podle ustanovení § 148 odst. 1 písm. c) trestního řádu nadřízený orgán zamítne 
stížnost, není-li důvodná.

Těmito ustanoveními se oba bývalé vojenské soudy v rámci rehabilitačního řízení 
však důsledně neřídily, neboť rehabilitace byla zúžena pouze na výrok o trestu 
a bez náležité pozornosti byl ponechán výrok o vině, ačkoli smyslem zákona o 
soudní rehabilitaci bylo rehabilitovat, a to nejen právně, ale i morálně co 
nejvíce těch, kteří v období totalitního režimu trpěli a byli pronásledováni. 

Na podporu tohoto názoru je možné uvést, že zcela obdobným případem se zabýval 
Ústavní soud ČR ve svém nálezu ze dne 1. 4. 2003, sp. zn. II. ÚS 674/01 N 
50/30SbNU33, v němž dospěl k následujícímu závěru: „Je legitimní, aby v právním 
státě soudy aplikovaly při stanovení trestní odpovědnosti osoby rozhodná 
zákonná ustanovení existující v předchozím nedemokratickém režimu ve světle 
zásad, jimiž se řídí právní stát. Ústava platná v roce 1977 odepřela svobodě 
svědomí charakter tzv. absolutního práva. Svobodu vyznání sice formálně 
zaručovala, současně však stanovila, že náboženská víra nebo přesvědčení nemůže 
být důvodem k tomu, aby občan odpíral plnit občanskou povinnost uloženou mu 
zákonem. Svoboda vyznání byla sice formálně zaručena, ovšem norma nižší právní 
síly, dle níž by občan takové ústavní právo mohl realizovat, vydána nebyla a 
ustanovení jiných právních norem (např. branný zákon) tuto svobodu prakticky 
likvidovala. Jestliže zákonodárce nestanovil žádnou alternativu k tomu, aby 
občan mohl dostát svým zákonným povinnostem, nebylo možné čin, kterým pouze 
realizoval své ústavně zaručené svobody, pokládat za trestný.“

Uvedený nález Ústavního soudu ČR pak odkazuje na nález pléna Ústavního soudu ČR 
ze dne 26. 3. 2003, sp. zn. Pl. ÚS 42/02, který závazným způsobem řeší otázku 
odpírání vojenské služby z náboženských důvodů v obecné poloze. Ústavní soud ČR 
v tomto svém nálezu učinil závěr, že odepírání vojenské služby z náboženských 
důvodů není ani tak věcí svobody vyznání, jako především věcí svobody svědomí. 
Svoboda svědomí přitom patří dle Ústavního soudu ČR k tzv. základním právům 
absolutním, tedy k takovým, které nelze omezit obyčejným zákonem.

Na tyto závěry Ústavního soudu ČR pak navázal i rozsudek velkého senátu 
Nejvyššího soudu ČR ze dne 22. 5. 2003, sp. zn. 15 Tz 67/2003, kde se mimo jiné 
uvádí, že „ačkoli totiž  i tehdy platná Ústava 9. května č. 150/1948 Sb. 
deklarovala v § 15 odst. 1 svobodu svědomí, zároveň ji nepřípustně omezila již 
v dost. 2 citovaného ustanovení, podle něhož mj. víra nebo přesvědčení nemůže 
být nikomu na újmu, nemůže však být důvodem k tomu, aby někdo odpíral plnit 
občanskou povinnost uloženou mu zákonem. Deklarovanou svobodu svědomí tak 
negovala i v § 34 odst. 2 tak, když stanovila každému občanu povinnost mj. 
konat vojenskou službu. Obviněný tak svým jednáním pouze uplatňoval i tehdejší 
Ústavou zaručené právo na svobodu svědomí a náboženského přesvědčení.

Stanoviska Ústavního soudu ČR i Nejvyššího soudu ČR lze tedy plně vztáhnout i 
na předmětnou trestní věc, kde bylo též nepochybné, že obviněný odmítl 
vykonávat vojenskou službu s poukazem na své náboženské přesvědčení – 
příslušnost k církvi a. 7. d., tedy v podstatě uplatnil své ústavní právo 
svobody svědomí. Z konfrontace napadeného rozhodnutí s výše uvedenými právními 
názory vyjádřenými v  rozhodnutích Ústavního soudu ČR                  a 
Nejvyššího soudu ČR je zřejmé, že nejen bývalý Vojenský obvodový soud v Brně, 
ale také bývalý Vyšší vojenský soud v Táboře, který rozhodoval ve věci ve II. 
stupni, porušily zákon ve shora citovaných ustanoveních, pokud uznaly správnost 
výroku o vině obviněného J. F. trestným činem vyhýbání se služební povinnosti 
podle § 270 odst. 1 písm. b) trestního zákona č. 86/1950 Sb. Popsané jednání 
obviněného totiž postrádalo požadovanou nebezpečnost činu pro společnost a 
nevykazovalo tak znaky skutkové podstaty tohoto trestného činu.

Pro úplnost je třeba dodat, že výše uvedené závěry týkající se Ústavního 
zákona                č. 100/1960 Sb. lze plně vztáhnout i na Ústavní zákon č. 
150/1948 Sb., který sice v ustanovení § 15 svobodu svědomí deklaroval, avšak 
zároveň ji také negoval tím, že stanovil, že svoboda svědomí nemůže být důvodem 
k odepření splnění občanské povinnosti uložené zákonem. 

Podle odůvodnění výše citovaného nálezu Ústavního soudu ČR pak z nesporných 
skutkových zjištění bývalého vojenského obvodového soudu v posuzované věci 
vyplynulo, že obviněný nenastoupil výkon vojenské služby pouze z důvodu svého 
svědomí a náboženského přesvědčení. Na jeho čin bylo proto nutno nahlížet jako 
na jednání, které směřovalo k uplatnění základního práva zaručeného ústavou a 
vyhlášeného ve Všeobecné deklaraci lidských práv a v navazujících mezinárodních 
paktech, jak uvádí výše citovaný § 1 zákona č. 119/1990 Sb., o soudní 
rehabilitaci. Ústavní soud ČR pak již ve svém shora citovaném  rozhodnutí 
rovněž konstatoval, že pokud by bývalý vojenský obvodový soud vycházel důsledně 
z ustanovení § 1 zákona č. 119/1990 Sb., o soudní rehabilitaci, nemohl by 
ponechat nedotčeným výrok o vině v původním odsuzujícím rozsudku.

V posuzované trestní věci je pro úplnost nutno konstatovat, že poté, co 
nadřízený soud zamítl stížnost obviněného, rehabilitační soud prvního stupně 
vydal dne 27. 2. 1992 podle            § 223 odst. 1 a § 11 odst. 1 písm. a) 
tr. řádu usnesení sp. zn. 4 Rtv 32/91, jímž zastavil trestní stíhání obviněného 
pro výše popsaný skutek, a to vzhledem k čl. V z důvodů části II. čl. III 
rozhodnutí prezidenta republiky o amnestii ze dne 9. 5. 1960.

Obviněný v zákonné lhůtě požádal, aby ve smyslu ustanovení § 15 odst. 3 
rehabilitačního zákona soud pokračoval v řízení.

Bývalý Vojenský obvodový soud Brno poté ve věci rozhodl rozsudkem ze dne 4. 6. 
1992, sp. zn. 4 Rtv 32/91, jímž při nezměněném výroku o vině z rozsudku 
bývalého Nižšího vojenského soudu v Brně ze dne 9. 12. 1955, sp. zn. T 49/55, 
obviněnému podle § 227               tr. řádu trest neuložil. Z odůvodnění 
rozsudku plyne, že rehabilitační soud o vině obviněného stanovené původním 
rozsudkem nepochyboval. Citovaný rozsudek nabyl právní moci dne          1. 7. 
1992.

Jak je zřejmé z odůvodnění napadeného usnesení ze dne 4. 11. 1991, bývalý 
Vojenský obvodový soud Brno vycházel z výsledků dokazování v původním řízení a 
dospěl k závěru, že výrok o vině je správný. Konstatoval, že bývalý Nižší 
vojenský soud provedl dokazování v hlavním líčení v potřebném rozsahu, zjistil 
správně skutkový stav a nelze mu tedy nic vytknout z hlediska správných 
skutkových zjištění, ani z hlediska adekvátního právního posouzení spáchaného 
skutku. Bývalý Vojenský obvodový soud Brno však dospěl k přesvědčení, že při 
ukládání trestu bylo postupováno nepřiměřeně přísně, když byl obviněnému jako 
pachateli, jenž se trestné činnosti dopustil poprvé, uložen nepodmíněný trest 
odnětí svobody v trvání patnácti měsíců. Dospěl k závěru, že jsou zde důvody 
pro zrušení výroku o trestu ve smyslu § 14 odst. 1 písm. f) zákona č. 119/1990 
Sb., neboť zmíněný uložený trest je ve zřejmém nepoměru ke stupni nebezpečnosti 
činu pro společnost.

Z konfrontace napadeného rozhodnutí s výše citovanými právními 
názory                       a rozhodnutími Ústavního soudu a Nejvyššího soudu 
je zřejmé, že rehabilitační senát bývalého Vojenského obvodového soudu Brno 
tyto úvahy a právní názory nerespektoval, pokud napadeným usnesením uznal 
správnost výroku o vině obviněného J. F. trestným činem vyhýbání se služební 
povinnosti podle § 270 odst. 1 písm. b) tr. zákona č. 86/1950 Sb. Popsané 
jednání obviněného totiž postrádalo požadovanou nebezpečnost činu pro 
společnost  a nevykazovalo tak znaky skutkové podstaty tohoto trestného činu. 

Vzhledem ke všem výše uvedeným okolnostem, Nejvyšší soud podle § 268 odst. 
2           tr. řádu vyslovil, že usnesením bývalého Vyššího vojenského soudu v 
Táboře ze dne 9. 1. 1992, sp. zn. 2 Rtvo 63/91, a řízením, které mu 
předcházelo, byl porušen zákon v ustanoveních § 1 odst. 1, 2 zákona č. 
119/1990, o soudní rehabilitaci, § 147 odst. 1, § 148 odst. 1 písm. c) a § 2 
odst. 5, 6  tr. řádu v neprospěch obviněného J. F. Podle § 269  odst. 2 tr. 
řádu toto usnesení zrušil, stejně tak i usnesení bývalého Vojenského obvodového 
soudu Brno ze dne 4. 11. 1991, sp. zn. 4 Rtv 32/91. Současně byla zrušena i 
všechna další rozhodnutí na obě zrušená usnesení obsahově navazující, pokud 
vzhledem ke změně, k níž došlo zrušením, pozbyla podkladu, zejména rozsudek 
bývalého Vojenského obvodového soudu Brno ze dne  4. 6. 1992, sp. zn. 4 Rtv 
32/91. Věc byla podle § 270 odst. 1 tr. řádu přikázána Městskému soudu v Brně, 
aby ji v potřebném rozsahu znovu projednal  a rozhodl.

Městský soud v Brně, který je nástupcem zrušeného Vojenského obvodového soudu 
Brno, provede rehabilitační řízení v intencích výše odůvodněného právního 
názoru.

Podle § 270 odst. 4 tr. řádu je orgán, jemuž byla věc Nejvyšším soudem 
přikázána, vázán právním názorem, který v tomto rozsudku vyslovil Nejvyšší 
soud, a je povinen provést ty procesní úkony, jejichž provedení Nejvyšší soud 
nařídil.

Poučení: Proti tomuto rozhodnutí není opravný prostředek přípustný.

V Brně dne 26. ledna 2011



 Předsedkyně senátu:
JUDr. Danuše Novotná   

	
	



