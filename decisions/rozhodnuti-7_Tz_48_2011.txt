Soud: Nejvyšší soud

Spisová značka: 7 Tz 48/2011

Datum rozhodnutí: 05.10.2011

Typ rozhodnutí: ROZSUDEK


Heslo: Usmrcení z nedbalosti

Dotčené předpisy: § 143 odst. 1, 2 tr. zákoníku, § 105 odst. 1 tr. ř.

Kategorie rozhodnutí: D




 7 Tz 48/2011-39

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání dne 5. 10. 2011 v 
senátě složeném z předsedy senátu JUDr. Jindřicha Urbánka a soudců JUDr. Petra 
Hrachovce a JUDr. Michala Mikláše stížnost pro porušení zákona, kterou podal 
ministr spravedlnosti v neprospěch obviněného T.  S. ,  proti usnesení 
Krajského soudu v Ostravě ze dne 14. 1. 2011, č. j. 6 To 720/2010-112, podle § 
268 odst. 2 tr. ř. rozhodl  t a k t o : 


		Usnesením Krajského soudu v Ostravě ze dne 14. 1. 2011, sp. zn. 
6 To 720/2010, byl porušen zákon v ustanovení § 148 odst. 1 písm. c) tr. ř., a 
v řízení, které mu předcházelo v ustanovení § 188 odst. 1 písm. e) tr. ř. ve 
prospěch obviněného T.  S.  



Odůvodnění:


Usnesením Okresního soudu v Bruntále ze dne 18. 11. 2010, sp. zn. 3 T 264/2010, 
byla podle § 188 odst. 1 písm. e) tr. ř. trestní věc proti obviněnému T.  S.   
vedená u Okresního soudu v Bruntále podle sp. zn. 3 T 264/2010, pro skutek, v 
němž byl spatřován přečin usmrcení z nedbalosti podle § 143 odst. 1, 2 tr. 
zákoníku, vrácena státnímu zástupce k došetření pro objasnění základních 
skutkových okolností, bez kterých není možné v hlavním líčení ve věci 
rozhodnout. Toto usnesení napadl státní zástupce stížností. Krajský soud v 
Ostravě usnesením ze dne 14. 1. 2011, sp. zn. 6 To 720/2010, podle § 148 odst. 
1 písm. c) tr. ř. zamítl stížnost státního zástupce jako nedůvodnou. Podle 
obžaloby měl obviněný T.  S.  spáchat skutek tím, že dne 9. 7. 2010 kolem 18.10 
hodin, na silnici I/11 mezi obcemi M.   n.  O.  a H.  B. , okres B. , jako 
řidič osobního automobilu zn. Ford Focus  z majetku firmy A.  jedoucí proti 
svítícímu slunci, začal předjíždět kolonu před ním jedoucích vozidel v době, 
kdy v protisměru přijížděl motocykl zn. Kawasaki Z  řízený J.  K. , čímž se 
stalo, že do motocyklu narazil pravým předním rohem automobilu, takže J.  K.   
při střetu utrpěl rozsáhlá zranění a v důsledku roztržení kmene mozkového při 
rozvolnění mezi lební spodinou a 1. krčním obratlem na místě nehody zemřel.

Ministr spravedlnosti podal dne 24. 5. 2011 v neprospěch obviněného T.  S.   
stížnost pro porušení zákona proti usnesení Krajského soudu v Ostravě ze dne 
14. 1. 2011,  č. j. 6 To 720/2010-112. Namítl, že zejména Krajský soud v 
Ostravě se důsledně neřídil ustanoveními podle § 105 odst. 1 tr. ř. a § 188 
odst. 1 písm. e) tr. ř., když potvrdil usnesení Okresního soudu v Bruntále, 
který vrátil státnímu zástupci věc k došetření z důvodů, že v podobných 
případech je nezbytný znalecký posudek z oboru silniční dopravy, zejména při 
dopravních nehodách s tzv. smrtelným následkem, že tímto znaleckým posudkem by 
bylo objektivizováno, jaké byly příčiny nehodového děje, že by bylo zjištěno, 
jaká byla rychlost automobilu řízeného obviněným, jaká byla rychlost motocyklu 
řízeného poškozeným, jaké měli obviněný a poškozený možnosti odvrátit nehodový 
děj a jaké byly reakční doby obviněného a poškozeného, případně by byly 
objasněno, zda obviněný nebyl oslněn sluncem. 

Podle ministra spravedlnosti je potřeba přibírat znalecký posudek výlučně z 
důvodů uvedených v ustanovení § 105 odst. 1 tr. ř., tedy když je třeba 
odborných znalostí k objasnění skutečností důležitých pro trestní řízení, 
nikoli podle závažnosti následku trestné činnosti.  Je přesvědčen, že v 
předmětné věci není zapotřebí odborných znalostí, neboť v průběhu přípravného 
řízení byly opatřeny všechny důkazy pro postavení obviněného T.  S.   před soud 
ve smyslu ustanovení § 176 odst. 1 tr. ř. Pokud soudy mají za to, že je nutno 
dokazování doplnit naznačeným způsobem, mají podle ministra spravedlnosti 
možnost toto doplnění provést v průběhu hlavního líčení. 

Ministr spravedlnosti z těchto důvodů navrhl, aby Nejvyšší soud České republiky 
podle § 266 odst. 2 tr. ř. vyslovil, že usnesením Krajského soudu v Ostravě ze 
dne 14. 1. 2011, č. j. 6 To 720/2010-112, byl porušen zákon ve prospěch 
obviněného T.  S. , a to v ustanoveních § 147 odst. 2 tr. ř., § 148 odst. 1 
písm. c) tr. ř. a v řízení předcházejícím též v ustanovení § 188 odst. 1 písm. 
e) tr. ř., s přihlédnutím k ustanovení § 105 odst. 1 tr. ř.
 
Obviněný T.  S.   se prostřednictvím svého obhájce vyjádřil k podané stížnosti 
pro porušení zákona. Uvedl, že vzhledem k shromážděným důkazům lze i nadále 
důvodně pochybovat o tom, zda vůbec jsou dány základní předpoklady pro trestní 
stíhání. Má za to, že k objektivizaci skutkových okolností je potřeba odborných 
znalostí, přičemž jde podle obviněného o okolnosti, které předpokládá i 
ustanovení § 105 tr. ř. Je proto nezbytné učinit odborné posouzení, resp. 
znalecké zkoumání ještě před tím, než bude možno učinit závěr, zda jej lze 
důvodně postavit před soud. Podle obviněného je z obsahu stížnosti ministra 
spravedlnosti zjevná snaha sejmout ze státního zastupitelství povinnost, kterou 
mu ukládá zákon, a přesunout ji na soud, což je nepřípustné. 

Obviněný proto navrhl, aby Nejvyšší soud České republiky zamítl stížnost pro 
porušení zákona jako nedůvodnou. 

Nejvyšší soud přezkoumal podle § 267 odst. 3 tr. ř. napadené rozhodnutí i 
řízení, které mu předcházelo, a shledal, že zákon byl porušen v prospěch 
obviněného T.  S. 

Z ustanovení § 148 odst. 1 písm. c) tr. ř. vyplývá, že nadřízený orgán zamítne 
stížnost, není-li důvodná.

Nejvyšší soud po přezkoumání stížnosti pro porušení zákona podané ministrem 
spravedlnosti shledal, že Krajský soud v Ostravě usnesením ze dne 14. 1. 2011, 
sp. zn. 6 To 720/2010, porušil zákon, a to v ustanovení § 148 odst. 1 písm. c) 
tr. ř., neboť zamítl stížnost státního zástupce proti usnesením Okresního soudu 
v Bruntále ze dne 18. 11. 2010, sp. zn. 3 T 264/2010, jako nedůvodnou, ačkoli 
tato stížnost byla důvodná, a to z následujících důvodů:

Okresní soud v Bruntále rozhodl usnesením ze dne 18. 11. 2010, sp. zn. 3 T 
264/2010, podle § 188 odst. 1 písm. e) tr. ř. tak, že trestní věc obviněného 
T.  S.   se vrací státnímu zástupce k došetření pro objasnění základních 
skutkových okolností, bez kterých není možné v hlavním líčení ve věci 
rozhodnout. 

Podle § 188 odst. 1 písm. e) tr. ř. po předběžném projednání obžaloby soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

Nejvyšší soud dospěl k závěru, že v posuzovaném případě nebyly dány podmínky 
pro postup podle § 188 odst. 1 písm. e) tr. ř., protože obviněný T.  S.   byl 
důvodně postaven před soud. 
 
Z odůvodnění napadeného rozhodnutí přitom vyplývá, že skutečným důvodem postupu 
soudu byla absence znaleckého posudku z oboru silniční doprava, který je podle 
názoru soudu rozhodující pro posouzení trestní odpovědnosti obviněného i pro 
případnou právní kvalifikaci skutku. Podle ustanovení § 105 odst. 1 tr. ř., 
je-li k objasnění skutečnosti důležité pro trestní řízení třeba odborných 
znalostí, vyžádá orgán činný v trestním řízení odborné vyjádření. Jestliže pro 
složitost posuzované otázky takový postup není postačující, přibere orgán činný 
v trestním řízení znalce. V přípravném řízení přibírá znalce ten orgán činný v 
trestním řízení, jenž považuje znalecký posudek za nezbytný pro rozhodnutí, 
pokud byla věc vrácena k došetření, státní zástupce, a v řízení před soudem 
předseda senátu. O přibrání znalce se vyrozumí obviněný a v řízení před soudem 
též státní zástupce. Jiná osoba se o přibrání znalce vyrozumí, je-li k podání 
znaleckého posudku třeba, aby tato osoba něco konala nebo strpěla. Z toho 
vyplývá, že k přibrání znalce za účelem vypracování znaleckého posudku mohl v 
posuzovaném případě přistoupit předseda senátu, aniž bylo nutné vracet spis 
státnímu zástupci k došetření. 

Nejvyšší soud proto vyslovil zjištěné porušení zákona v ustanovení § 148 odst. 
1 písm. c) tr. ř., a v řízení, které mu předcházelo v ustanovení § 188 odst. 1 
písm. e) tr. ř. ve prospěch obviněného T.  S.  V dalších ustanoveních zmíněných 
ve stížnosti pro porušení zákona porušení neshledal.


Poučení :  Proti tomuto rozsudku není opravný prostředek přípustný.  


V Brně dne 5. října 2011



                                                                                
                                                                                
                                                                                
          Předseda senátu
JUDr. Jindřich Urbánek  


