Soud: Nejvyšší soud

Spisová značka: 4 Tz 10/2003

Datum rozhodnutí: 27.02.2003

Typ rozhodnutí: Rozsudek




4 Tz 10/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 27. února 2003 
v senátě složeném z předsedkyně JUDr. Danuše Novotné a soudců JUDr. Juraje 
Malika     a JUDr. Františka Hrabce stížnost pro porušení zákona, kterou podal 
ministr spravedlnosti České republiky ve prospěch obviněného P.  Ř., proti 
výroku o trestu trestního příkazu Okresního soudu v Prostějově ze dne 27. 6. 
2002, sp. zn. 1 T 148/2002, a podle § 268 odst. 2, § 269 odst. 2 a § 270 odst. 
1 tr. ř. rozhodl   

t a k t o :

Pravomocným trestním příkazem Okresního soudu v Prostějově ze dne 27. 6. 
2002,    sp. zn. 1 T 148/2002,  a to výrokem o trestu,  b y l    p o r u š e 
n    z á k o n   v ustanovení  § 35 odst. 2 tr. zájk., a v řízení, které mu 
předcházelo, v ustanovení § 314e odst. 1 tr. ř. a § 2 odst. 5, 6 tr. ř, v 
neprospěch obviněného P. Ř.

Napadený trestní příkaz  se   z r u š u j e  v celém rozsahu.

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Prostějově  se  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Samosoudce Okresního soudu v Prostějově vydal dne 27. 6. 2002 trestní příkaz 
sp. zn. 1 T 148/2002, jímž uznal P. Ř. vinným trestným činem  zanedbání povinné 
výživy podle § 213 odst. 1 tr. zák. Podle trestního příkazu se tohoto trestného 
činu dopustil tím, že v K., i jinde v době od února 2001 do prosince 2001 
včetně, ničím nepřispěl na výživu svého nezl. syna P. Ř., ač tak činit mohl, 
přičemž tato povinnost mu vyplývá ze zákona o rodině a rozsudku Okresního soudu 
v Náchodě ze dne 18. 6. 1999, sp. zn. P 120/90-98, který nabyl právní moci dne 
28. 10. 1999, podle něhož je povinen přispívat na nezl. P. Ř. měsíčně částkou 
800,- Kč, vždy každého pátého dne v měsíci předem k rukám matky nezletilého L. 
H., a dluží tak na výživném částku 5 300,-Kč, když částku 3 500,- Kč zaplatil v 
měsících leden až květen 2002. Za to mu byl v sazbě § 213 odst. 1 tr. zák. 
uložen trest odnětí svobody v trvání deseti měsíců, jehož výkon byl podle § 58 
odst. 1 a § 59 odst. 1 tr. zák. podmíněně odložen na zkušební dobu v trvání 
dvaceti měsíců. Podle § 59 odst. 2 tr. zák. byla obviněnému uložena povinnost, 
aby během zkušební doby řádně uhradil celé dlužné výživné za období do prosince 
2001 včetně. 

Trestní příkaz byl obviněnému doručen dne 11. 7. 2002, státnímu zástupci dne 3. 
7. 2002, a protože žádná z oprávněných osob nepodala ve stanovené lhůtě odpor, 
nabyl právní moci dne 20. 7. 2002. 

Ministr spravedlnosti České republiky podal proti výroku o trestu citovaného 
trestního příkazu stížnost pro porušení zákona ve prospěch obviněného, když 
podle jeho názoru byl v jeho neprospěch zákon porušen v ustanoveních  § 35 
odst. 2 tr. zák. a § 213 odst. 1 tr. zák.

Poukázal na existenci trestního příkazu, který vydal Okresní soud v Náchodě 
dne     19. 12. 2001, sp. zn. 11 T 135/2001, jímž byl obviněný P. Ř. uznán 
vinným trestným činem zanedbání povinné výživy podle § 213 odst. 1 tr. zák. 
Tento trestný čin spáchal tím, že v době od 3. 4. 2000 do sdělení obvinění dne 
20. 9. 2001, vyjma měsíců června až srpna 2000, v J. a  K.,  a v K.,  ani 
jinde, ač tak činit mohl, nepřispěl ničím na výživu svých synů nezletilých M. a 
L. K., když  podle rozsudku Okresního soudu v Náchodě ze dne 3. 12. 1999, sp. 
zn. 12 Nc 1124/99-18 měl měsíčně přispívat na nezl. M. částkou 800,- Kč a nezl. 
L. částkou 700,- Kč, splatnými vždy do patnáctého dne v měsíci předem k rukám 
matky nezl. dětí, D. K.,  té pak dluží částku 15 048,- Kč a Okresnímu úřadu v 
Náchodě částku 8 052,- Kč, který počínaje dnem 1. 4. 2001 přispíval na výživu 
dětí částkou 1 242,- Kč měsíčně. Za to byl obviněnému uložen trest odnětí 
svobody v trvání pěti měsíců, jehož výkon byl podmíněně odložen na zkušební 
dobu v trvání patnácti měsíců. Obviněnému byla podle § 59 odst. 2 tr. 
zák.uložena povinnost během zkušební doby podmíněného odsouzení uhradit dle 
svých sil dlužné výživné. Trestní příkaz byl obviněnému doručen dne 21. 1. 
2002, právní moci nabyl dne 30. 1. 2002.

Podle stěžovatele pominul samosoudce Okresního soudu v Prostějově skutečnost, 
že skutek, za který byl odsouzen trestním příkazem ze dne 27. 6. 2002, sp. zn. 
1 T 148/2002, spáchal ještě před doručením trestního příkazu Okresního soudu v 
Náchodě, proto jde o sbíhající se trestnou činnost, za kterou je třeba uložit 
souhrnný trest podle § 35 odst. 2 tr. zák. Napadeným trestním příkazem však byl 
uložen trest samostatný. Nadto samostatně uloženými tresty odnětí svobody v 
obou trestních příkazech byla překročena přípustná výše trestu podle § 213 
odst. 1 tr. zák., když součet obou trestů činí patnáct měsíců odnětí svobody. V 
této podobě jsou oba tresty ve zřejmém rozporu s účelem trestu a je tak splněna 
podmínka § 266 odst. 2 tr. ř. pro podání mimořádného opravného prostředku k 
odstranění této závady.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že napadeným trestním 
příkazem došlo k namítanému porušení zákona, aby podle § 269 odst. 2 tr. ř. 
zrušil trestní příkaz ve výroku o trestu a dále aby postupoval podle § 270 
odst. 1 tr. ř. 

Nejvyšší soud přezkoumal podle § 267 odst. 3 tr. ř.  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení, napadené části rozhodnutí 
předcházející a shledal, že zákon byl porušen.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný čin.

Podle § 314e odst. 1 tr. ř. samosoudce může bez projednání věci v hlavním 
líčení vydat trestní příkaz, jestliže skutkový stav je spolehlivě prokázán 
opatřenými důkazy, a to i ve zjednodušeném řízení konaném pro zkráceném 
přípravném řízení.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti a to v 
rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Uvedenými zákonnými ustanoveními se samosoudce Okresního soudu v Prostějově 
důsledně neřídil. Z obsahu spisu je patrno, že poté, co dne 7. 6. 2002 napadla 
obžaloba na obviněného P. Ř., vydal samosoudce dne 27. 6. 2002 trestní příkaz, 
aniž by reagoval na údaj obsažený v rejstříku trestů o odsouzení obviněného 
Okresním soudem v Náchodě z 19. 12. 2001, sp. zn. 11 T 135/2001, pro trestný 
čin zanedbání povinné výživy podle § 213 odst. 1 tr. zák. Při neurčitosti 
skutkové věty podané obžaloby, která období páchání trestné činnosti ve věci 
Okresního soudu v Přerově vymezovala měsíci  únorem až prosincem 2001, bez 
bližšího vymezení konkrétními daty, musela totiž již při tomto zjištění 
vzniknout pochybnost, zda nepřichází užití ustanovení § 35 odst. 2 tr. zák. o 
uložení případného souhrnného trestu. Tuto pochybnost však samosoudce Okresního 
soudu v Prostějově neodstranil tím, že by si předmětný spis Okresního soudu v 
Náchodě vyžádal, a údaje rozhodné pro zmíněnou úvahu potvrdil nebo vyloučil. Z 
obsahu trestního spisu Okresního soudu v Náchodě sp. zn. 11 T 135/2001 je 
zřejmé, že trestní příkaz v této věci byl vydán dne 19. 12. 2001, doručen 
obviněnému byl dne 21. 1. 2002, s kterýmžto datem se podle § 314e odst. 5 tr. 
ř.  vážou účinky spojené s vyhlášením rozsudku. Zjištění tohoto rozhodného 
data  by poté zcela jednoznačně muselo deklinovat úvahy samosoudce Okresního 
soudu v Prostějově o nutnosti ukládat souhrnný trest, neboť skutek, pro který 
byl odsouzen trestním příkazem Okresního soudu v Prostějově, spáchal před 
doručením trestního příkazu Okresního soudu v Náchodě a aplikace ustanovení § 
35 odst. 2 tr. zák. tak byla zcela na místě. K primárnímu porušení zákona tak 
došlo ve vztahu k tomuto zákonnému ustanovení, uložený trest tak je ve zřejmém 
nepoměru ke stupni společenské nebezpečnosti činu, pokud nebyl uložen jako 
trest souhrnný. Samosoudce porušil zákon i v ustanovení § 2 odst. 5, 6 tr. ř., 
neboť povinnost soudu postupovat tak, aby byl zjištěn skutkový stav věci bez 
důvodných pochybností, se vztahuje i na zjištění okolností rozhodných pro 
uložení zákonného druhu trestu. Důsledkem tohoto pochybení je i porušení § 314e 
odst. 1 tr. ř., neboť neexistence spolehlivě zjištěného skutkového stavu 
jakožto podkladu nejen pro správné rozhodnutí o vině, leč i trestu, vytvořila 
překážku pro aplikaci tohoto zákonného ustanovení.

Nejvyšší soud se naopak neztotožnil s právním názorem ministra spravedlnosti 
vyjádřeném ve stížnosti pro porušení zákona, že samosoudce Okresního soudu v 
Prostějově porušil i ustanovení § 213 odst. 1 tr. zák. Sankcí uvedenou v 
citovaném zákonném ustanovení je uložení trestu odnětí svobody do jednoho roku. 
Pokud samosoudce uložil trest odnětí svobody v trvání  deseti měsíců, jde o 
trest, který je v rámci citované trestní sazby, takže porušení zákona v tomto 
směru konstatovat nelze. 

Z těchto důvodů pak Nejvyšší soud podle § 268 odst. 2 tr. ř. vyslovil, že 
výrokem   o trestu trestního příkazu Okresního soudu v Prostějově ze dne 27. 6. 
2002, sp. zn. 1 T 148/2002, byl porušen zákon v ustanovení § 35 odst. 2 tr. 
zák., a v řízení, které mu předcházelo, v ustanovení § 314e odst. 1 tr. ř. a § 
2 odst. 5, 6 tr. ř. v neprospěch obviněného P. Ř. 

Ačkoliv konstatované porušení zákona má v předmětném rozhodnutí důsledky 
dopadající na správnost výroku o trestu, bylo v daném případě nutno zrušit 
napadené rozhodnutí v celém rozsahu. Samosoudce okresního soudu v projednávané 
věci nerozhodoval v hlavním líčení rozsudkem, ale použil institutu trestního 
příkazu podle § 314a a násl. tr. ř. Podle ustanovení § 314e odst. 5 tr. ř. má 
trestní příkaz povahu odsuzujícího rozsudku. To znamená, že trestním příkazem 
nelze obviněného zprostit od obžaloby podle § 226 tr. ř., ani upustit od 
potrestání podle § 24 a násl. tr. zák. V uvedeném odsuzujícím smyslu tvoří 
výroky trestního příkazu jednotu a jsou s nimi spojeny účinky předpokládané 
zákonem, např. nezaměnitelnost, závaznost a vykonatelnost. Je-li proti 
trestnímu příkazu podán podle § 314g tr. ř. odpor, nelze jím dosáhnout zrušení 
jen některého z výroků trestního příkazu, ani pokud by podaný odpor proti 
takovému výroku výlučně směřoval, neboť v důsledku uplatnění tohoto 
specifického opravného prostředku se trestní příkaz zásadně ruší celý, tj, ve 
všech výrocích a samosoudce nařídí ve věci hlavní líčení. Nepřichází tedy v 
úvahu, aby se trestní příkaz stal částečně pravomocným a další řízení se vedlo 
např. jen o uložení trestu nebo náhradě škody. 

Podle shora uvedených kriterií postupoval Nejvyšší soud i v projednávané věci. 
Trestní příkaz, který vydal samosoudce Okresního soudu v Prostějově, je zatížen 
vadou, v důsledku které se stal jakožto institut s povahou odsuzujícího 
rozsudku nezákonným. Proto jej bylo nutno postupem podle § 269 odst. 2 tr. ř. 
zrušit celý a současně zrušit i všechna další rozhodnutí, která na něj obsahově 
navazovala, pokud vzhledem ke změně, k níž došlo zrušením, pozbyla podkladu.

Nejvyšší soud věc podle § 270 odst, 1 tr. ř. přikázal samosoudci Okresního 
soudu v Prostějově, aby ji v potřebném rozsahu znovu projednal a rozhodl. 
Samosoudce okresního soudu si opatří jednak nový opis rejstříků trestů 
obviněného a spis Okresního soudu v Náchodě sp. zn. 11 T 135/2001, z něhož si 
údaje o nutnosti ukládat souhrnný trest ověří. Bude na něm, zda  ve věci při 
existenci procesních podmínek § 314e odst. 1 tr. ř.  rozhodne trestním příkazem 
při současném respektování ustanovení § 314e odst. 2 tr. ř., nebo zda ve věci 
rozhodne v hlavním líčení. V případě vydání nového odsuzujícího rozhodnutí však 
uloží souhrnný trest dle zásad uvedených v ustanovení § 35 odst. 2 tr. zák., 
jak je podrobně odůvodněno výše. 

Pro úplnost je třeba připomenout ustanovení § 270 odst. 4 tr,. ř. podle něhož 
je orgán, jemuž věc byla přikázána, vázán právním názorem, který ve věci 
vyslovil Nejvyšší soud a je povinen provést procesní úkony, jejichž provedení 
Nejvyšší soud nařídil. 

P o u č e n í : Proti tomuto rozhodnutí není opravný prostředek přípustný.

V Brně dne 27. února 2003

                                                                                
     Předsedkyně senátu:

JUDr. Danuše   N o v o t n á    
