Soud: Nejvyšší soud

Spisová značka: 4 Tz 75/2008

Datum rozhodnutí: 27.05.2009

Typ rozhodnutí: ROZSUDEK




4 Tz 75/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
května 2009 v senátu složeném z předsedy senátu JUDr. Františka Hrabce a 
soudců          JUDr. Jana Engelmanna a JUDr. Petra Šabaty stížnost pro 
porušení zákona, kterou podal ministr spravedlnosti České republiky v 
neprospěch obviněných F.  M., Ing. Ch. Č. a Mgr. V.  Z., proti rozsudku 
Krajského soudu v Ústí nad Labem, pobočka v Liberci, ze dne 24. 4. 2008 sp. zn. 
55 To 103/2008, v trestní věci vedené u Okresního soudu v Liberci pod   sp. zn. 
6 T 156/2005 a rozhodl podle § 268 odst. 2 tr. ř.  t a k t o :

Rozsudkem Krajského soudu v Ústí nad Labem, pobočky v Liberci, ze dne 24. 4. 
2008 sp. zn. 55 To 103/2008 a v řízení, které mu předcházelo,  b y l   p o r u 
š e n   z á k o n   v ustanoveních § 254 odst. 1, § 259 odst. 3 a § 226 písm. 
a)  tr. ř. a v ustanovení § 88 odst. 1, 2, 4 tr. ř. ve znění účinném do 30. 6. 
2008  ve prospěch obviněných F. M., Ing. Ch. Č. a Mgr. V. Z.

Odůvodnění:

Státní zástupce Okresního státního zastupitelství v Liberci podal dne 20. 6. 
2005 pod sp. zn. ZT 1809/2004 u Okresního soudu v Liberci na obviněné F. M., 
Ing. Ch. Č. a Mgr. V. Z. obžalobu, vinící je z toho, že:

1. obviněný F. M. jako sportovní ředitel fotbalového klubu FC S. L., a. s., v 
telefonických hovorech z P. a z různých dalších míst České republiky s 
obviněným Mgr. V. Z. v době od 28. 2. 2004 do 30. 3. 2004 a v telefonickém 
hovoru s obviněným Ing. Ch. Č. dne 28. 3. 2004 slíbil těmto dvěma osobám 
předání úplatku za to, že v případě potřeby ovlivní fotbalové utkání 19. kola 
1. G. l. mezi kluby FC S. L., a. s. – FC T. Z., a. s., konaného dne 1. 3. 2004 
od 16.40 hod. v L., ve prospěch FC S. L., a. s., a to obviněným Mgr. V. Z. jako 
hlavnímu rozhodčímu tohoto utkání a obviněnému Ing. Ch. Č. jako delegátu Č. f. 
s. na tomto utkání, a dne 12. 3. 2004 v P. v hotelu P. kolem 14.00 hod. 
obviněný F. M. předal obviněnému Mgr. V. Z. slíbený úplatek ve výši cca 
50.000,- Kč a dne 30. 3. 2004 obviněný F. M. dohodl předání úplatku ve výši 
20.000,- Kč pro obviněného Ing. Ch. Č. prostřednictvím obviněného Mgr. V. Z. na 
středu 31. 3. 2004 dopoledne v P.;

2. obviněný Mgr. V. Z. jako hlavní rozhodčí fotbalového utkání 19. kola 1. G. 
l. mezi kluby FC S. L., a. s. – FC T. Z., a. s., konaného dne 1. 3. 2004 od 
16.40 hod. v L. v telefonických hovorech z P. a z různých dalších míst České 
republiky v době od 28. 2. 2004 do 30. 3. 2004 se sportovním ředitelem FC S. 
L., a. s., obviněným F. M. a ve dnech 12. 3. 2004 až  29. 3. 2004 v 
telefonických hovorech s obviněným Ing. Ch. Č. si nechal slíbit úplatek pro 
svoji osobu a dohodl i předání úplatku prostřednictvím své osoby od obviněného 
F. M. delegátovi Č. f. s. obviněnému Ing. Ch. Č. za to, že v případě potřeby by 
ovlivnil rozhodování výše uvedeného fotbalového utkání ve prospěch FC S. L., a. 
s., a dne 12. 3. 2004 v P. v hotelu P. kolem 14.00 hod. od obviněného F. M. 
převzal slíbený úplatek ve výši cca 50.000,- Kč a dne 29. 3. 2004 a 30. 3. 2004 
se dohodl s obviněným Ing. Ch. Č. a obviněným F. M., že ve středu dne 31. 3. 
2004 převezme úplatek ve výši 20.000,- Kč od obviněného F. M. a předá ho v 
hotelu K. (správně C.) v P. v dopoledních hodinách obviněnému Ch. Č.;

3. obviněný Ing. Ch. Č. jako delegát Č. f. s. na fotbalovém utkání 19. kola 1. 
G. l. mezi kluby FC S. L., a. s. – FC T. Z., a. s., konaného dne 1. 3. 2004 od 
16.40 hod., v telefonických hovorech z D. ve S. a. e. a z různých míst České 
republiky s obviněným Mgr. V. Z., hlavním rozhodčím výše uvedeného fotbalového 
utkání, v době od 12. 3. 2004 do 29. 3. 2004 a v rozhovoru s obviněným F. M., 
sportovním ředitelem fotbalového oddílu FC S. L., a. s., dne 28. 3. 2004 dohodl 
předání úplatku pro svoji osobu za to, že v případě potřeby by ovlivnil 
rozhodování tohoto fotbalového utkání ve prospěch FC S. L., a. s., přičemž se 
dne 29. 3. 2004 dohodl s obviněným Mgr. V. Z., že úplatek ve výši 20.000,-Kč od 
obviněného F. M. převezme prostřednictvím obviněného Mgr. V. Z. ve středu dne 
31. 3. 2004 v hotelu K. (správně C.) v P.

Uvedené jednání bylo obžalobou u obviněného F. M. právně kvalifikováno jako 
trestný čin podplácení podle § 161 odst. 1 tr. zák. a u obviněných  Ing. Ch. Č. 
a Mgr. V. Z. jako trestný čin přijímání úplatku podle § 160  odst. 1 tr. zák. 

	

Rozsudkem Okresního soudu v Liberci ze dne 8. 1. 2008 sp. zn. 6 T 156/2005 byli 
jmenovaní obvinění obžaloby pro shora popsané skutky podle § 226 písm. a) tr. 
ř. zproštěni. Okresní soud kromě jiných důvodů, které jej vedly k vydání 
zprošťujícího výroku, uvedl i to, že použitelnost provedených odposlechů 
vylučuje rozhodnutí Ústavního soudu sp. zn. II. ÚS 615/06, v němž je položen 
důraz na řádné odůvodnění povolení odposlechů pro účely trestního řízení, jež 
by mělo být více formalizováno vzhledem k závažnosti narušení ochrany osobnosti 
odposlouchávaných osob, jelikož toto rozhodnutí Ústavního soudu je možné do 
značné míry aplikovat i v předmětné věci.

Proti cit. rozsudku podal odvolání směřující v neprospěch všech obviněných 
státní zástupce, jenž kromě jiného polemizoval i se závěrem soudu o procesní 
nepoužitelnosti záznamů odposlechu telekomunikačního provozu. Odvolání podal 
rovněž obviněný Mgr. V. Z., který ovšem napadenému rozhodnutí vytýkal pouze 
nesprávné označení svého bydliště ve výroku rozsudku.

Podaná odvolání projednal ve veřejném zasedání dne 24. 4. 2008 Krajský soud v 
Ústí nad Labem, pobočka v Liberci, pod sp. zn. 55 To 103/2008, který svým 
rozsudkem z téhož dne podle § 258 odst. 1 písm. d) tr. ř. zprošťující rozsudek 
soudu prvního stupně v celém rozsahu zrušil a sám pak podle § 259 odst. 3 tr. 
ř. rozhodl ve věci tak, že obviněné opětovně podle § 226 písm. a) tr. ř. 
obžaloby zprostil. V odůvodnění svého rozhodnutí odvolací soud neakceptoval 
názor soudu prvního stupně o nezákonnosti postupu podle § 88 tr. ř. v dané věci 
s ohledem na mezinárodní závazky, konkrétně Trestně právní úmluvu o korupci ze 
dne 27. 1. 1999, publ. pod sdělením MZV č. 70/2002 Sb. Vyjádřil naopak názor, 
že na skutkové podstaty trestných činů podle § 160 ost. 1 a § 161 odst. 1 tr. 
zák. lze aplikovat články 7 a 8 předmětné Úmluvy a výhrada učiněná Českou 
republikou podle jejího článku 37 odst. 1 se tudíž ve vztahu k nim neuplatní. 

V dalším pak ale krajský soud vyslovil, že na odposlechy je nutno aplikovat 
nález Ústavního soudu ze dne 23. 5. 2007 sp. zn. II. ÚS 615/06, v jehož 
důsledku jsou nepoužitelné a v tomto ohledu se ztotožnil s názorem, jenž 
vyjádřil okresní soud.

Proti rozsudku Krajského soudu v Ústí nad Labem, pobočka v Liberci, ze dne 24. 
4. 2008 sp. zn. 55 To 103/2008 podal ministr spravedlnosti podle § 266 odst. 1 
tr. ř. v neprospěch všech tří obviněných stížnost pro porušení zákona, neboť 
zastává názor, že napadeným rozhodnutím byl v jejich prospěch porušen zákon v 
ustanoveních § 254 odst. 1  tr. ř., §  259 odst. 3 tr. ř. a § 226 písm. a) tr. 
ř., ve vztahu k ustanovení § 88 odst. 1, 2, 4 a 5        tr. ř.

V odůvodnění stížnosti pro porušení zákona poukázal na znění jednotlivých 
ustanovení trestního řádu a namítl, že se jimi ani Krajský soud v Ústí nad 
Labem, pobočka v Liberci, jako soud odvolací, při projednávání trestní věci 
obviněných F. M., Ing. Ch. Č. a Mgr. V. Z. důsledně neřídil.

Stěžovatel v  této souvislosti zmiňuje výhradu soudů obou stupňů, že příkazy k 
odposlechu a záznamu telekomunikačního provozu (dále též jen „příkazy“), vydané 
soudcem Městského soudu v Brně k návrhům státního zástupce Městského státního 
zastupitelství v Brně, postrádají dostatečné věcné odůvodnění, přičemž je 
odkazováno na nález Ústavního soudu ze dne 23. 5. 2007 sp. zn. II. ÚS 615/06, z 
něhož vyplývá, že „pokud je řízení vedeno pouze na základě důvodného podezření, 
musí být v odůvodnění (příkazu k odposlechu a záznamu telekomunikačního 
provozu) vyloženo, o jaké relevantní indicie se takový závěr opírá“, přičemž je 
činěn závěr, že uvedeným kriteriím konkrétní příkazy odposlechu neodpovídají.

Příkazy k odposlechu a záznamu telekomunikačního provozu pro tuto trestní věc 
relevantní se týkají odposlechu účastnických stanic užívaných obviněným Mgr. V. 
Z. a dílem rovněž I. H. (srov. výčet celkem 15 záznamů telefonních hovorů 
uvedený na str. 4-6 obžaloby). Časově první z těchto příkazů je ze dne 7. 5. 
2003 pod sp. zn. 70 Nt 2768/2003 (č. l. 119) a vychází z návrhu státního 
zástupce Městského státního zastupitelství v Brně ze dne 6. 5. 2003 sp. zn. V 
835/2003 (V 850/2003). V něm je poměrně zevrubně popsáno konkrétní jednání Mgr. 
V. Z. dne 3. 4. 2003, spočívající v tom, že s majitelem FC D. K. JUDr. Z. F. 
domlouval ovlivnění výsledku fotbalového utkání, jež bylo dokumentováno za 
využití operativní techniky, s tím, že je důvodný předpoklad, že Mgr. Z. bude v 
jednání stejného druhu pokračovat. Obdobně je tomu i v případě dalších příkazů 
ohledně obviněného Mgr. V. Z., tedy příkazu ze dne 29. 10. 2003 sp. zn. 70 Nt 
3129/2003 (č. l. 120), příkazu ze dne 19. 2. 2004 sp. zn. 70 Nt 2640/2004 (č. 
l. 128); ale stejně tak i v případě příkazů ohledně I. H., tedy příkazu ze dne 
29. 10. 2003 sp. zn. 70 Nt 3126/2003 (č. l. 123) a příkazu ze dne 19. 2. 2004 
sp. zn. 70 Nt 2639/2004 (č. l. 129).

Z dikce § 88 odst. 1 tr. ř., ve znění účinném do 30. 6. 2008, je patrno, že 
podmínkou pro nařízení odposlechu a záznamu telekomunikačního provozu je mj. 
existence důvodného předpokladu, že v telekomunikačním provozu budou sděleny 
významné skutečnosti pro trestní řízení. Podle odst. 2 musí být příkaz vydán 
písemně, což se stalo, a musí být odůvodněn – příkazy v konkrétní věci vydané 
také samozřejmě odůvodnění obsahují.

Z odůvodnění zprošťujícího rozsudku odvolacího soudu vyplývá, že tento soud (a 
před ním již soud prvního stupně) považoval tato odůvodnění za nekvalitní, 
povrchní a nekonkrétní. Tak tomu ovšem podle stěžovatele zjevně není. 

Trestná činnost, o níž v konkrétní věci jde, má již ze své podstaty 
konspirativní povahu, lze u ní těžko předpokládat existenci nějakých očitých 
svědků či výskyt nějakých materiálních důkazů. Aktéři této trestné činnosti 
mají logický zájem na jejím utajení, a to nejen proto, aby nebyli vystaveni 
trestnímu postihu, ale primárně proto, aby byl smysl jejich korupčního jednání 
naplněn, tedy v konkrétu aby bylo dosaženo z hlediska podplácejícího 
pozitivního výsledku fotbalového utkání, přičemž se tak musí stát způsobem 
navenek formálně korektním, který by nebylo lze následně zpochybnit.

Odůvodnění příkazů podle názoru ministra spravedlnosti popisují konkrétní již 
proběhnuvší jednání, z nichž jsou osoby, ohledně nichž má být odposlech 
nařízen, důvodně podezřelé, a vyslovují předpoklad, že v jednání stejného druhu 
budou tyto osoby pokračovat, resp. je budou opakovat. Důvodnost tohoto 
předpokladu koneckonců do značné míry vyplývá již z povahy této trestné 
činnosti, mající podobu vysoce „diskrétních“ jednání úzkého okruhu zasvěcených 
osob, a v konkrétním případě také byla jejich dalším jednáním jednoznačně 
potvrzena. V tomto kontextu nelze souhlasit s argumentací soudů obou stupňů 
shora uvedeným nálezem Ústavního soudu, jehož závěry jsou v konkrétním případě 
dezinterpretovány. Je zřejmé, že nařízení odposlechu se samozřejmě nemůže 
opírat o pouhou spekulativní možnost, že by se snad někdo mohl dopustit nějaké 
trestné činnosti a v telekomunikačním provozu o ní sdělovat relevantní 
skutečnosti. V nyní přezkoumávané věci tomu tak ovšem nebylo. Na základě 
konkrétních skutkových zjištění byl konstatován nepochybně rozumně odůvodněný 
předpoklad, že osoba, jež má být odposlechem dotčena, bude v protiprávním 
jednání stejného druhu pokračovat, resp. je bude opakovat; tento předpoklad pak 
koneckonců také byl realizovanými odposlechy potvrzen.

Stěžovatel je proto názoru, že náležitosti příkazů k odposlechu a záznamu 
telekomunikačního provozu, stanovené § 88 odst. 2 tr. ř. splněny byly a že tyto 
záznamy byly jako důkazy v řízení před soudem z procesního hlediska použitelné. 
V důsledku toho je potřeba napadený rozsudek Krajského soudu v Ústí nad Labem, 
pobočky v Liberci, hodnotit jako rozhodnutí, jímž byl porušen zákon ve prospěch 
obviněných a ministr spravedlnosti proto v závěru podaného mimořádného 
opravného prostředku navrhl, aby Nejvyšší soud podle § 268 odst. 2 tr. ř. 
vyslovil, že rozsudkem Krajského soudu v Ústí nad Labem, pobočky v Liberci, ze 
dne 24. 4. 2008 č. j. 55 To 103/2008-625, jako soudu odvolacího, v trestní věci 
vedené u Okresního soudu v Liberci pod sp. zn. 6 T 156/2005, byl ve prospěch 
obviněných F. M., Ing. Ch. Č. a Mgr. V. Z. porušen zákon v ustanoveních § 254 
odst. 1 tr. ř., § 259 odst. 3 tr. ř. a § 226 písm. a) tr. ř.,ve vztahu k 
ustanovení § 88 odst. 1, 2, 4 a 5 tr. ř., ve znění účinném do 30. 6. 2008. 

U veřejného zasedání přítomný obhájce obviněného Ing. Ch. Č. se neztotožnil s 
důvody obsaženými v podané stížnosti pro porušení zákona a navrhl, aby ji 
Nejvyšší soud zamítl podle § 268 odst. 1 písm. c) tr. ř.

Stejný návrh učinil i obhájce obviněného Mgr. V. Z., který se ke stížnosti pro 
porušení zákona vyjádřil písemně a posléze i ústně ve veřejném zasedání. Předně 
zpochybnil argumentaci ministra spravedlnosti o zákonnosti vydaných příkazů k 
odposlechu a důkazní použitelnosti na jejich základě pořízených záznamů 
telekomunikačního provozu s odkazem na nález Ústavního soudu sp. zn. II. ÚS 
615/06. Zároveň pak vyslovil názor o nelegálnosti provedených odposlechů a 
nesouladu jejich příslušné právní úpravy v trestním řádu z hlediska Čl. 8 
Úmluvy o ochraně lidských práv a základních svobod. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

V prvé řadě je potřeba zdůraznit, že předmětné příkazy k odposlechu a záznamu 
telekomunikačního provozu byly vydány v období od měsíce května 2003 do měsíce 
února 2004. V té době byla tato problematika upravena v ustanovení § 88 tr. ř. 
následovně. 

Podle ustanovení § 88 odst. 1 tr. ř., je-li vedeno trestní řízení pro zvlášť 
závažný úmyslný trestný čin nebo pro jiný úmyslný trestný čin, k jehož stíhání 
zavazuje vyhlášená mezinárodní smlouva, může předseda senátu a v přípravném 
řízení na návrh státního zástupce soudce nařídit odposlech a záznam 
telekomunikačního provozu, pokud lze důvodně předpokládat, že jím budou sděleny 
významné skutečnosti pro trestní řízení. Provádění odposlechu a záznamu 
telekomunikačního provozu mezi obhájcem a obviněným je nepřípustné. Zjistí-li 
policejní orgán při odposlechu a záznamu telekomunikačního provozu, že obviněný 
komunikuje se svým obhájcem, je povinen odposlech ihned přerušit, záznam  o 
jeho obsahu zničit a informace, které se v této souvislosti dozvěděl, nijak 
nepoužít.

Podle odst. 2 téhož ust. tr. ř. příkaz k odposlechu a záznamu telekomunikačního 
provozu musí být vydán písemně a odůvodněn. Současně v něm musí být stanovena 
doba, po kterou bude odposlech a záznam prováděn a která nesmí být delší než 
šest měsíců. Tuto dobu může soudce prodloužit vždy na dobu dalších šesti 
měsíců. Opis příkazu soudce bez odkladu zašle státnímu zástupci. Odposlech a 
záznam telekomunikačního provozu provádí pro potřeby všech orgánů činných v 
trestním řízení Policie České republiky.

Podle odst. 3 téhož ust. tr. ř. bez příkazu podle odst. 1 může orgán činný v 
trestním řízení nařídit odposlech a záznam telekomunikačního provozu, nebo jej 
provést i sám, a to i tehdy, je-li vedeno trestní řízení pro trestný čin 
neuvedený v odst. 1, pokud s tím účastník odposlouchávané stanice souhlasí.

Podle ustanovení § 88 odst. 4 tr. ř., má-li být záznam telekomunikačního 
provozu užit jako důkaz, je třeba k němu připojit protokol s uvedením údajů o 
místě, času, způsobu  a obsahu provedeného záznamu, jakož i o osobě, která 
záznam pořídila. Ostatní záznamy je třeba označit, spolehlivě uschovat a v 
protokolu založeném do spisu poznamenat, kde jsou uloženy. V jiné trestní věci, 
než je ta, v níž byl odposlech a záznam telekomunikačního provozu proveden, lze 
záznam jako důkaz užít tehdy, pokud je i v této věci vedeno trestní stíhání pro 
trestný čin uvedený v odstavci 1 nebo souhlasí-li s tím účastník 
odposlouchávané stanice.

Podle odst. 5 téhož ust. tr. ř. pokud při odposlechu a záznamu nebyly zjištěny 
skutečnosti významné pro trestní řízení, je nutno záznamy předepsaným způsobem 
zničit.

Citovaná právní úprava platila až do 30. 6. 2008, když následujícím dnem, tj. 
1. 7. 2008, vstoupila v účinnost úprava provedená zák. č. 177/2008 Sb.

Krajský soud v Ústí nad Labem, pobočka v Liberci k předmětné problematice v 
odůvodnění napadeného rozsudku uvádí, že z obecného hlediska se jeví vydané 
příkazy k odposlechům jako splňující všechny zákonné náležitosti. Vzápětí však 
poukazuje na nález Ústavního soudu z 23. 5. 2007 sp. zn. II. ÚS 615/06, z něhož 
vyplývá, že pokud je řízení vedeno pouze na základě důvodného podezření, musí 
být v odůvodnění vyloženo, o jaké relevantní indicie se takový závěr opírá. 
Poté konstatuje, že odůvodnění vydaných příkazů k odposlechům takový požadavek 
nesplňují. Soudce rozhodující o vydání příkazů měl k dispozici žádosti o vydání 
příkazu k odposlechu a záznam telekomunikačního provozu podle § 88 odst. 1 tr. 
ř. Policie ČR – Útvar odhalování korupce a finanční kriminality, služby 
kriminální policie a vyšetřování – expozitura Brno a návrhy státního zástupce 
Městského státního zastupitelství v Brně. Ze spisového materiálu však nebylo 
zjištěno, že by soudci byly kromě žádostí a návrhů předloženy nějaké důkazy, 
dokládající kategorické tvrzení o spáchání trestného činu uvedené v odůvodnění 
příkazů. Z odůvodnění příkazů je zřejmé, že formulace byly převzaty z návrhů 
státního zástupce. Vzhledem k tomu, že soudce rozhodující  o příkazech neměl 
kromě výše uvedeného k dispozici další indicie, které by potvrzovaly důvodné 
podezření ze spáchání trestných činů podle § 160 odst. 1 a § 161 odst. 1 tr. 
zák., jsou odůvodnění odposlechů nedostatečná a ve světle již citovaného nálezu 
Ústavního soudu jsou pak odposlechy a záznamy telekomunikačního provozu 
nepoužitelné.

S takto zjednodušujícím pohledem krajského soudu na předmětnou problematiku se 
ale nelze ztotožnit. V ustanovení § 88 odst. 1 tr. ř. v tehdy účinném znění 
byly stanoveny podmínky, za nichž bylo možné odposlech a záznam 
telekomunikačního provozu povolit a v odst. 2 téhož ustanovení zákona pak byly 
vymezeny určité formální a obsahové náležitosti takového příkazu. Zde je na 
místě zdůraznit, že jistě nebylo náhodou, pokud zákonodárce zvolil takovouto 
zvláštní formu rozhodnutí odlišnou od rozsudku i od usnesení. To je ale plně v 
souladu s ustanovením § 119 odst. 1 tr. ř., podle nějž není-li výslovně 
předepsána forma rozsudku, rozhoduje soud ve formě usnesení, ovšem jen v 
případech, kde zákon nestanoví něco jiného. Takovouto zvláštní formou 
rozhodnutí odlišnou od rozsudku i od usnesení je jak trestní příkaz, tak i řada 
rozhodnutí zákonem označovaných jako příkaz. V těchto případech jde o 
rozhodnutí svého druhu, jimiž se operativně realizují určité úkony trestního 
řízení (zejména příkaz k zatčení podle § 69 tr. ř., příkaz k domovní prohlídce 
podle § 83 tr. ř. apod.), které zasahují do práv a svobod jiných osob, ale 
zpravidla je nutné je provést bez většího prodlení, aby nebyl ohrožen účel 
trestního řízení. Proto trestní řád směřuje tato rozhodnutí sice do pravomoci 
soudu (soudce), ale k jejich specifickému charakteru pro ně stanoví zvláštní 
náležitosti včetně odchylného způsobu doručování. Rozhodnutím tohoto druhu je 
rovněž příkaz k odposlechu  a záznamu telekomunikačního provozu podle § 88 
odst. 1, 2 tr. ř.

Z obsahu přezkoumávaného spisu je zcela zjevné, že všechny tyto zákonné 
podmínky byly v případě sporných příkazů k odposlechu splněny. Tyto soudní 
příkazy byly vydány po zahájení úkonů trestního řízení, o čemž byl ve spise 
učiněn policejním orgánem příslušný záznam, v písemné formě, ve vztahu k  
určitým osobám, vůči nimž vzniklo důvodné podezření, že se dopustily trestného 
činu, k jehož stíhání zavazuje mezinárodní smlouva, s uvedením čísla telefonní 
účastnické stanice a doby platnosti povolení. V jejich odůvodnění bylo 
vyloženo, o jaké relevantní indicie se takové závěry o důvodném podezření 
opírají, rovněž je v nich uvedeno, jaké skutečnosti významné pro trestní řízení 
mají být zjištěny a z čeho je to vyvozováno.

Za nedostatek ve světle soudy nižších stupňů citovaného nálezu Ústavního soudu 
ze dne 23. 5. 2007 sp. zn. II. ÚS 615/06 nelze bez dalšího pokládat absenci 
nějakých dalších důkazů, z nichž by mělo být zjevné, že ke spáchání trestného 
činu přijímání úplatku, případně trestného činu podplácení došlo, neboť v 
takovém případě by vydání příkazu k odposlechu  a záznamu telekomunikačního 
provozu bylo již v podstatě nadbytečné.

Jak zcela správně a důvodně poukazuje v podané stížnosti pro porušení zákona 
ministr spravedlnosti, trestná činnost spočívající v korupčním jednání se 
vyznačuje zvýšenou mírou konspirace a nelze při ní běžně očekávat svědecké 
výpovědi dalších osob, případně nějaké jiné usvědčující důkazy materiální 
povahy, které by bylo možné předložit k posouzení soudu, rozhodujícímu o 
případném vydání příkazu k odposlechu a záznamu telekomunikačního provozu osob, 
které se v takovém důvodném podezření ze spáchání podobného jednání ocitly.

Lze také souhlasit se stěžovatelem, že v konkrétním případě došlo ze strany 
odvolacího soudu a před ním i soudu prvního stupně k určité dezinterpretaci 
předmětného nálezu Ústavního soudu. V posuzovaném případě rozhodně nedošlo k 
vydání soudních příkazů k odposlechu a záznamu telekomunikačního provozu na 
základě nějakého neprověřeného trestního oznámení třetí osoby,  ale předmětné 
prvotní poznatky (indicie) byly získány v rámci povoleného odposlechu v jiné 
trestní věci (JUDr. Z. F. vedené posléze u Městského soudu v Brně pod sp. zn.  
2 T 14/2005). Nebylo zde žádného důvodu, aby soudce jmenovaného soudu bez 
dalšího pokládal žádost policejního orgánu a v ní uvedené důvody přejaté i do 
návrhu státního zástupce na vydání příkazu k použití operativní techniky – 
odposlechu a záznamu telekomunikačního provozu, za vymyšlené, či jinak 
zmanipulované. Pokud by tomu tak mělo být, soud by pak v každém trestním řízení 
musel automaticky vycházet z předpokladu, že jakékoli podklady předložené 
policejními orgány neobsahují objektivní a nezkreslené údaje, ale že je tomu 
přesně naopak. K takovému postoji ale není zákonný ani jiný důvod. Pokud by se 
snad dodatečně ukázalo, že podklady mající za cíl dosáhnout vydání příkazu k 
odposlechu a záznamu telekomunikačního provozu konkrétní osoby byly k tomuto 
účelově zmanipulovány, nic nebrání aby původce takové manipulace byl trestně 
stíhán, např. za trestný čin zneužívání pravomoci veřejného činitele podle § 
158 tr. zák. Postižená osoba má pak od 1. 7. 2008 v důsledku nově přijaté 
úpravy právo obrátit se na Nejvyšší soud s návrhem, aby zákonnost vydaného 
příkazu k odposlechu a záznamu telekomunikačního provozu byla tímto soudem 
přezkoumána (viz ust. § 88 odst. 8 tr. ř.).

K žádné takové manipulaci s podkladovými daty v projednávané věci ale zjevně 
nedošlo. Jak Okresní soud v Liberci, tak po něm i Krajský soud v Ústí nad 
Labem, pobočka v Liberci se  měly možnost přesvědčit o důvodnosti prvotní 
indicie, vedoucí nejprve k podání návrhu státním zástupcem a posléze i k vydání 
soudního příkazu k odposlechu a záznamu telekomunikačního provozu na V. Z., 
spočívající v nabídce úplatku jeho osobě ze strany JUDr. Z. F., funkcionáře 
fotbalového klubu D. K., dne 3. 4. 2003 (viz č. l. 352aa až 352ag spisu), za 
což byl jmenovaný JUDr. F. posléze odsouzen rozsudkem Městského soudu v Brně ze 
dne 24. 8. 2005 sp. zn. 3 T 109/2005 ve spojení s rozsudkem Krajského soudu v 
Brně ze dne 28. 2. 2006 sp. zn. 8 To 537/2005, pro trestný čin podplácení podle 
§ 161 odst. 1 tr. zák. k peněžitému trestu a k trestu zákazu činnosti (viz č. 
l. 398 až 405 spisu).

Na základě výše uvedeného nelze než souhlasit s názorem stěžovatele, že veškeré 
zákonné náležitosti příkazů k odposlechu a záznamu telekomunikačního provozu 
vydaných v předmětné věci obviněných F. M., Ing. Ch. Č. a Mgr. V. Z. byly 
dodrženy a pořízené záznamy pak byly coby důkazní prostředky v následném 
soudním řízení procesně použitelné a soudy mohly a měly z jejich obsahu při 
posuzování případné viny obviněných ze zažalovaných trestných činů vycházet. 
Pokud se tak nestalo a odvolací soud ve svém konečném meritorním rozhodnutí 
dospěl k opačným závěrům, porušil zákon ve prospěch jmenovaných obviněných, a 
to v ustanoveních § 254 odst. 1, § 259 odst. 3  a § 226 písm. a) tr. ř. a v 
ustanovení § 88 odst. 1, 2, 4 tr. ř., ve znění účinném do 30. 6. 2008.

Podle § 254 odst. 1 tr. ř., nezamítne-li nebo neodmítne-li odvolací soud 
odvolání podle § 253 tr. ř., přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle § 259 odst. 3 tr. ř. může odvolací soud rozhodnout sám rozsudkem ve věci, 
jen je-li možno nové rozhodnutí učinit na podkladě skutkového stavu, který byl 
v napadeném rozsudku správně zjištěn a popřípadě na základě důkazů provedených 
před odvolacím soudem doplněn nebo změněn. Odvolací soud se může odchýlit od 
skutkového zjištění soudu prvního stupně jen tehdy, jestliže v odvolacím řízení

a) provedl znovu některé pro skutkové zjištění podstatné důkazy provedené již v 
hlavním líčení, nebo

b) provedl důkazy, které nebyly provedeny v hlavním líčení.

Podle § 226 písm. a) tr. ř. soud zprostí obžalovaného obžaloby, jestliže na 
základě důkazů předložených v hlavním líčení státním zástupcem a případně 
doplněných soudem, a to i k návrhům ostatních stran, nebylo prokázáno, že se 
stal skutek, pro nějž je obžalovaný stíhán.

	

Odvolací soud totiž na důvodně podané odvolání státního zástupce, které mj. 
napadalo závěr soudu prvního stupně o procesní nepoužitelnosti pořízených 
záznamů o telekomunikačním provozu, nereagoval správně, když namísto toho, aby 
podle § 259 odst. 1 tr. ř. napadený rozsudek zrušil a věc vrátil soudu prvního 
stupně k novému projednání a rozhodnutí s příslušnými pokyny ohledně 
použitelnosti obsahu předmětných záznamů o telekomunikačním provozu, jakožto 
důkazu, sám po zrušení napadeného rozsudku znovu ve věci rozhodl, přičemž svůj 
zprošťující výrok opřel o obdobný nesprávný závěr ohledně předmětných 
odposlechů a tudíž i absenci jakýchkoli usvědčujících důkazů.

Nejvyšší soud proto z uvedených důvodů podle § 268 odst. 2 tr. ř. výše 
konstatované porušení zákona ve prospěch obviněných vyslovil, a to pouze tzv. 
akademickým výrokem. Jelikož stížnost pro porušení zákona byla podána výhradně 
v neprospěch obviněných a Nejvyšší soud vyslovil, že napadeným soudním 
rozhodnutím došlo k porušení zákona v jejich prospěch, nepřicházel další postup 
podle § 269 odst. 2 tr. ř. a násl. v úvahu.

Pokud jde o námitky a argumentaci obhájce obviněného Mgr. Z. stran tvrzené 
rozpornosti právní úpravy obsažené v ustanovení § 88 odst. 1 věty první tr. ř., 
ve znění účinném do 30. 6. 2008, s Čl. 8 Úmluvy o ochraně lidských práv a 
svobod (publ. pod č. 209/1992 Sb.) – dále jen Úmluva, nelze než poukázat na 
usnesení Ústavního soudu ze dne 6. 5. 2009 sp. zn. IV. ÚS 3046/08. V něm se 
Ústavní soud kromě jiných zabýval i touto námitkou uplatněnou stejným 
subjektem, tentokrát v postavení stěžovatele, přičemž ústavní stížnost a s ní 
spojené návrhy byly odmítnuty. Ústavní soud tak tím mimo jiné potvrdil ústavní 
konformitu předmětné trestněprávní úpravy. Nejvyšší soud pak nemá důvodu o 
takovém závěru Ústavního soudu pochybovat, naopak se s ním plně ztotožňuje. 

V této souvislosti také Nejvyšší soud poukazuje i na své usnesení ze dne 26. 3. 
2007 ve věci sp. zn. 4 Tz 114/2006, v němž  řešil souladnost ustanovení § 158 
odst. 3 písm. f) tr. ř. s předmětným Čl. 8 Úmluvy, přičemž dospěl k závěrům, 
které lze aplikovat i na projednávaný případ obviněného Mgr. V. Z. Citované 
rozhodnutí Nejvyššího soudu bylo podrobeno přezkumu ze strany Ústavního soudu 
na základě podané ústavní stížnosti a tato byla odmítnuta usnesením ze dne 31. 
3. 2009 sp. zn. I. ÚS 1599/07.

Nejvyšší soud proto obhájce obviněného Mgr. Z. odkazuje s jeho výhradami a 
pochybnostmi na výše uvedená rozhodnutí Ústavního a Nejvyššího soudu.

	

Poučení: Proti tomuto rozhodnutí není opravný prostředek přípustný.

V Brně dne 27. května 2009

Předseda senátu:

JUDr. František Hrabec  

	

	

	

	
