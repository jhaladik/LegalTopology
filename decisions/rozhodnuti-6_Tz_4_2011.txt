Soud: Nejvyšší soud

Důvod dovolání: § 254 tr.ř. 

Spisová značka: 6 Tz 4/2011

Datum rozhodnutí: 20.04.2011

Typ rozhodnutí: ROZSUDEK


Heslo: Nedovolené překročení státní hranice

Dotčené předpisy: § 171a odst. 1,2 písm. b) tr. zák.

Kategorie rozhodnutí: D




6 Tz 4/2011 - 28

ČESKÁ REPUBLIKA 
ROZSUDEK
JMÉNEM REPUBLIKY



 

Nejvyšší soud projednal ve veřejném zasedání konaném dne 20. dubna 2011 v 
senátu složeném z předsedy JUDr. Jana Engelmanna a soudců JUDr. Jiřího Horáka a 
JUDr. Vladimíra Veselého stížnost pro porušení zákona, kterou podal ministr 
spravedlnosti České republiky ve prospěch obviněných E.  S . , a K.  M . proti 
usnesení Krajského soudu v Brně ze dne 1. 7. 2009, sp. zn. 5 To 293/2009, a 
podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl  takto:


	Usnesením Krajského soudu v Brně ze dne 1. 7. 2009, sp. zn. 5 To 
293/2009, pokud jím byla zamítnuta podle § 256 tr. ř. odvolání obviněných E.S. 
a K.M. podaná proti výroku rozsudku Okresního soudu ve Znojmě ze dne 10. 3. 
2009, sp. zn. 2 T 159/2007, jímž byli obvinění pod bodem 2) uznáni vinnými 
trestným činem nedovoleného překročení státní hranice podle § 171a odst. 1, 
odst. 2 písm. b) tr. zák., spáchaným ve spolupachatelství podle § 9 odst. 2 tr. 
zák.,  byl porušen zákon v ustanoveních § 254 odst. 1 tr. ř., § 256 tr. ř. a § 
171a odst. 1, odst. 2 písm. b) tr. zák. v neprospěch obviněných E. S. a K. M.

	V rozsahu vysloveného porušení zákona  se napadené usnesení Krajského 
soudu v Brně ze dne 1. 7. 2009, sp. zn. 5 To 293/2009, a rozsudek Okresního 
soudu ve Znojmě ze dne 10. 3. 2009, sp. zn. 2 T 159/2007, jímž byli obvinění ve 
výroku pod bodem 2) uznáni vinnými trestným činem nedovoleného překročení 
státní hranice podle § 171a odst. 1, odst. 2 písm. b) tr. zák., spáchaným ve 
spolupachatelství podle § 9 odst. 2 tr. zák.,  zrušují.  

	Současně se zrušuje celý výrok o trestu ohledně obviněného K. M.a výrok 
o trestu obviněného E. S. pouze pod bodem I) odsuzujícího výroku rozsudku 
Okresního soudu ve Znojmě ze dne 10. 3. 2009, sp. zn. 2 T 159/2007, dále se 
zrušují i další rozhodnutí, která mají ve zrušených výrocích o vině svůj 
podklad.

Okresnímu soudu ve Znojmě  se přikazuje, aby věc v potřebném rozsahu znovu 
projednal a rozhodl.


O d ů v o d n ě n í :

	Proti usnesení Krajského soudu v Brně ze dne 1. 7. 2009, sp. zn. 5 To 
293/2009, pokud jím byla zamítnuta podle § 256 tr. ř. odvolání obviněných E. S. 
a K. M. podaná proti výroku rozsudku Okresního soudu ve Znojmě ze dne 10. 3. 
2009, sp. zn. 2 T 159/2007, jímž byli obvinění pod bodem 2) uznáni vinnými 
trestným činem nedovoleného překročení státní hranice podle § 171a odst. 1, 
odst. 2 písm. b) tr. zák., spáchaným ve spolupachatelství podle § 9 odst. 2 tr. 
zák., podal ministr spravedlnosti ve prospěch obviněných stížnost pro porušení 
zákona. 

	Rozsudkem Okresního soudu ve Znojmě ze dne 10. 3. 2009, č. j. 2 T 
159/2007-252 byl obviněný E.S. uznán vinným trestným činem krádeže podle § 247 
odst. 1 písm. b), e) tr. zák. dílem dokonaným, dílem ve stadiu pokusu podle § 8 
odst. 1 tr. zák., spáchaným pod bodem a) formou spolupachatelství podle § 9 
odst. 2 tr. zák. (bod 1. výroku rozsudku), dále trestným činem nedovoleného 
překročení státní hranice podle § 171a odst. 1, odst. 2 písm. b) tr. zák., a to 
ve formě spolupachatelství podle § 9 odst. 2 tr. zák. (bod 2. výroku rozsudku) 
a trestným činem ohrožení pod vlivem návykové látky podle § 201 odst. 1 tr. 
zák. Za trestné činy uvedené pod body 1. a 2. výroku rozsudku a trestný čin 
krádeže podle § 247 odst. 1 písm. b), e) tr. zák., kterým byl uznán vinným 
rozsudkem Městského soudu v Brně ze dne 10. 8. 2007, č. j. 95 T 266/2006-67, 
byl podle § 171a odst. 2 tr. zák. (platného do nabytí účinnosti zák. č. 
178/2007 Sb.,) za použití § 35 odst. 2 tr. zák. odsouzen k souhrnnému trestu 
odnětí svobody v trvání sedmnácti měsíců, když pro výkon trestu byl podle § 39a 
odst. 2 písm. c) tr. zák. zařazen do věznice s ostrahou, dále mu byl podle § 55 
odst. 1 písm. a) tr. zák. uložen trest propadnutí věcí a podle § 35 odst. 2 tr. 
zák. byl zrušen ve výroku o trestech rozsudek Městského soudu v Brně ze dne 10. 
8. 2007, č. j. 95 T 266/2006-67, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. Za trestný čin uvedený pod bodem 3. výroku rozsudku mu byl 
podle § 201 odst. 1 tr. zák. uložen trest odnětí svobody v trvání tří měsíců, 
když pro výkon tohoto trestu byl podle § 39a odst. 2 písm. c) tr. zák. obviněný 
zařazen do věznice s ostrahou a dále mu byl podle § 49 odst. 1 tr. zák. a § 50 
odst. 1 tr. zák. uložen trest zákazu činnosti, spočívající v zákazu řízení 
motorových vozidel. Týmž rozsudkem byl obviněný K.M. uznán vinným trestným 
činem krádeže podle § 247 odst. 1 písm. b), e) tr. zák., spáchaným ve 
spolupachatelství podle § 9 odst. 2 tr. zák. (bod 1. výroku rozsudku), a dále 
trestným činem nedovoleného překročení státní hranice podle § 171a odst. 1, 2 
písm. b) tr. zák. (platného do nabytí účinnosti zák. č. 178/2007 Sb.), 
spáchaným ve spolupachatelství podle § 9 odst. 2 tr. zák. (bod 2. výroku 
rozsudku), a za shora uvedené trestné činy mu byl podle § 171a odst. 2 tr. zák. 
za použití § 35 odst. 1 tr. zák. uložen úhrnný trest odnětí svobody v trvání 
dvanácti měsíců, když pro výkon trestu odnětí svobody byl obviněný zařazen 
podle § 39a odst. 2 písm. c) tr. zák. do věznice s ostrahou. Podle § 229 odst. 
1 tr. ř. bylo rozhodnuto o nároku poškozeného na náhradu škody.

	Proti rozsudku soudu prvního stupně podali obvinění prostřednictvím 
svých obhájců odvolání, která byla usnesením Krajského soudu v Brně dne 1. 7. 
2009, č. j. 5 To 293/2009-287, podle § 256 tr. ř., zamítnuta.

	V podané stížnosti pro porušení zákona poukázal ministr spravedlnosti 
na to, že oba obvinění byli pod bodem 2.) výroku rozsudku Okresního soudu ve 
Znojmě ze dne 10. 3. 2009, sp. zn. 2 T 159/2007, uznáni vinnými trestným činem 
nedovoleného překročení státní hranice podle § 9 odst. 2 tr. zák. k § 171a 
odst. 1, 2 písm. b) tr. zák. (ve znění účinném do 11. 7. 2007), když jejich 
jednání spočívalo podle skutkového zjištění soudu v tom, že „dne 27. 3. 2007 
kolem 17.00 hod. v B., Slovenská republika na parkovišti před obchodním domem 
TESCO na K. náměstí umožnili nastoupit státnímu příslušníkovi Čínské lidové 
republiky jménem X. C., (který neměl doklady a legální vízum k pobytu v 
Rakouské republice), do osobního vozidla zn. Citroen BX 19 (patřící obviněnému 
E.S.), přičemž jej před hraničním přechodem B. – J. ukryli do zavazadlového 
prostoru vozidla s cílem převést tak jmenovaného bez patřičných dokladů na 
území Rakouské republiky (konkrétně do V.), a to za předem přislíbenou odměnu 
ve výši 100 Euro, když však následně byl X. C. nalezen téhož dne ve 20.00 hod. 
při kontrole vozidla (a to v jeho zavazadlovém prostoru), prováděné 
příslušníkem Oddělení hraniční policie Policejního sboru SR R.“

	Ve vztahu k uvedenému skutkovému zjištění, které je napadeno stížností 
pro porušení zákona, poukázal ministr spravedlnosti dále na to, že podle § 171a 
odst. 1, 2 písm. b) tr. zák. (účinného od 1. 1. 1994 do 11. 7. 2007) se tohoto 
trestného činu dopustil ten, kdo pro jiného organizoval nebo jinému umožnil 
nedovolené překročení státní hranice a takový čin spáchal za úplatu. V 
rozhodném období byl objektem tohoto trestného činu zájem českého státu na 
kontrole osob, které překračovaly jeho státní hranice. Státní hranici si v 
období, kdy se měli obvinění dopustit předmětné trestné činnosti, chránil každý 
stát sám vlastním zákonodárstvím. V této souvislosti poukazuje jednak na 
rozhodnutí Nejvyššího soudu publikované pod č. 48/2008 Sb. rozh. tr., stejně 
jako na důvodovou zprávu k zák. č. 557/1991 Sb., kterou bylo ustanovení § 171a 
do trestního zákona vloženo. Rovněž poukazuje na překvapivé rozhodnutí 
Nejvyššího státního zastupitelství ze dne 19. 11. 2007, sp. zn. 2 NZT 625/2007, 
kterým bylo podle § 447 odst. 1 tr. ř. rozhodnuto o přebrání trestní věci 
obviněných, původně vedené u Okresního soudu v Bratislavě, pro skutek, pro 
který byli obvinění následně odsouzeni rozsudkem Okresního soudu ve Znojmě ze 
dne 10. 3. 2009, č. j. 2 T 159/2007-252, pod bodem 2. jeho výroku, přičemž 
poukazuje na to, že vůči tomuto postupu Nejvyššího státního zastupitelství lze 
mít výhrady z hlediska správnosti a zákonnosti.

	Vzhledem k tomu, že krajský soud nenapravil k odvolání obviněných 
nesprávný výrok o vině obviněných z rozsudku Okresního soudu ve Znojmě ze dne 
10. 3. 2009, č. j. 2 T 159/2007-252, a to ve výroku pod bodem 2.), podal ve 
prospěch obviněných stížnost pro porušení zákona (pouze ve vztahu k uvedenému 
výroku rozsudku). V podané stížnosti navrhl, aby Nejvyšší soud vyslovil podle § 
268 odst. 2 tr. ř. porušení zákona v neprospěch obviněných usnesením Krajského 
soudu v Brně, pokud jím podle § 256 tr. ř. byla zamítnuta odvolání obviněných 
E. S. a K. M. podaná proti výroku rozsudku Okresního soudu ve Znojmě ze dne 10. 
3. 2009, sp. zn. 2 T 159/2007, jímž byli obvinění pod bodem 2.) uznáni vinnými 
trestným činem nedovoleného překročení státní hranice podle § 171a odst. 1, 
odst. 2 písm. b) tr. zák., spáchaným ve spolupachatelství podle § 9 odst. 2 tr. 
zák., a to v ustanovení § 254 odst. 1 tr. ř., § 256 tr. ř. a v řízení, které 
vydání napadeného usnesení předcházelo v § 2 odst. 5, 6 tr. ř. Dále podle § 269 
odst. 2 tr. ř. zrušil nejen usnesení Krajského soudu v Brně, pokud jím podle § 
256 tr. ř. byla zamítnuta odvolání obviněných E.S. a K. M. podaná proti výroku 
rozsudku Okresního soudu ve Znojmě ze dne 10. 3. 2009, sp. zn. 2 T 159/2007, 
jímž byli obvinění pod bodem 2.) uznáni vinnými trestným činem nedovoleného 
překročení státní hranice podle § 171a odst. 1, odst. 2 písm. b) tr. zák., 
spáchaným ve spolupachatelství podle § 9 odst. 2 tr. zák., ale i výroky z 
rozsudku Okresního soudu ve Znojmě ze dne 10. 3. 2009, sp. zn. 2 T 159/2007, 
jímž byli obvinění ve výroku pod bodem 2.) uznáni vinnými trestným činem 
nedovoleného překročení státní hranice podle § 171a odst. 1, odst. 2 písm. b) 
tr. zák., spáchaným ve spolupachatelství podle § 9 odst. 2 tr. zák., výroky o 
trestech vážící se k odsouzení pro zmíněný trestný čin, jakož zrušil i všechna 
další rozhodnutí na zrušená rozhodnutí obsahově navazující, pokud vzhledem ke 
změnám, k nímž došlo zrušením, pozbyla podkladu a dále postupoval podle § 270 
odst. 1 tr. ř. (§ 271 odst. 1 tr. ř.).

	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků, proti nimž byla stížnost pro porušení zákona podána, 
v rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

	Podle § 254 odst. 1 tr. ř., nezamítne-li nebo neodmítne-li odvolací 
soud odvolání podle § 253 tr. ř., přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

	Podle § 256 tr. ř. odvolací soud odvolání zamítne, shledá-li, že není 
důvodné.

	Podle § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Doznání 
obviněného nezbavuje orgány činné v trestním řízení povinnosti přezkoumat 
všechny podstatné okolnosti případu. V přípravném řízení orgány činné v 
trestním řízení objasňují způsobem uvedeným v tomto zákoně i bez návrhu stran 
stejně pečlivě okolnosti svědčící ve prospěch i v neprospěch osoby, proti níž 
se řízení vede. V řízení před soudem státní zástupce a obviněný mohou na 
podporu svých stanovisek navrhovat a provádět důkazy. Státní zástupce je 
povinen dokazovat vinu obžalovaného. To nezbavuje soud povinnosti, aby sám 
doplnil dokazování v rozsahu potřebném pro své rozhodnutí.

	Podle § 2 odst. 6 tr. ř. orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě 
i v jejich souhrnu.

	Ze skutkového zjištění soudu prvního stupně vyplývá, že jednání, které 
bylo kvalifikováno jako trestný čin nedovoleného překročení státní hranice, 
uvedeného pod bodem 2. výroku rozsudku, se obvinění dopustili na hranicích mezi 
Slovenskou republikou 
a Rakouskou republikou. 

	Trestného činu nedovoleného překročení státní hranice se dopustí ten, 
kdo pro jiného organizuje nebo jinému umožní nedovolení překročení státní 
hranice (§ 171a odst. 1 tr. zák.). Spáchá-li takový čin za úplatu, je třeba 
takové jednání posoudit podle § 171a odst. 1, 2 písm. b) tr. zák. V souvislosti 
s objektem tohoto trestného činu, je třeba zmínit rozhodnutí Nejvyššího soudu 
č. 48/2008 Sb. rozh. tr., ze kterého vyplývá, že znak „státní hranice“ uvedený 
v § 171a tr. zák. je třeba chápat pouze jako státní hranici České republiky se 
sousedními státy, nikoliv jako jakoukoli státní hranici mezi kterýmikoli jinými 
státy. V této souvislosti lze rovněž zmínit rozhodnutí Nejvyššího soudu ze dne 
20. 10. 2010, sp. zn. 11 Tdo 297/2009, kde Nejvyšší soud poukázal na to, že 
„každý stát chrání především své vlastní zájmy a s ohledem na princip 
suverenity státu se nemohou státy navzájem vměšovat do svých vnitřních věcí. Za 
této situace je třeba při interpretaci norem českého trestního práva vycházet z 
předpokladu, že není-li výslovně stanoveno, že konkrétní ustanovení trestního 
zákona chrání cizí veřejný zájem, je jím chráněn toliko veřejný zájem České 
republiky, což plyne i z důvodové zprávy k zákonu č. 557/1991 Sb., jímž bylo do 
trestního zákona vloženo ustanovení § 171a“ (viz též odůvodnění stížnosti pro 
porušení zákona podané ministrem spravedlnosti).    

	V souvislosti s výše uvedeným rozhodnutím Nejvyššího soudu lze pouze 
pro stručnost uvést, že jde o rozhodnutí, které bylo publikováno před 
vyhlášením rozhodnutí soudem prvního stupně a tím spíše před rozhodnutím soudu 
druhého stupně. Pokud soud prvního stupně při svém rozhodování toto rozhodnutí 
přehlédl, lze mu vytýkat pouze porušení ustanovení § 171a odst. 1, odst. 2 
písm. b) tr. zák. ve vztahu k výroku pod bodem 2. jeho rozsudku. Odvolacímu 
soudu pak pouze to, že vzhledem k výše uvedenému rozhodnutí a skutečnosti z 
něho plynoucí, že nedostál své přezkumné povinnosti plynoucí pro něj z 
ustanovení § 254 tr. ř., což vedlo k zamítnutí odvolání obviněných podle § 256 
tr. ř.

	Závěrem lze zmínit rozhodnutí Nejvyššího soudu ze dne 25. 11. 2009, sp. 
zn. 8 Tdo 1362/2009, kterým bylo podle § 265i odst. 1 písm. b) tr. ř. odmítnuto 
dovolání obviněného K. M. proti usnesení Krajského soudu v Brně ze dne 1. 7. 
2009, sp. zn. 5 To 293/2009, v trestní věci vedené u Okresního soudu ve Znojmě 
pod sp. zn. 2 T 159/2007, neboť obviněným uplatněné námitky nebylo možno 
považovat za právně relevantní z hlediska deklarovaného dovolacího důvodu.

	S ohledem na shora uvedená ustanovení trestního řádu, trestního zákona 
a zmíněná rozhodnutí Nejvyššího soudu (rozh. č. 48/2008 Sb. rozh. tr., sp. zn. 
11 Tdo 297/2009), bylo nutno podle § 268 odst. 2 tr. ř. vyslovit, že usnesením 
Krajského soudu v Brně ze dne 1. 7. 2009, sp. zn. 5 To 293/2009, pokud jím byla 
zamítnuta podle § 256 tr. ř. odvolání obviněných E. S. a K. M. podaná proti 
výroku rozsudku Okresního soudu ve Znojmě ze dne 10. 3. 2009, sp. zn. 2 T 
159/2007, jímž byli obvinění pod bodem 2) uznáni vinnými trestným činem 
nedovoleného překročení státní hranice podle § 171a odst. 1, odst. 2 písm. b) 
tr. zák., spáchaným ve spolupachatelství podle § 9 odst. 2 tr. zák., byl v 
neprospěch obviněných porušen zákon v ustanoveních § 254 odst. 1 tr. ř. a § 256 
tr. ř. (tímto odvolacím soudem) a současně byl v jejich neprospěch porušen 
zákon také v řízení, které vydání napadeného usnesení předcházelo, a to v 
ustanovení § 171 odst. 1, odst. 2 písm. b) 
tr. zák. (rozsudkem soudu prvního stupně pod bodem 2. jeho výroku).
 
	Vzhledem k takto vymezenému rozsahu vysloveného porušení zákona bylo 
nutno napadené usnesení Krajského soudu v Brně ze dne 1. 7. 2009, sp. zn. 5 To 
293/2009, v rozsahu, jímž byla zamítnuta podle § 256 tr. ř. odvolání obviněných 
E. S. a K.M. podaná proti výroku rozsudku Okresního soudu ve Znojmě ze dne 10. 
3. 2009, sp. zn. 2 T 159/2007, jímž byli obvinění pod bodem 2.) uznáni vinnými 
trestným činem nedovoleného překročení státní hranice podle § 171a odst. 1, 
odst. 2 písm. b) tr. zák., spáchaným ve spolupachatelství podle § 9 odst. 2 tr. 
zák., stejně jako rozsudek Okresního soudu ve Znojmě ze dne 10. 3. 2009, sp. 
zn. 2 T 159/2007, jímž byli obvinění ve výroku pod bodem 2.) uznáni vinnými 
trestným činem nedovoleného překročení státní hranice podle § 171a odst. 1, 
odst. 2 písm. b) tr. zák., spáchaným ve spolupachatelství podle § 9 odst. 2 tr. 
zák., zrušit, a to podle § 269 odst. 2 tr. ř. Dále též v případě obviněného K. 
M. zrušit celý výrok o trestu a v případě obviněného E. S. pouze ten výrok o 
trestu, který má svůj podklad ve zrušeném výroku o vině (jde tedy o výrok o 
trestu pod bodem I. za trestné činy uvedené pod body 1. a 2. výroku o vině z 
rozsudku soudu prvního stupně). Protože bylo vysloveno porušení zákona také 
rozhodnutím soudu prvního stupně, byla věc přikázána Okresnímu soudu ve Znojmě, 
aby ji v potřebném rozsahu znovu projednal a rozhodl.
  

P o u č e n í :    Proti tomuto rozhodnutí není opravný prostředek přípustný.


V Brně dne 20. dubna 2011 

        Předseda senátu:
JUDr. Jan Engelmann
  



