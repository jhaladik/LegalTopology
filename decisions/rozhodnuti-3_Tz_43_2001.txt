Soud: Nejvyšší soud

Spisová značka: 3 Tz 43/2001

Datum rozhodnutí: 05.04.2001

Typ rozhodnutí: Rozsudek




3 Tz 43/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání dne 5. 
dubna 2001 v senátě složeném z předsedy Mgr. Josefa Hendrycha a soudců JUDr. 
Jindřicha Fastnera a JUDr. Eduarda Teschlera stížnost pro porušení zákona 
podanou ministrem spravedlnosti České republiky v neprospěch obviněného J. S., 
proti pravomocnému usnesení státního zástupce Okresního státního zastupitelství 
ve Zlíně ze dne 3. 10. 2000, sp. zn. Zt 2697/2000 a rozhodl podle § 268 odst. 
2, § 269 odst. 2 a § 270 odst. 1 tr. řádu za splnění podmínek § 272 odst. 1 tr. 
řádu 

t a k t o :

	Pravomocným usnesením státního zástupce Okresního státního 
zastupitelství ve Zlíně ze dne 3. 10. 2000, sp. zn. Zt 2697/2000 a v řízení, 
které mu předcházelo byl porušen zákon v ustanovení § 2 odst. 5, odst. 6 a § 
172 odst. 1 písm. b) tr. řádu ve prospěch obviněného J. S.

	Citované usnesení se zrušuje. Současně se zrušují i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

	Státnímu zástupci Okresního státního zastupitelství ve Zlíně se 
přikazuje, aby věc v potřebném rozsahu znovu projednal a rozhodl.

O d ů v o d n ě n í :

	Dne 19. 9. 2000 vyšetřovatel Policie ČR, Okresního úřadu vyšetřování ve 
Zlíně sdělil pod ČVS: OUZL - 835/211-00 J. S. obvinění pro trestný čin 
zpronevěry podle § 248 odst. 1, odst. 2 tr. zákona, kterého se měl dopustit 
tím, že dne 20. 2. 1996 si firma EC Z., s. r. o., kde působil jako statutární 
orgán, objednala u společnosti S. T., s. r. o. F., výrobu 5-ti kusů 
vertikálních žaluzií, které prodala dne 28. 2. 1996 spol. EC Z., s. r. o. a 
zároveň vystavila fakturu na částku 40 487,- Kč, která do dnešního dne nebyla 
uhrazena; začátkem roku 1996 došlo k rozpadu spol. EC Z., s. r. o. a plnění 
nasmlouvaných zakázek pro spol. E. B., Z. a A., s. r. o. Z., přešlo na firmu M. 
S. - I., Z. - M., jejichž majitelkou je manželka J. S., když s touto firmou 
spolupracuje, uvedené žaluzie byly ze strany firmy M. S. - I. namontovány a 
také vyfakturovány a od společností E. B., Z. a A., s. r. o. Z. také uhrazeny, 
tyto peníze si však J. S. ponechal a neuhradil za fakturu za uvedené žaluzie 
spol. S. T., s. r. o. F., čímž způsobil škodu ve výši 40 487,- Kč.

	Usnesením státního zástupce Okresního státního zastupitelství ve Zlíně, 
sp. zn. Zt 2697/2000 ze dne 3. 10. 2000 bylo podle § 172 odst. 1 písm. b) tr. 
řádu zastaveno trestní stíhání vedené proti J. S. pro skutek spočívající v tom, 
že ve Z. v přesně nezjištěné době měsíce února a března 1996 převedl z firmy EC 
Z., s. r. o., kde byl zaměstnán, na firmu své manželky M. S. - I., Z., zakázky 
pro firmu E. B., s. r. o. Z. a A., s. r. o. Z., jejichž součástí byla i dodávka 
a montáž vertikálních žaluzií, které byly dne 28. 2. 1996 dodány firmou S. T., 
s. r. o. F., firmě EC Z., s. r. o. s tím, že až do úplného zaplacení kupní ceny 
jsou majetkem dodavatele a tyto zakázky firma M. S. - I., Z., počátkem března 
1996 zrealizovala a následně za ně dostala zaplaceno, avšak firmě EC Z., s. r. 
o. ani firmě S. T., s. r. o. F., žaluzie neuhradila, čímž této firmě vznikla 
škoda ve výši 40 487,- Kč, v němž byl spatřován trestný čin zpronevěry podle § 
248 odst. 1, odst. 2 tr. zákona, protože skutek není trestným činem a není 
důvod k postoupení věci. Usnesení nabylo právní moci dne 20. 10. 2000.

	Proti tomuto usnesení podal v zákonné lhůtě ministr spravedlnosti České 
republiky v neprospěch obviněného J. S. stížnost pro porušení zákona. V jejím 
písemném vyhotovení namítá, že státní zástupce Okresního státního 
zastupitelství ve Zlíně ve věci obviněného J. S. porušil zákon v ustanovení § 2 
odst. 5, odst. 6 tr. řádu a § 172 odst. 1 písm. b) tr. řádu ve spojení s § 174 
odst. 2 písm. c) tr. řádu, neboť rozhodoval na základě nedostatečně zjištěného 
skutkového stavu věci a neuvážil zcela všechny okolnosti případu, v důsledku 
čehož pak nesprávně dospěl k závěru, že skutek, pro nějž je trestní stíhání 
vedeno, není trestným činem. V této souvislosti poukazuje na to, že v průběhu 
vyšetřování mělo být opatřeno účetnictví, případně i jiné doklady s. r. o. EC 
Z. a firmy M. S. a zjištěno, jakým způsobem došlo k převodu předmětných 
žaluzií. Z těchto dokladů, výslechu J. S., A. P., J. D. a představitelů firmy 
EC Z., s. r. o., event. některých dalších jejich zaměstnanců mělo být podle 
názoru ministra spravedlnosti zjištěno, jakým způsobem byl převod žaluzií 
proveden, kdo a na koho jej provedl, včetně formy tohoto převodu. Těmito důkazy 
by mělo být rovněž objasněno, zda osoby, které převod provedly, k tomuto úkonu 
byly oprávněny a zda žaluzie pouze nezpronevěřily. Dále měli být vyslechnuti 
představitelé firmy S. T., s. r. o. a EC Z., s. r. o. k tomu, zda byl dán 
souhlas vlastníka žaluzií k převodu vlastnictví těchto věcí na další právní 
subjekty. Teprve po provedení těchto úkonů, event. i dalších důkazů, jejichž 
potřeba může teprve vyplynout, mělo být zhodnoceno, zda došlo ke spáchání 
trestného činu zpronevěry podle § 248 odst. 1, 2 tr. zákona zpronevěrou 
uvedených žaluzií, příp. jiného trestného činu, či nikoliv.

	V závěru podané stížnosti pro porušení zákona proto ministr 
spravedlnosti navrhl, aby Nejvyšší soud České republiky podle § 268 odst. 2 tr. 
řádu vyslovil porušení zákona v uvedeném směru, podle § 269 odst. 2 tr. řádu, 
aby napadené usnesení zrušil a dále aby postupoval podle § 270 odst. 1 tr. řádu.

	Nejvyšší soud České republiky přezkoumal podle ustanovení § 267 odst. 1 
tr. řádu z podnětu podané stížnosti pro porušení zákona správnost výroku 
napadeného usnesení, jakož i řízení, které mu předcházelo a dospěl k závěru, že 
zákon porušen byl.

	Podle § 2 odst. 5 tr. řádu orgány činné v trestním řízení postupují 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. Bez návrhu stran 
objasňují stejně pečlivě okolnosti svědčící ve prospěch i v neprospěch 
obviněného. Odst. 6 tohoto zákonného ustanovení pak ukládá orgánům činným v 
trestním řízení hodnotit důkazy podle svého vnitřního přesvědčení založeného na 
pečlivém uvážení všech okolností případu jednotlivě i v jejich souhrnu.

	Podle § 172 odst. 1 písm. b) tr. řádu vyšetřovatel zastaví trestní 
stíhání, není-li skutek trestným činem a není důvod k postoupení věci.

	Z přiloženého spisového materiálu Nejvyšší soud zjistil, že státní 
zástupce Okresního státního zastupitelství ve Zlíně se těmito zákonnými 
ustanoveními důsledně neřídil a jeho rozhodnutí je přinejmenším předčasné. 

	 Dosud shromážděné důkazy potvrzují, že k jednání, které je popisováno 
ve stížnosti pro porušení zákona v napadeném rozhodnutí, skutečně došlo. 
Fakturou - kupní smlouvou č. 6110152 je doloženo, že mezi s. r. o. S. T. a EC 
Z., s. r. o., byla uzavřena dohoda, podle níž s. r. o. EC Z., se stane 
vlastníkem prodaných žaluzií až po jejich úplném zaplacení (výhrada 
vlastnického práva). Z této skutečnosti pak vyplývá, že pro kupujícího je věc, 
která mu byla předána, věcí cizí a je mu až do okamžiku zaplacení pouze 
svěřena. Možná dispozice s ní je tudíž dána jednak souhlasem vlastníka a jednak 
rozsahem jím projevené vůle. Bez souhlasu vlastníka nelze s věcí volně 
disponovat, t. j. věc převést, nebo prodat jiné osobě či společnosti. Správně 
je proto ve stížnosti pro porušení zákona poukazováno, že státní zástupce 
pominul skutečnost, že pokud obviněný J. S. převedl na firmu své manželky 
nejenom zakázky, ale i žaluzie, dodané s. r. o. EC Z., které v té době byly ve 
vlastnictví s. r. o. S. T., mělo být v této souvislosti zjišťováno, zda se 
jednalo o řádný prodej žaluzií EC Z., s. r. o. obviněnému či jeho manželce a 
nebo se jedná o zpronevěru těchto žaluzií. Ze skutečnosti, že převod žaluzií 
byl zjištěn až na podkladě trestního oznámení ze strany s. r. o. S. T. pak lze 
dovodit, že i nadále trvá podezření, že předmětné žaluzie byly skutečně 
zpronevěřeny. Pokud by se jednalo o řádný prodej, který pouze nebyl fakturován, 
měl by být zachycen v účetnictví a proveden osobami, jež by jej potvrdily. V 
tomto směru však vyšetřování vedeno nebylo. Za této situace pak nejde podle 
názoru Nejvyššího soudu o pouhé porušení pracovněprávních předpisů, za jaké 
jednání obviněného J. S. státní zástupce v napadeném usnesení považuje.

	 Shodně s podanou stížností pro porušení zákona je třeba konstatovat, 
že v průběhu vyšetřování mělo být opatřeno účetnictví, popř. další doklady s. 
r. o. EC Z. a firmy M. S. a zjištěno, jakým způsobem došlo k převodu 
předmětných žaluzií, dále výslechem svědků mělo být zjištěno, jakým způsobem 
byl převod žaluzií skutečně proveden, kdo a na koho jej provedl, včetně formy 
tohoto převodu a konečně mělo být zjišťováno, zda osoby, které převod provedly, 
byly k tomuto úkonu oprávněny a měly souhlas vlastníka žaluzií. Teprve 
objasnění všech těchto otázek může vést ke spolehlivému právnímu posouzení věci.

	Nejvyšší soud České republiky proto podle § 268 odst. 2 tr. řádu 
vyslovil, že napadeným usnesením státního zástupce Okresního státního 
zastupitelství ve Zlíně ze dne 3. 10. 2000, sp. zn. Zt 2697/2000 a v řízení, 
které mu předcházelo, byl porušen zákon v ustanovení § 2 odst. 5, odst. 6 tr. 
řádu a § 172 odst. 1 písm. b) tr. řádu ve prospěch obviněného J. S. Za splnění 
podmínek § 272 odst. 1 tr. řádu podle § 269 odst. 2 tr. řádu citované usnesení 
zrušil, včetně všech dalších rozhodnutí, na zrušené usnesení obsahově 
navazujících, pokud vzhledem ke změně, k níž došlo zrušením, pozbyla podkladu. 
Státnímu zástupci Okresního státního zastupitelství ve Zlíně pak přikázal, aby 
věc ve shora naznačených směrech znovu projednal a rozhodl.

Poučení : Proti tomuto rozhodnutí není stížnost pro porušení zákona přípustná.

V Brně dne 5. dubna 2001

Předseda senátu:

Mgr. Josef Hendrych 
