Soud: Nejvyšší soud

Spisová značka: 4 Tz 75/2005

Datum rozhodnutí: 28.06.2005

Typ rozhodnutí: Rozsudek




4 Tz 75/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
června 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněných: zemřelého Š. D., H.  Š.,  L. V. a 
zemřelého V.  E., proti pravomocnému usnesení bývalého Vojenského obvodového 
soudu v Brně ze dne 21. 5. 1992, sp. zn. 1 Rtv 4/92, a podle § 268 odst. 2, § 
269 odst. 2  a § 270 odst. 1 tr. ř. rozhodl  t a k t o :

Pravomocným usnesením bývalého Vojenského obvodového soudu v Brně ze dne 21. 5. 
1992, sp. zn. 1 Rtv 4/92,   b y l   p o r u š e n   z á k o n   v ustanovení § 
1 odst. 1,    odst. 2 zák. č. 119/1990 Sb., o soudní rehabilitaci, ve znění 
pozdějších předpisů a v řízení, které mu předcházelo, v ustanovení § 2 odst. 5, 
odst. 6 tr. ř., ve znění účinném do 31. 12. 1993, v neprospěch obviněných Š. 
D., H. Š., L. V. a V. E.

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu v Brně ze dne 
12. 11. 1992, sp. zn. 1 Rtv 4/92.

Městskému soudu v Brně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem bývalého Nižšího vojenského soudu v Brně ze dne 7. 12. 1954, sp. zn. 
T - 51/54, byli obvinění V. M., Š. D., H. Š., L. V., V. E. a Z. G. uznáni 
vinnými trestným činem vyhýbání se služební povinnosti podle § 270 odst. 1 
písm. b)  zák. č. 86/1950 Sb., kterého se dopustili tím, že dne 30. 10. 1954 po 
nástupu základní vojenské služby u svého útvaru v K. odmítli obléci si vojenský 
stejnokroj a konati služební povinnosti a odvolávali se přitom na to, že jim to 
nedovoluje jejich náboženské přesvědčení, protože jsou S. J. Za uvedené jednání 
byli obvinění odsouzeni k trestům odnětí svobody: obviněný V. M. v trvání 27 
měsíců, obviněný Š. D. v trvání 18 měsíců, obviněný H. Š. v trvání 30 měsíců, 
obviněný L. V. v trvání 21 měsíců, obviněný V. E. v trvání 24 měsíců, obviněný 
Z. G. v trvání 24 měsíců. Podle § 43 tr. zák. byla u všech obviněných  
vyslovena ztráta čestných práv občanských a ztráta práv uvedených v § 44 odst. 
2 tr. zák. byla stanovena  u všech obviněných na 3 roky. Rozsudek nabyl právní 
moci  dne 7. 12. 1954, když jak obvinění, tak nižší vojenský prokurátor se 
vzdali práva odvolání.

Usnesením bývalého Vojenského obvodového soudu v Brně ze dne 21. 5. 1992, sp. 
zn. 1 Rtv 4/92, bylo rozhodnuto o návrhu obviněných L. V. a Z. G. na soudní 
rehabilitaci tak, že rozsudek Nižšího vojenského soudu v Brně ze dne 7. 12. 
1954,  sp. zn. T -51/54, se podle § 14 odst. 1 písm. f), odst. 2 zák. č. 
119/1990 Sb. zrušuje ve výroku o trestu a zároveň se zrušují všechna další 
rozhodnutí na zrušenou část obsahově navazující, pokud vzhledem ke změně, k níž 
došlo zrušením, pozbyla podkladu. Jelikož důvod pro zrušení výroku o trestu 
prospívající žadatelům L. V. a Z. G. prospíval i ostatním obviněným, a to Š. 
D., H. Š., V. E. a V. M., rozhodl Vojenský obvodový soud v Brně ve smyslu § 14 
odst. 2 rehabilitačního zákona i v jejich trestní věci. Usnesení nabylo právní 
moci ohledně obviněných L. V. a Z. G. dnem 21. 5. 1992, ohledně obviněných Š. 
D. a V. E. dnem 5. 6. 1992, ohledně obviněného V. M. dnem 23. 6. 1992 a ohledně 
obviněného H. Š. dnem 17. 7. 1992.

Proti usnesení bývalého Vojenského obvodového soudu v Brně ze dne 21. 5. 
1992,       sp. zn. 1 Rtv 4/92, podal ministr spravedlnosti stížnost pro 
porušení zákona ve prospěch obviněných Š. D., H. Š., L. V. a V. E. Vytkl v ní, 
že zákon byl porušen v ustanovení § 2 odst. 6 tr. ř., § 270 odst. 1 zákona č. 
86/1950 Sb. a § 1 odst. 1, odst. 2 zák. č. 119/1990 Sb., o soudní rehabilitaci, 
ve znění pozdějších předpisů.

	

V odůvodnění stížnosti pro porušení zákona ministr spravedlnosti namítl, že 
bývalý Vojenský obvodový soud v Brně při projednávání žádosti obviněných o 
soudní rehabilitaci nepostupoval důsledně podle zákona č. 119/1990 Sb., jehož 
smyslem bylo rehabilitovat, a to nejen právně, ale i morálně co nejvíce těch, 
kteří v období totalitního režimu trpěli a byli pronásledováni. Z napadeného 
usnesení je patrno, že důvodem odmítnutí vojenské služby bylo náboženské 
přesvědčení obviněných Š. D., H. Š., L. V. a V. E., aniž by byla vyhodnocena 
konkrétní situace v době, kdy došlo k trestné činnosti obviněných. Jednalo se o 
situaci, kdy přes obecně deklarovanou náboženskou svobodu nebyla současně 
zajištěna možnost tuto svobodu v případě konfliktu s danými občanskými 
povinnostmi realizovat. Nebylo přiměřeně vzato v úvahu ani základní právo 
obviněného vyplývající z čl. 18 Všeobecné deklarace lidských práv, tedy právo 
na svobodu svědomí, které nelze zaměňovat se svobodou víry, ani se svobodou 
náboženskou, zejména když motiv jednání pod imperativem svědomí je v případě 
odmítání vojenské služby nutno považovat za určující. Podle ministra 
spravedlnosti bývalý Vojenský obvodový soud v Brně pochybil, když v 
rehabilitačním řízení ponechal v platnosti výrok o vině obviněných Š. D., H. 
Š., L. V. a V. E. nezměněný a zrušil pouze výrok o trestu. Ohledně obviněných 
V. M. a Z. G. již bylo pochybení bývalého Vojenského obvodového soudu v Brně 
napraveno.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu  v Brně ze dne 21. 5. 1992, sp. zn. 1 Rtv 4/92, byl 
porušen zákon v neprospěch obviněných Š. D., H. Š., L. V. a V. E. ve vytýkaném 
směru, aby podle § 269 odst. 2 tr. ř. napadené usnesení zrušil, stejně jako 
další rozhodnutí na zrušené usnesení obsahově navazující, pokud vzhledem ke 
změně, k níž došlo zrušením, pozbyla podkladu, a dále postupoval podle § 270 
odst. 1 tr. ř., příp. podle § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného zákonného ustanovení je rovněž účelem tohoto zákona rehabilitovat 
činy, které směřovaly k uplatnění práv a svobod občanů zaručených ústavou a 
vyhlášených ve Všeobecné deklaraci lidských práv a v navazujících mezinárodních 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu odporovalo také jejich trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
služební povinnosti podle § 270 odst. 1 písm. b) zákona č. 86/1950 Sb. Bývalý 
Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněných prováděl, se však důsledně 
citovaným účelem rehabilitačního zákona neřídil.

Jak je zřejmé z napadeného usnesení, bývalý vojenský obvodový soud se výrokem o 
vině obsaženým v rozsudku bývalého Nižšího vojenského soudu v Brně ze dne 7. 
12. 1954, sp. zn. T - 51/54, blíže nezabýval, protože jej považoval za 
správný.  Zaměřil se jen na otázku přiměřenosti trestu. Tato skutečnost vyplývá 
z odůvodnění napadeného usnesení, kde je uvedeno, že vojenský soud zjistil, že 
po skutkové a právní stránce byly závěry učiněné Nižším vojenským soudem v Brně 
správné. Skutek byl také správně kvalifikován jako trestný čin vyhýbání se 
služební povinnosti podle § 270 odst. 1 písm. b) zákona č. 86/1950 Sb., kterého 
se obviněný dopustil jednoznačně z důvodů svého náboženského přesvědčení. 

Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že „pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž citovaná. ústava deklarovala v § 15 
odst. 1 svobodu svědomí, zároveň ji nepřípustně omezila již v odstavci 2 
citovaného ustanovení, podle něhož mj. víra nebo přesvědčení nemůže být nikomu 
na újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí tak negovala i v § 
34 odst. 2 tak, když stanovila každému občanu povinnost mj. konat vojenskou 
službu, navíc v době, kdy tehdejší právní řád neumožňoval alternativu k výkonu 
základní vojenské služby pro případy, kdyby její výkon vedl k popření 
náboženského přesvědčení jednotlivce. Vzhledem k uvedenému a s odkazem na výše 
citované výkladové teze vztahující se k naplňování svobody svědomí jednotlivce 
i z pohledu dnes platných norem, především čl. 15 odst. 1 Listiny základních 
práv a svobod, nelze považovat jednání obviněného spočívající v odmítnutí 
konání vojenské služby v roce 1953 za trestný čin“.

Z konfrontace napadeného rozhodnutí s výše uvedenými právními názory a závěry 
Ústavního soudu i  Nejvyššího soudu je zřejmé, že pokud rehabilitační senát 
bývalého Vojenského obvodového soudu v Brně nepřezkoumal též výrok o vině 
trestným činem vyhýbání se služební povinnosti podle § 270 odst. 1 písm. b) 
zákona č. 86/1950 Sb., a to ve smyslu shora uvedeném, porušil zákon v 
ustanoveních § 1 odst. 1, odst. 2 zákona o soudní rehabilitaci, a v řízení, 
které mu předcházelo, v ustanoveních § 2 odst. 5, odst. 6 tr. ř., ve znění 
účinném do 31. 12. 1993, v neprospěch obviněných Š. D., H. Š., L. V. a V. E. 
Jako důsledek této skutečnosti Nejvyšší soud podle § 269 odst. 2 tr. ř. zrušil 
v celém rozsahu nejen napadené usnesení, nýbrž i všechna další rozhodnutí, na 
toto usnesení obsahově navazující, pokud vzhledem ke změně, k níž došlo jeho 
zrušením, pozbyla podkladu, zejm. rozsudek bývalého Vojenského obvodového soudu 
v Brně ze dne 12. 11. 1992, sp. zn. 1 Rtv 4/92.

Nejvyšší soud nemohl ve věci sám meritorně rozhodnout, neboť podle § 271 odst. 
1    tr. ř. může postupovat tímto způsobem jen, je-li možno rozhodnutí učinit 
na podkladě skutkového stavu, který byl v napadeném rozhodnutí správně zjištěn, 
přičemž tuto podmínku neshledal Nejvyšší soud splněnou. Nejvyšší soud  proto 
podle § 270 odst. 1 tr. ř. věc přikázal Městskému soudu v Brně, jako soudu nyní 
podle § 7 odst. 1 zák. č. 119/1990 Sb.,  o soudní rehabilitaci, ve znění 
pozdějších předpisů, příslušnému, aby ji v potřebném rozsahu znovu projednal a 
rozhodl, přičemž bude podle § 270 odst. 4 tr. ř. vázán právním názorem, který v 
tomto rozsudku vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 28. června 2005

Předseda senátu:

JUDr. J. P.  
