Soud: Nejvyšší soud

Spisová značka: 4 Tz 36/2003

Datum rozhodnutí: 22.04.2003

Typ rozhodnutí: Rozsudek




4 Tz 36/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             22. dubna 2003 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného V.  B.,  t. č. ve výkonu trestu odnětí svobody ve Věznici 
J., proti rozsudku Okresního soudu v Bruntále ze dne 19. 6. 2002, sp. zn. 1 T 
92/2002 a podle § 268 odst. 2, § 269 odst. 2 a § 270 odst. 1 tr. ř. rozhodl   t 
a k t o :

Pravomocným rozsudkem Okresního soudu v Bruntále ze dne 19. 6. 2002, sp. 
zn.        1 T 92/2002 a v řízení, které mu předcházelo,  b y l   p o r u š e 
n   z á k o n   v ustanovení § 2 odst. 13, § 36 odst. 1 písm. a) a § 202 odst. 
4 tr. ř. v neprospěch obviněného V. B.

Napadený rozsudek, jakož i jemu předcházející řízení,  s e   z r u š u j í .

Zrušují se také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Bruntále  s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Bruntále ze dne 19. 6. 2002, sp. zn. 1 T 92/2002, 
byl obviněný V. B. uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák., jehož se dopustil tím, že dne 
23. 5. 2002 kolem  9.30 hodin v obci K., řídil po silnici II. třídy malý 
motocykl zn. Jawa 20 Pionýr, při kontrole hlídkou Policie ČR, Obvodního 
oddělení v B. nepředložil řidičské oprávnění, přičemž trestním příkazem 
Okresního soudu v Olomouci ze dne 28. 11. 2001, sp. zn. 7 T 212/2001, který 
nabyl právní moci dne 13. 12. 2001 mu byl mimo jiné uložen trest zákazu 
činnosti, spočívající v zákazu řízení všech motorových vozidel na dobu tří let 
a trestním příkazem Okresního soudu v Bruntále ze dne 8. 2. 2001, sp. zn. 1 T 
25/2001, který nabyl právní moci dne 21. 3. 2001 mu byl mimo jiné uložen trest 
zákazu činnosti, spočívající v zákazu řízení všech motorových vozidel na dobu 
pěti let.

Za to mu byl uložen podle § 171 odst. 1 tr. zák. trest odnětí svobody v trvání 
šesti měsíců. Podle § 39a odst. 2 písm. c) tr. zák. byl obviněný pro výkon 
tohoto trestu zařazen do věznice s ostrahou. Podle § 49 odst. 1 a § 50 odst. 1 
tr. zák. mu byl uložen trest zákazu činnosti, spočívající v zákazu řízení všech 
motorových vozidel na dobu dvou roků.

Tento rozsudek nabyl právní moci dne 9. 7. 2002 (nikoli dne 14. 8. 2002, jak je 
na něm chybně vyznačeno).

Dne 11. 3. 2003 byla proti rozsudku Okresního soudu v Bruntále ze dne 19. 6. 
2002, sp. zn. 1 T 92/2002 podle § 266 odst. 1 tr. ř. podána ministrem 
spravedlnosti stížnost pro porušení zákona ve prospěch obviněného V. B. V této 
poukázal na porušení ustanovení § 36 odst. 1 písm. a) a § 202 odst. 4 tr. ř.,  
když okresní soud  konal  hlavní líčení v nepřítomnosti obviněného a aniž by 
jednání soudu byl přítomen jeho obhájce. Obviněný přitom byl od dne 14. 6. 2002 
ve výkonu trestu odnětí svobody, jenž mu byl uložen trestním příkazem Okresního 
soudu v Bruntále ze dne 8. 2. 2001, sp. zn. 1 T 25/2001 ve spojení s usnesením 
téhož soudu ze dne 26. 4. 2002, sp. zn. 1 T 25/2001. Kdyby okresní soud 
postupoval důsledně, musel by tuto skutečnost zjistit a reagovat na ni při svém 
dalším procesním postupu.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vytýkané porušení zákona vyslovil, 
podle § 269 odst. 2 tr. ř. napadený rozsudek zrušil včetně předcházejícího 
vadného řízení, a dále aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a zjistil, že zákon byl porušen ve směrech naznačených 
stěžovatelem.

Podle § 36 odst. 1 písm. a) tr. ř. obviněný musí mít obhájce už v přípravném 
řízení, je-li ve vazbě, ve výkonu trestu odnětí svobody nebo na pozorování ve 
zdravotnickém ústavu.

Podle § 202 odst. 4 tr. ř. hlavní líčení v nepřítomnosti obviněného nelze 
konat, je-li obviněný ve vazbě nebo ve výkonu trestu odnětí svobody nebo jde-li 
o trestný čin, na který zákon stanoví trest odnětí svobody, jehož horní hranice 
převyšuje pět let. V případech nutné obhajoby nelze konat hlavní líčení bez 
přítomnosti obhájce.

Okresní soud v Bruntále v této trestní věci obviněného V. B. nařídil hlavní 
líčení na den 19. 6. 2002, přičemž předvolání k hlavnímu líčení spolu s návrhem 
na potrestání bylo obviněnému doručeno v místě jeho bydliště dne 4. 6. 2002. 
Obviněný se však bez omluvy, či jakéhokoliv sdělení dne 19. 6. 2002 k hlavnímu 
líčení nedostavil. Okresní soud v Bruntále proto podle § 202 odst. 2 tr. ř. 
rozhodl konat hlavní líčení v nepřítomnosti obviněného. V rámci dokazování u 
hlavního líčení provedl důkaz spisem téhož okresního soudu, sp. zn. 1 T 
25/2001, z něhož byl přečten trestní příkaz na č. l.  20 a usnesení na č. l. 
39, 45 – 46. Pokud jde o trestní příkaz Okresního soudu v Bruntále ze dne 8. 2. 
2001, sp. zn. 1 T 25/2001, tak tímto byl obviněný V. B. uznán vinným trestným 
činem maření výkonu úředního rozhodnutí podle § 171 odst. 1 písm. c) tr. zák., 
za což mu byl uložen podle § 171 odst. 1 tr. zák. za použití ustanovení § 35 
odst. 2 tr. zák. souhrnný trest odnětí svobody v trvání šesti měsíců, jehož 
výkon byl obviněnému podle § 58 odst. 1 písm. a), § 59 odst. 1 tr. zák. 
podmíněně odložen na zkušební dobu v trvání pěti let. Podle § 49 odst. 1 a § 50 
odst. 1 tr. zák. byl obviněnému uložen i trest zákazu činnosti, spočívající v 
zákazu řízení všech motorových vozidel na dobu pěti let. Současně byl zrušen 
výrok o trestu z trestního příkazu Okresního soudu v Bruntále ze dne 22. 11. 
2000, sp. zn. 1 T 225/2000, jakož i všechna další obsahově navazující 
rozhodnutí, pokud vzhledem ke změně, k níž došlo zrušením, pozbyla podkladu. 
Usnesením ze dne 26. 4. 2002, sp. zn. 1 T 25/2001, rozhodl Okresní soud v 
Bruntále podle § 60 odst. 1 tr. zák., že obviněný V. B. vykoná trest odnětí 
svobody v trvání 6 měsíců, který mu byl uložen pravomocným trestním příkazem 
Okresního soudu v Bruntále ze dne 8. 2. 2001, sp. zn. 1 T  25/2001, za trestný 
čin maření výkonu úředního rozhodnutí podle § 171 odst. 1 písm. c) tr. zák., 
přičemž pro výkon tohoto trestu byl obviněný zařazen podle § 39a odst. 2 písm. 
b) tr. zák. do věznice s dozorem. Podanou stížnost obviněného proti tomuto 
usnesení zamítl Krajský soud v Ostravě usnesením ze dne 24. 5. 2002, sp. zn. 6 
To 289/2002, podle § 148 odst. 1 písm. c) tr. ř. Z výše uvedeného přílohového 
spisu vyplývá, že Okresní soud v Bruntále dne 3. 6. 2002 nařídil výkon tohoto 
trestu odnětí svobody v trvání šesti měsíců se zařazením do věznice s dozorem s 
výzvou obviněného k nástupu  trestu do věznice v O. do 14. 6. 2002, kterou 
obviněný převzal dne 6. 6. 2002.

Ačkoli Okresní soud v Bruntále konal v trestní věci obviněného V. B., sp. zn. 1 
T 92/2002, hlavní líčení dne 19. 6. 2002, a k důkazu přečetl též výše uvedené 
usnesení z přílohového spisu, sp. zn. 1 T 25/2001, kdy z tohoto mohl zjistit, 
že obviněný  převzal dne 6. 6. 2002 výzvu k nástupu trestu odnětí svobody ve 
věznici v O. do 14. 6. 2002, neověřil, zda obviněný tento trest v tomto termínu 
skutečně nastoupil či nikoliv. Pokud by Okresní soud v Bruntále tuto skutečnost 
prověřil, zjistil by, že zákonné podmínky pro konání hlavního líčení v 
nepřítomnosti obviněného podle § 202 odst. 4 tr. ř. dány nejsou, neboť jak je 
patrné z přílohového spisu sp. zn. 1 T 25/2001, obviněný V. B. výkon trestu 
odnětí svobody v délce šesti měsíců nastoupil dne 14. 6. 2002 v 15.40 hodin ve 
věznici v O. Tím byl rovněž dán důvod nutné obhajoby podle § 36 odst. 1 písm. 
a) tr. ř. pro další řízení v trestní věci obviněného, sp. zn. 1 T 92/2002. Jak 
již bylo ale shora zmíněno, hlavní líčení se v této věci konalo v nepřítomnosti 
obviněného V. B., ačkoli o to sám ve smyslu § 202 odst. 5 tr. ř. nepožádal, a 
taktéž bez obhájce obviněného. V. B.  nebyla dána možnost, aby si obhájce sám 
zvolil, a pokud by tak neučinil, měl mu být obhájce ustanoven samosoudkyní. 
Tímto postupem okresní soud v řízení, které předcházelo vydání rozsudku ve věci 
samé, porušil ustanovení § 36 odst. 1 písm. a)  a § 202 odst. 4 tr. ř., a tím i 
právo obviněného na obhajobu vyplývající z ustanovení § 2 odst. 13 tr. ř. 
Vzhledem k tomu nemůže obstát též ve věci vydaný rozsudek.

Na základě shora uvedeného Nejvyšší soud podle § 268 odst. 2 tr. ř. vyslovil 
porušení zákona v neprospěch obviněného ve zmíněných ustanoveních trestního 
řádu a poté podle § 269 odst. 2 napadený rozsudek Okresního soudu v Bruntále 
zrušil, včetně předchozího řízení, které se u tohoto soudu konalo. Dále zrušil 
i všechna další případná rozhodnutí obsahově navazující na zrušený rozsudek, 
která touto změnou pozbyla podkladu. Podle § 270 odst. 1 tr. ř. pak byla 
předmětná věc přikázána Okresnímu soudu v Bruntále, aby ji v potřebném rozsahu 
znovu projednal a rozhodl v intencích tohoto rozsudku Nejvyššího soudu. To 
jinými slovy znamená, že okresní soud ve věci nařídí nové hlavní líčení, a 
pokud obviněný výslovně nepožádá o konání hlavního líčení v jeho nepřítomnosti, 
provede kompletní dokazování v přítomnosti obviněného a jeho obhájce, a poté 
znovu rozhodne o vině a trestu. Podle § 270 odst. 4 tr. ř. je okresní soud 
vázán právním názorem, který ve věci Nejvyšší soud vyslovil a je povinen 
provést procesní úkony, jejichž provedení nařídil. Podle § 273 tr. ř. nemůže v 
novém řízení dojít ke změně rozhodnutí v neprospěch obviněného.

Poučení: Proti tomuto rozhodnutí není opravný prostředek přípustný.

V Brně dne 22. dubna 2003

Předseda senátu:

JUDr. František Hrabec   

	

	
