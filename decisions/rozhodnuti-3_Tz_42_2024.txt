Soud: Nejvyšší soud

Spisová značka: 3 Tz 42/2024

Datum rozhodnutí: 11.09.2024

Typ rozhodnutí: ROZSUDEK


Heslo: Nenastoupení služby v ozbrojených silách, Rehabilitace

Dotčené předpisy: § 269 odst. 1 tr. zák., § 1 odst. 1, 2 předpisu č. 119/1990 Sb., § 14 odst. 1 předpisu č. 119/1990 Sb.

Kategorie rozhodnutí: C




3 Tz 42/2024-25 



ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 11. 9. 2024 v senátě 
složeném z předsedy senátu JUDr. Aleše Koláře a soudců JUDr. Petra Šabaty a 
JUDr. Ondřeje Círka stížnost pro porušení zákona, kterou podal ministr 
spravedlnosti ve prospěch obviněného J. M., proti usnesení bývalého Vojenského 
obvodového soudu Hradec Králové ze dne 7. 11. 1991, sp. zn. 3 Rtv 123/90, a 
usnesení bývalého Vyššího vojenského soudu Tábor ze dne 29. 1. 1992, sp. zn. 2 
Rtvo 72/91, a rozhodl  takto:

I.	Podle § 268 odst. 2 tr. ř. se vyslovuje, že usnesením bývalého 
Vojenského obvodového soudu Hradec Králové ze dne 7. 11. 1991, sp. zn. 3 Rtv 
123/90, a usnesením bývalého Vyššího vojenského soudu Tábor ze dne 29. 1. 1992, 
sp. zn. 2 Rtvo 72/91, byl porušen zákon, a to v obou případech v ustanoveních § 
1 odst. 1, 2 a § 14 odst. 1 zákona č. 119/1990 Sb., o soudní rehabilitaci, ve 
znění pozdějších předpisů, v neprospěch obviněného J. M.

II.	Podle § 269 odst. 2 tr. ř. se usnesení bývalého Vojenského 
obvodového soudu Hradec Králové ze dne 7. 11. 1991, sp. zn. 3 Rtv 123/90, a 
usnesení bývalého Vyššího vojenského soudu Tábor ze dne 29. 1. 1992, sp. zn. 2 
Rtvo 72/91, zrušují.
Současně se zrušují i všechna další rozhodnutí na obě zrušená usnesení obsahově 
navazující, pokud vzhledem ke změně, k níž zrušením došlo, pozbyla podkladu, a 
to zejména rozsudek bývalého Vojenského obvodového soudu Hradec Králové ze dne 
12. 3. 1992, sp. zn. 3 Rtv 123/90, a usnesení bývalého Vyššího vojenského soudu 
Tábor ze dne 16. 4. 1992, sp. zn. 2 Rtvo 21/92.

III.	Podle § 270 odst. 1 tr. ř. se Okresnímu soudu v Hradci Králové 
přikazuje, aby věc v potřebném rozsahu znovu projednal a rozhodl.

Odůvodnění:


I.
Předcházející řízení

1.	Rozsudkem bývalého Vojenského obvodového soudu Hradec Králové (dále 
jen „Vojenský obvodový soud Hradec Králové“) ze dne 13. 8. 1987, sp. zn. 2 T 
121/87, který téhož dne nabyl právní moci, byl obviněný J. M. (dále také jen 
„obviněný“) uznán vinným trestným činem nenastoupení služby v ozbrojených 
silách podle § 269 odst. 1 zákona č. 140/1961 Sb., trestní zákon (dále též jen 
„tr. zák.“), ve znění pozdějších předpisů, jehož se měl dopustit tak, že 
dne 17. 6. 1987 do 10:00 hodin a ani do 24 hodin poté úmyslně nenastoupil na 
vojenské cvičení k v. ú. XY, jak mu bylo stanoveno povolávacím rozkazem OVS 
Chrudim č. C 816106, a to proto, že toto cvičení vykonat nechtěl.

Za to mu byl podle § 269 odst. 1 tr. zák. uložen nepodmíněný trest odnětí 
svobody na 20 měsíců, pro jehož výkon byl podle § 39a odst. 1, odst. 2 písm. a) 
tr. zák. zařazen do první nápravně výchovné skupiny, a dále podle § 47 odst. 2 
tr. zák. trest ztráty vojenské hodnosti.

2.	Na základě návrhu obviněného ze dne 11. 9. 1990 bylo následně 
provedeno řízení v režimu zákona č. 119/1990 Sb., o soudní rehabilitaci, ve 
znění pozdějších předpisů (dále též jen „zákon o soudní rehabilitaci“).

3.	Usnesením Vojenského obvodového soudu Hradec Králové ze dne 7. 11. 
1991, sp. zn. 3 Rtv 123/90, byl shora citovaný rozsudek téhož soudu ze dne 13. 
8. 1987, sp. zn. 2 T 121/87, podle § 14 odst. 1 písm. f) zákona o soudní 
rehabilitaci zrušen pouze ve výroku o trestu odnětí svobody, a to při současném 
zrušení všech dalších rozhodnutí na zrušenou část rozsudku obsahově 
navazujících, pokud vzhledem ke změně, k níž zrušením došlo, pozbyla podkladu. 
Obviněný podal proti tomuto usnesení stížnost, na jejímž podkladě bývalý Vyšší 
vojenský soud Tábor (dále jen „Vyšší vojenský soud Tábor“) rozhodl usnesením ze 
dne 29. 1. 1992, sp. zn. 2 Rtvo 72/91 tím způsobem, že výrok usnesení soudu 
prvního stupně doplnil tak, že „v přezkoumávaném rozsudku sp. zn. 2 T 121/87 se 
zrušuje též výrok o nepodmíněnosti trestu odnětí svobody, způsobu jeho výkonu a 
ztrátě vojenské hodnosti“.

4.	V návaznosti na to pak ve věci znovu rozhodoval Vojenský obvodový 
soud Hradec Králové, který svým rozsudkem ze dne 12. 3. 1992, sp. zn. 3 Rtv 
123/90, obviněnému při nezměněném výroku o vině (z rozsudku téhož soudu ze dne 
13. 8. 1987, sp. zn. 2 T 121/87) nově uložil podle § 269 odst. 1 tr. zák.  
trest odnětí svobody na 12 měsíců, jehož výkon podle § 58 odst. 1 písm. a) a § 
59 odst. 1 tr. zák.  podmíněně odložil na zkušební dobu v trvání 18 měsíců. 
Proti tomuto rozhodnutí podal obviněný odvolání, které Vyšší vojenský soud 
Tábor zamítl jako nedůvodné podle § 256 tr. ř. usnesením ze dne 16. 4. 1992, 
sp. zn. 2 Rtvo 21/92.




II.
Stížnost pro porušení zákona a vyjádření k ní

5.	Proti shora specifikovaným usnesením Vojenského obvodového soudu 
Hradec Králové ze dne 7. 11. 1991, sp. zn. 3 Rtv 123/90, a Vyššího vojenského 
soudu Tábor ze dne 29. 1. 1992, sp. zn. 2 Rtvo 72/91, podal ministr 
spravedlnosti stížnost pro porušení zákona podle § 266 odst. 1 tr. ř. (dále též 
jen „stížnost“), a to ve prospěch obviněného J. M. s tím, že uvedenými 
rozhodnutími došlo k porušení zákona v § 1 odst. 1, 2 a § 14 odst. 1 zákona o 
soudní rehabilitaci ve vztahu k ustanovení § 269 odst. 1 tr. zák.

6.	V odůvodnění stížnosti ministr spravedlnosti nejprve připomněl, že 
ponechání výroku o vině obviněného z rozsudku Vojenského obvodového soudu 
Hradec Králové ze dne 13. 8. 1987, sp. zn. 2 T 121/87, bez jakékoli změny bylo 
dotčenými soudy odůvodněno jen stručně s poukazem na to, že v daném případě 
nešlo o provokaci ze strany StB a vina byla náležitě prokázána. Po odcitování 
částí relevantních právních předpisů zdůraznil, že oba soudy při svém 
rozhodování ignorovaly zejména ustanovení § 1 odst. 1 zákona o soudní 
rehabilitaci. Konkrétně opomněly aplikovat Mezinárodní pakt o občanských a 
politických právech, který byl publikován vyhláškou Ministerstva zahraničních 
věcí Československé socialistické republiky ze dne 10. 5. 1976, pod č. 120/1976 
Sb. s účinky ratifikace ke dni 26. 3. 1976, a který byl v době předmětného 
trestního řízení, jakož i následného rehabilitačního řízení a řízení o uložení 
nového trestu, nedílnou součástí tuzemského právního řádu. Podle čl. 18 
citovaného mezinárodního paktu má každý právo na svobodu myšlení, svědomí a 
náboženství. Toto právo v sobě zahrnuje svobodu vyznávat nebo přijmout 
náboženství nebo víru podle vlastní volby a svobodu projevovat své náboženství 
nebo víru sám nebo společně s jinými, ať veřejně nebo soukromě, prováděním 
náboženských úkonů, bohoslužbou, zachováváním obřadů a vyučováním. Nikdo nesmí 
být podroben donucování, které by narušovalo jeho svobodu vyznávat nebo 
přijmout náboženství nebo víru podle vlastní volby. Svoboda projevovat 
náboženství nebo víru může být podrobena pouze takovým omezením, jaká 
předepisuje zákon a která jsou nutná k ochraně veřejné bezpečnosti, pořádku, 
zdraví nebo morálky nebo základních práv a svobod jiných. Současně podle čl. 32 
ústavního zákona č. 100/1960 Sb., Ústava Československé socialistické 
republiky, ve znění pozdějších předpisů, platilo, že svoboda vyznání je 
zaručena a každý může vyznávat jakoukoliv náboženskou víru nebo být bez 
vyznání, i provádět náboženské úkony, pokud to není v rozporu se zákonem.

7.	 S odkazem na výše uvedenou právní úpravu je podle ministra 
spravedlnosti zřejmé, že obviněný J. M. svým jednáním jednoznačně sledoval 
uplatnění svých občanských práv a svobod zaručených ústavou, jakož i 
Mezinárodním paktem o občanských a politických právech. Jeho jednání přesto 
bylo vyhodnoceno jako trestné a posouzeno jako trestný čin nenastoupení služby 
v ozbrojených silách podle § 269 odst. 1 tr. zák. Takové odsouzení nepochybně 
bylo v rozporu s mezinárodním právem. Nezákonnost nebyla následně napravena ani 
po změně společenských a politických poměrů v přezkumném řízení podle zákona o 
soudní rehabilitaci. Vojenský obvodový soud Hradec Králové a Vyšší vojenský 
soud Tábor rozhodly pouze o zrušení výroku o trestu, přičemž v konečné fázi byl 
obviněnému místo nepodmíněného trestu odnětí svobody a trestu ztráty vojenské 
hodnosti uložen podmíněný trest odnětí svobody.

8.	  Obviněný se zjevně nechtěl účelově vyhnout vojenskému cvičení, 
nýbrž sledoval uplatnění svého ústavně zaručeného práva na svobodu náboženského 
vyznání, jakož i uplatnění zákazu donucování, které by narušovalo jeho svobodu 
vyznání a náboženství podle vlastní volby, jak se k tomu zavázala 
Československá socialistická republika v roce 1976 ratifikací Mezinárodního 
paktu o občanských a politických právech. Argumentace obviněného odkazující na 
jeho náboženské vyznání se v předmětném řízení objevuje od samého začátku. Již 
v původním trestním řízení to uváděl na svoji obhajobu s tím, že je členem 
Svědků Jehovových a vzhledem k tomu není schopen vzít do ruky zbraň a tímto 
způsobem vykonávat vojenskou službu. Taková víra obviněného byla ovšem známá 
již z doby před spácháním předmětného činu, a to i navenek, což vyplývá např. 
ze zprávy o pověsti obviněného podané Místním národním výborem v Luži, 
tehdejším zaměstnavatelem obviněného, jakož i místně příslušným oddělením Sboru 
národní bezpečnosti.

9.	 Lze tedy mít za nepochybně prokázané, že obviněný byl rozsudkem 
Vojenského obvodového soudu Hradec Králové ze dne 13. 8. 1987, sp. zn. 2 T 
121/87, uznán vinným trestným činem podle § 269 odst. 1 tr. zák., ačkoli soudu 
byla nesporně známa výše uvedená okolnost náboženského přesvědčení a svědomí 
obviněného, která mu bránila v nastoupení vojenské služby z důvodu jeho svědomí 
a víry. Jednalo se o skutečnost, která v době vydání odsuzujícího rozsudku 
požívala právní ochrany deklarované právním řádem Československé socialistické 
republiky. Došlo tak k porušení zákona v ustanovení § 269 odst. 1 tr. zák., 
když jednání obviněného nemohlo být trestným činem. Totožné porušení zákona, 
včetně porušení ustanovení § 1 zákona o soudní rehabilitaci, lze rovněž 
přiřknout postupu „rehabilitačních soudů“ a jejich rozhodování. Ani tyto soudy 
žádným způsobem nehodnotily, že posuzované jednání obviněného bylo 
československými trestními zákony prohlášeno za trestné v rozporu s 
mezinárodním právem a tomuto právu zjevně odporovalo trestní stíhání a 
potrestání obviněného. Žádným způsobem nebyl naplněn účel zákona o soudní 
rehabilitaci, když dotčené soudy omezily své úvahy pouze na aplikaci 
nejbližších hmotněprávních a výhradně vnitrostátních právních předpisů, které 
však izolovaly od mezinárodně garantované a do tuzemského právního řádu 
inkorporované a tedy nadřazené právní úpravy.  Došlo tak k porušení zákona v 
neprospěch obviněného v průběhu všech relevantních řízení ve věci a tuto 
nezákonnost lze zhojit pouze mimořádným opravným prostředkem ve formě stížnosti 
pro porušení zákona.

10.	S ohledem na výše uvedené ministr spravedlnosti navrhl, aby Nejvyšší 
soud podle § 268 odst. 2 tr. ř. vyslovil, že usnesením  Vojenského obvodového 
soudu Hradec Králové ze dne 7. 11. 1991, sp. zn. 3 Rtv  123/90, ve spojení s 
usnesením Vyššího vojenského soudu Tábor ze dne 29. 1. 1992, sp. zn. 2 Rtvo  
72/91, byl v neprospěch obviněného J. M. porušen zákon v ustanoveních § 1 odst. 
1, 2 a § 14 odst. 1 zákona č. 119/1990 Sb., o soudní rehabilitaci, ve znění 
zákona č. 47/1991 Sb., ve vztahu k ustanovení § 269 odst. 1 trestního zákona č. 
140/1961 Sb., dále aby podle § 269 odst. 2 tr. ř. zrušil obě tato rozhodnutí, 
jakož i všechna další rozhodnutí na ně obsahově navazující, pokud vzhledem ke 
změně, k níž zrušením došlo, pozbyla podkladu, zejména též rozsudek Vojenského 
obvodového soudu Hradec Králové ze dne 12. 3. 1992, sp. zn. 3 Rtv 123/90, ve 
spojení s usnesením Vyššího vojenského soudu Tábor ze dne 16. 4. 1992, sp. zn. 
2 Rtvo 21/92, a v souladu s ustanovením § 270 odst. 1 tr. ř. Okresnímu soudu v 
Hradci Králové přikázal, aby věc v potřebném rozsahu znovu projednal a rozhodl.

11.	Obhájce obviněného JUDr. Lubomír Müller ve svém vyjádření ke 
stížnosti pro porušení zákona uvedl, že tuto považuje za důvodnou a souhlasí i 
s návrhem ministra spravedlnosti, jak by měl Nejvyšší soud rozhodnout. Kromě 
tuzemských právních předpisů a mezinárodních smluv zmíněných ministrem v 
souvislosti s posouzením této věci odkázal též na čl. 18 Všeobecné deklarace 
lidských práv a obecně také na Úmluvu o ochraně lidských práv a základních 
svobod (č. 209/1992 Sb.).  Zdůraznil, že napadená soudní rozhodnutí jsou v 
přímém protikladu k právnímu názoru, který ve více věcech vyslovil Ústavní 
soud, přičemž uvedl konkrétní příklady. Za ještě podstatnější označil 
skutečnost, že stížnost pro porušení zákona odpovídá zavedené judikatuře 
Evropského soudu pro lidská práva, který opakovaně konstatoval, že perzekuce 
osob kvůli odepření vojenské služby z důvodu svědomí či náboženského vyznání je 
porušením čl. 9 Úmluvy o ochraně lidských práv a základních svobod. Také zde 
obhájce uvedl konkrétní příklady několika podle něj relevantních rozhodnutí 
citovaného soudu. Závěrem vyslovil souhlas s názorem, že nápravu lze v daném 
případě zjednat pouze cestou mimořádného opravného prostředku v podobě 
stížnosti pro porušení zákona, přičemž rehabilitační řízení poté bude třeba 
zopakovat. Toto řízení však nemůže provést v současné době již neexistující 
Vojenský obvodový soud Hradec Králové, nýbrž je to povinností jeho nástupce – 
Okresního soudu v Hradci Králové.

12.	Nejvyšší státní zástupce se k ministrem podané stížnosti do doby 
rozhodnutí Nejvyššího soudu nevyjádřil.

III.
Posouzení stížnosti pro porušení zákona

13.	Předně je třeba uvést, že ačkoli by se z textu na první straně 
stížnosti mohlo zdát, že tato směřuje pouze proti usnesení Vyššího vojenského 
soudu Tábor ze dne 29. 1. 1992, sp. zn. 2 Rtvo 72/91, coby soudu stížnostního, 
tak z celého následujícího znění daného mimořádného opravného prostředku 
(včetně návrhu, jak by měl Nejvyšší soud podle ministra spravedlnosti 
rozhodnout) je evidentní, že ze shodných důvodů je napadáno i bezprostředně 
předcházející rozhodnutí soudu prvního stupně, tj. usnesení Vojenského 
obvodového soudu Hradec Králové ze dne 7. 11. 1991, sp. zn. 3 Rtv 123/90. 
Napaden naopak nebyl původní odsuzující rozsudek posledně jmenovaného soudu ze 
dne 13. 8. 1987, sp. zn. 2 T 121/87. Stížnost směřuje výslovně jen proti 
„rehabilitačním rozhodnutím“ citovaných soudů z let 1991 – 1992. 

14.	Takto vymezeným obsahem stížnosti pro porušení zákona byl Nejvyšší 
soud při svém rozhodování vázán (§ 267 odst. 1, 3 tr. ř.). Přezkoumal proto 
zákonnost a odůvodněnost těch výroků rozhodnutí, proti nimž byla stížnost pro 
porušení zákona podána, a to v rozsahu a z důvodů v ní uvedených. Shledal 
přitom, že jde o stížnost důvodnou. Napadenými rozhodnutími soudů skutečně byl 
porušen zákon v neprospěch obviněného J. M. 

15.	S ohledem na ustanovení § 275 odst. 1 tr. ř. projednání stížnosti 
pro porušení zákona za daného stavu nijak nebránila skutečnost, že obviněný v 
mezidobí zemřel.

16.	Při posuzování této trestní věci musel Nejvyšší soud vycházet z 
právní úpravy, kterou bylo třeba aplikovat v době, kdy dotčené soudy ve věci 
rozhodovaly, zároveň však i z principů demokratického právního státu. 

17.	V souvislosti s tím, jakou optikou je nutno nazírat na řešenou 
problematiku, je potřebné zmínit některá dřívější rozhodnutí Ústavního soudu. 
Ve svém nálezu ze dne 26. 3. 2003, sp. zn. Pl. ÚS 42/02, Ústavní soud k otázce 
výkladu a aplikace „starého práva“ při rozhodování o stížnosti pro porušení 
zákona mj. uvedl, že pro demokratický právní stát, jímž Česká republika má být podle normativního 
příkazu plynoucího z čl. 1 odst. 1 Ústavy, je nepřijatelné, aby Nejvyšší soud 
vykládal § 267 odst. 3 trestního řádu tak, že přezkumem zákonnosti napadeného 
rozhodnutí se rozumí výklad aplikovaného "starého práva" v souladu s někdejší 
dobovou judikaturou. Ze stejného důvodu také není možné, aby při úvahách o tom, 
zda stížností pro porušení zákona napadené původní rozhodnutí je zákonné, 
nebral v úvahu a nevážil základní práva a principy českého ústavního pořádku, 
do nichž bylo napadeným rozhodnutím zasaženo. Ignorování těchto referenčních 
norem a principů činí napadené rozhodnutí Nejvyššího soudu nejen vadným pro 
porušení subjektivního práva stěžovatele, nýbrž, a to Ústavní soud považuje za 
nutné nad rámec posuzované věci podotknout, i nesrozumitelným pro společnost, 
neboť podrývá její právní, resp. ústavní vědomí a přispívá k existující 
nedůvěře v soudnictví v tom smyslu, že české soudy nedokáží ochránit práva 
občanů ve vztahu ke státní moci, když se projevila excesivně. Tak se zmenšuje 
důvěra v materiálně chápanou demokratickou právní státnost České republiky. 
Nemá-li princip právní kontinuity působit destruktivně ve vztahu k české 
ústavní státnosti, je třeba důsledně trvat při aplikaci "starého práva" na 
hodnotové diskontinuitě s ním a reflektovat tento přístup v soudních 
rozhodnutích. Ústavní soud zároveň ve více svých rozhodnutích zdůraznil, že v 
někdejším komunistickém režimu bylo zcela běžné, že jednání, které bylo 
realizací svobody projevu, vyznání či jiného základního práva (svobody) 
jednotlivce, bylo postihováno jako běžný kriminální čin. 

18.	V jiném nálezu ze dne 11. 3. 2003, sp. zn. I. ÚS 671/01, se Ústavní 
soud specificky vyjádřil k otázce svobody svědomí, a to mj. tak, že tato „má 
konstitutivní význam pro demokratický právní stát respektující liberální 
myšlenku přednosti odpovědné důstojné lidské bytosti před státem - tj. myšlenku 
úcty (respektu a ochrany) státu k právům člověka a občana (čl. 1 odst. 1 Ústavy 
ČR). Naopak je příznačné pro totalitní politické režimy, že nerespektují 
autonomii svědomí jednotlivce, když se pokoušejí i za pomoci represivní trestní 
politiky potlačovat svobodu svědomí jednotlivce, a tak jej nutí k přijetí vůle 
vládnoucích, která si činí nárok na jediné možné dobré rozhodnutí a v tomto 
smyslu jediné etické rozhodnutí. Tento trend lze sledovat i v československé, 
resp. české ústavní rovině. Tak ústavní listina č. 121/1920 Sb., stejně jako 
současná Listina základních práv a svobod, nepředpokládala možnost zákonného 
omezení svobody svědomí, kterou výslovně obsahovala. Tzv. Ústava 9. května č. 
150/1948 Sb. sice v čl. 15 svobodu svědomí deklarovala, avšak zároveň ji 
negovala tím, že stanovila, že svoboda svědomí nemůže být důvodem k odepření 
splnění občanské povinnosti, kterou stanovil obyčejný zákon. Ústava 
Československé socialistické republiky č. 100/1960 Sb. již svobodu svědomí 
vůbec nezmiňuje… Svoboda svědomí se projevuje v rozhodnutích jednotlivce 
učiněných v určitých konkrétních situacích, tedy ‚tady a teď‘, pociťovaných 
jako hluboce prožitá povinnost. Nejde tedy o postoj jednotlivce k abstraktním 
problémům platný jednou provždy a ve všech situacích. V rozhodnutí diktovaném 
svědomím jde o splynutí pro jednotlivce závazné mravní normy s jím vyhodnocenou 
situací. Jde tedy o integraci poznané normy s posouzením skutkového stavu. 
Rozhodnutí diktované svědomím spočívá na existenci svědomí samotného, nikoliv 
na specifických náboženských či ideologických představách. Strukturálním znakem 
svědomí je kromě souvztažnosti k normě a zároveň k situaci i osobní prožitek 
bezpodmínečné povinnosti… Každý zákon z jedné strany vyjadřuje veřejný zájem a 
z druhé strany formuluje i mravní přesvědčení parlamentní většiny, díky níž byl 
přijat, a tímto způsobem formuluje mravní přesvědčení většiny společnosti, 
jejímž odrazem je složení parlamentu. Je-li individuální svědomí v rozporu s 
určitou právní normou, zajisté taková skutečnost nemůže mít za následek 
nezávaznost takové právní normy, byť i jen ve vztahu k osobě, jíž svědomí velí 
konkrétní právní normu nerespektovat. Svoboda svědomí však může mít vliv na 
uplatnitelnost či vynutitelnost takové právní normy ve vztahu k těm, jejichž 
svědomí se příčí. Při zvažování, zda se v případě takového konfliktu právní 
normy s konkrétně uplatňovanou svobodou svědomí má prosadit posléze jmenovaná 
svoboda svědomí, je třeba zvážit, zda by takové rozhodnutí nezasáhlo do 
základních práv třetích osob anebo zda prosazení svobody svědomí nebrání jiné 
hodnoty či principy obsažené v ústavním pořádku České republiky jako celku 
(ústavně imanentní omezení základních práv a svobod).

19.	Podle čl. 15 odst. 1 Listiny základních práv a svobod (publikované 
pod č. 2/1993 Sb.) je zaručena svoboda myšlení, svědomí a náboženského vyznání. 
Každý má právo změnit své náboženství nebo víru anebo být bez náboženského 
vyznání.

20.	Podle čl. 15 odst. 3 Listiny základních práv a svobod nikdo nemůže 
být nucen vykonávat vojenskou službu, pokud je to v rozporu s jeho svědomím 
nebo s jeho náboženským vyznáním. Podrobnosti stanoví zákon.

21.	Svobodu vyznání, myšlení a svědomí obecně garantovala i tuzemská 
právní úprava účinná v době vyhlášení odsuzujícího rozsudku nad obviněným J. 
M., tedy v roce 1987 - viz ministrem spravedlnosti zmíněný čl. 32 tehdejší 
ústavy (ústavního zákona č. 100/1960 Sb., ve znění pozdějších předpisů), resp. 
čl. 18 Mezinárodního paktu o občanských a politických právech (publikovaného 
vyhláškou ministra zahraničních věcí č. 120/1976 Sb.). 

22.	Ustanovení trestního zákona (zákona č. 140/1961 Sb., ve znění 
pozdějších předpisů), na jehož základě bylo jednání obviněného kvalifikováno 
jako trestné, znělo v době vyhlášení odsuzujícího rozsudku takto: „§ 269 
Nenastoupení služby v ozbrojených silách [Úmyslné nenastoupení služby]: 1) Kdo 
v úmyslu vyhnout se trvale vojenské činné službě nebo zvláštní službě 
nenastoupí službu v ozbrojených silách do 24 hodin po uplynutí lhůty stanovené 
v povolávacím rozkaze, bude potrestán odnětím svobody na jeden rok až pět let. 
2) Odnětím svobody na dvě léta až deset let bude pachatel potrestán, spáchá-li 
čin uvedený v odstavci 1 za branné pohotovosti státu“.

23.	Primárním účelem trestního zákona v tehdejší době zjevně bylo 
chránit společenské a státní zřízení a socialistické vlastnictví, a až poté 
případně i práva a oprávněné zájmy občanů. O tom svědčí jak tehdy účinné znění 
§ 1 trestního zákona, tak i důvodová zpráva k tomuto zákonu, kde bylo mj. 
uvedeno: „Osnova trestního zákona je zaměřena k ochraně společenského a 
státního zřízení Československé socialistické republiky a socialistického 
vlastnictví, jakož i práv a oprávněných zájmů občanů. Při poskytování ochrany 
těmto zájmům se plně uplatňují zásady socialistického humanismu. Humanismus 
socialistické společnosti v oboru trestního práva záleží v tom, že volba 
prostředků a způsobů ochrany společenského řádu, upevňování socialistické 
zákonnosti, stanovení trestů porušovatelům právního pořádku se řídí vysokými 
morálními principy socialistické společnosti. Z nich vyplývá i použití přísných 
trestů vůči osobám dopouštějícím se trestných činů z nepřátelství k 
socialistickému státnímu zřízení a vůči osobám vážně porušujícím pravidla 
socialistického soužití nebo snažícím se žít na úkor společnosti“.

24.	Ustanovení § 1 zákona č. 119/1990 Sb., o soudní rehabilitaci, v době 
vydání soudních rozhodnutí napadených nynější stížností pro porušení zákona 
znělo: 
1)	Účelem zákona je zrušit odsuzující soudní rozhodnutí za činy, které v 
rozporu s principy demokratické společnosti respektující občanská politická 
práva a svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé 
přezkoumání případů osob takto protiprávně odsouzených v důsledku porušování 
zákonnosti na úseku trestního řízení, odstranit nepřiměřené tvrdosti v 
používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě porušovaly.
2)	Činy, které směřovaly k uplatnění práv a svobod občanů zaručených 
ústavou a vyhlášených ve Všeobecné deklaraci lidských práv a v navazujících 
mezinárodních paktech o občanských a politických právech, byly československými 
trestními zákony prohlášeny za trestné v rozporu s mezinárodním právem a 
mezinárodnímu právu odporovalo také jejich trestní stíhání a trestání.

25.	Podle § 14 odst. 1 písm. d) téhož zákona zjistí-li soud v přezkumném 
řízení, že přezkoumávané rozhodnutí je vadné zejména proto, že skutek byl uznám 
trestným v rozporu s tehdy platným zákonem, zruší rozhodnutí zcela nebo v 
části, v níž je vadné.

26.	Na podkladě kompletního spisového materiálu Nejvyšší soud ověřil, že 
skutkové okolnosti uvedené ve stížnosti pro porušení zákona odpovídají 
skutečnosti. O tom, že v projednávaném případě byla důvodem odepření vojenské 
služby víra obviněného, resp. jeho svědomí, které mu bránily „vzít do ruky 
zbraň“, není pochyb. Je to jasně zachyceno na více místech trestního spisu 
Vojenského obvodového soudu Hradec Králové, sp. zn. 2 T 121/87 – viz např. 
odůvodnění usnesení o vzetí obviněného do vazby (č. l. 7-8), zprávy Sboru 
národní bezpečnosti, OO VB Skuteč a Místního národního výboru v Luži (č. l. 
11/2 a 11/3), protokol o výslechu obviněného na Vojenské obvodové prokuratuře 
Hradec Králové (č. l. 13 p.v. a 14 p.v.), protokol o výslechu svědka J. L. (č. 
l. 20), záznam o pohovoru s obviněným na Okresní vojenské správě Chrudim (č. l. 
29-30) aj. To následně našlo odraz i v odůvodnění návrhu na podání obžaloby (č. 
l. 54-56), samotné obžalobě (č. l. 58-60) a nakonec i v odsuzujícím rozsudku 
(č. l. 69-71).

27.	 Rozsudek Vojenského obvodového soudu Hradec Králové ze dne 13. 8. 
1987, sp. zn. 2 T 121/87, jakož i následující „rehabilitační“ usnesení téhož 
soudu ze dne 7. 11. 1991, sp. zn. 3 Rtv 123/90, a Vyššího vojenského soudu 
Tábor ze dne 29. 1. 1992, sp. zn. 2 Rtvo 72/91, je třeba považovat za 
rozhodnutí nesprávná a nezákonná, neboť nerespektovala principy demokratické 
společnosti garantující právo jednotlivce na svobodu svědomí. Pokud obviněný 
odmítl nastoupit k vojenskému útvaru a plnit povinnosti spojené s výkonem 
vojenské služby z důvodu svého náboženského přesvědčení, pak tímto svým 
jednáním (jež bylo diktováno jeho svědomím) pouze uplatňoval své základní právo 
na svobodu vyznání zaručené ústavou z roku 1960. Přestože tato ústava ve svém 
čl. 32 odst. 1 výslovně deklarovala svobodu vyznání, tak ji zároveň v druhém 
odstavci téhož ustanovení nepřípustně omezovala: „Náboženská víra nebo 
přesvědčení nemůže být důvodem k tomu, aby někdo odpíral plnit občanskou 
povinnost, která je mu uložena zákonem“. Umožňovala tedy ústavním zákonem 
garantované právo jednotlivce omezit předpisem nižší právní síly – „obyčejným“ 
zákonem. Obecně deklarovanou svobodu vyznání citovaná ústava fakticky popírala 
i ve svém čl. 37 odst. 2, kde mj. stanovila každému občanovi povinnost 
vykonávat službu v ozbrojených silách. V době, kdy se měl obviněný dopustit 
protiprávního jednání, tuzemský právní řád (na rozdíl od doby pozdější, kdy již 
v naší společnosti nastaly demokratické změny) neumožňoval žádnou alternativu k 
výkonu vojenské služby pro případ, kdy by její výkon vedl k popření 
náboženského přesvědčení jednotlivce, a výkon vojenské služby byl na osobách, 
které ho odmítaly z důvodů svého náboženského přesvědčení, vynucován prostředky 
trestní represe. Jak už bylo naznačeno, „staré právo“ je nutné vykládat ve 
smyslu judikatury Ústavního soudu a principů demokratického právního státu 
hodnotově diskontinuálně, tj. především s respektem k základním právům 
chráněným aktuálním českým ústavním pořádkem, jímž je i absolutní právo 
jednotlivce na svobodu svědomí garantované v čl. 15 odst. 1 Listiny základních 
práv a svobod, jež nelze omezit na úrovni obyčejného zákona.

28.	V posuzovaném případě Vojenský obvodový soud Hradec Králové v roce 
1987 pochybil při posuzování trestní odpovědnosti obviněného, když nevzal v 
potaz, že tento předmětným skutkem pouze realizoval svá základní práva a 
svobody, a tudíž se nemohlo jednat o čin trestný. Téhož pochybení se později 
jmenovaný soud a Vyšší vojenský soud Tábor dopustily i v letech 1991 – 1992 při 
rozhodování v rámci rehabilitačního řízení. V rozporu s výše uvedenými principy 
ponechaly v odsuzujícím rozsudku beze změny výrok o vině obviněného a změnily 
(zmírnily) pouze výrok o trestu. Tím došlo ke zřejmému porušení § 1 odst. 1, 2 
a § 14 odst. 1 zákona o soudní rehabilitaci. Čin obviněného J. M. byl tehdejším 
československým trestním zákonem prohlášen za trestný v rozporu s mezinárodním 
právem a mezinárodnímu právu odporovalo i jeho trestní stíhání a potrestání.


IV.
Způsob rozhodnutí

29.	 S ohledem na výše uvedené skutečnosti Nejvyšší soud podle § 268 
odst. 2 tr. ř. vyslovil, že usneseními, jež byla napadena stížností ministra 
spravedlnosti, byl porušen zákon, a to v obou případech konkrétně v 
ustanoveních § 1 odst. 1, 2 a § 14 odst. 1 zákona o soudní rehabilitaci.

30.	Protože k porušení zákona došlo v neprospěch obviněného, musel 
Nejvyšší soud dále postupovat podle § 269 odst. 2 tr. ř. Obě napadená 
rozhodnutí proto zrušil. V souladu s ustanovením § 269 odst. 2 věty čtvrté tr. 
ř. byla současně zrušena i všechna další rozhodnutí na zrušená rozhodnutí 
obsahově navazující, pokud vzhledem ke změně, k níž zrušením došlo, pozbyla 
podkladu. Takovými rozhodnutími jsou zejména rozsudek Vojenského obvodového 
soudu Hradec Králové ze dne 12. 3. 1992, sp. zn. 3 Rtv 123/90, a na něj 
navazující usnesení Vyššího vojenského soudu Tábor ze dne 16. 4. 1992, sp. zn. 
2 Rtvo 21/92.

31.	 Okresnímu soudu v Hradci Králové pak Nejvyšší soud podle § 270 
odst. 1 tr. ř. přikázal, aby věc znovu (v režimu zákona o soudní rehabilitaci) 
v potřebném rozsahu projednal a rozhodl.

32.	V souladu s ustanovením § 274 odst. 3 písm. a) Nejvyšší soud své 
rozhodnutí učinil v neveřejném zasedání.


Poučení: Proti tomuto rozhodnutí není opravný prostředek přípustný.


V Brně dne 11. 9. 2024


	JUDr. Aleš Kolář
	předseda senátu


	Vypracoval:
	JUDr. Ondřej Círek
 


