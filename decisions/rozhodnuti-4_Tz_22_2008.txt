Soud: Nejvyšší soud

Spisová značka: 4 Tz 22/2008

Datum rozhodnutí: 18.06.2008

Typ rozhodnutí: ROZSUDEK




4 Tz 22/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  18. 
června 2008 v senátu složeném z  předsedy  senátu JUDr. Františka Hrabce a 
soudců  JUDr. Danuše Novotné a JUDr. Jiřího Pácala stížnost pro porušení zákona 
podanou ministrem spravedlnosti České republiky ve prospěch obviněného F. B., 
proti usnesení býv. Vojenského obvodového soudu v Olomouci ze dne 12. 2. 1991 
sp. zn. 2 Rtv 261/1990, a rozhodl podle  § 268 odst. 2, § 269 odst. 2 a § 270 
odst. 1 tr. ř.  t a k t o :

Pravomocným usnesením bývalého Vojenského obvodového soudu v Olomouci ze dne 
12. 2. 1991 sp zn. 2 Rtv 261/1990,  b y l   p o r u š e n   z á k o n   v 
ustanovení § 1 odst. 1, 2 zák. č. 119/1990 Sb., o soudní rehabilitaci, ve znění 
zák. č. 47/1991 Sb., a v řízení, které mu předcházelo v ustanovení  § 2 odst. 
5, 6 tr. ř., ve znění účinném do 31. 12. 1993, v neprospěch obviněného F. B.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Olomouci  s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Rozsudkem bývalého Vojenského obvodového soudu v Olomouci ze dne 22. 11. 1984 
sp. zn. 4 T 234/1984 byl F. B. uznán vinným trestným činem nenastoupení služby 
v ozbrojených silách podle § 269 odst. 1 tr. zák. (zákon č. 140/1961 Sb.) na 
tom skutkovém základě, že dne 19. 9. 1984 na Okresní vojenské správě ve F.-M. z 
důvodů svého náboženského přesvědčení odmítl převzít povolávací rozkaz, na 
základě kterého měl nastoupit dne 3. 10. 1984 do 12.00 hod. výkon vojenské 
základní služby u VÚ  T., a v úmyslu vyhnout se trvale vojenské činné službě k 
uvedenému útvaru nenastoupil ani do 24 hodin po uplynutí lhůty stanovené 
povolávacím rozkazem ač s jeho obsahem a o trestních následcích byl řádně 
poučen. Za to mu byl uložen nepodmíněný trest odnětí svobody v trvání 20 měsíců 
se zařazením do I. nápravně výchovné skupiny. Tento rozsudek nabyl právní moci 
dne 7. 12. 1984. F. B. trest vykonával se započtením vazby od 10. 10. 1984 do 
10. 6. 1985, když usnesením bývalého Vojenského obvodového soudu v Bratislavě 
ze dne 10. 5. 1985 sp. zn. Nt 699/85 bylo rozhodnuto, že obviněný je účasten 
amnestie prezidenta republiky ze dne 8. 5. 1985 a podle čl. I. písm. c) tohoto 
rozhodnutí se mu odpouští část trestu odnětí svobody ve výši 1 roku.

Z podnětu návrhu F. B. na soudní rehabilitaci bývalý Vojenský obvodový soud v 
Olomouci usnesením ze dne 12. 2. 1991 sp. zn. 2 Rtv 261/1990 vyslovil, že je 
účasten soudní rehabilitace podle § 4 odst. 1 písm. e) zákona č. 119/1990 Sb. a 
podle § 14 odst. 1 písm. f) tohoto zákona zrušil výše uvedený rozsudek ve 
výroku o trestu a současně zrušil všechna další rozhodnutí na zrušený výrok 
obsahově navazující. Toto usnesení nabylo právní moci téhož dne.

Ve smyslu § 15 odst. 1 zákona č. 119/1990 Sb. pak bývalý Vojenský obvodový soud 
v Olomouci ještě dne 12. 2. 1991 jednal v předmětné trestní věci F. B. v 
hlavním líčení a při nedotčeném výroku o vině z rozsudku ze dne 22. 11. 1984 
sp. zn. 4 T 234/1984 upustil podle § 24 odst. 1 písm. a) tr. zák. rozsudkem sp. 
zn. 2 Rtv 261/1990 od jeho potrestání. Rozsudek nabyl právní moci téhož dne.

Podle § 266 odst. 1 tr. ř. podal ministr spravedlnosti k Nejvyššímu soudu ve 
prospěch obviněného F. B. stížnost pro porušení zákona proti usnesení býv. 
Vojenského obvodového soudu v Olomouci ze dne 12. 2. 1991 sp. zn. 2 Rtv 
261/1990. Podle jeho názoru byl tímto usnesením porušen  zákon v ustanovení § 1 
odst. 1, 2 zák. č. 119/1990 Sb., o soudní rehabilitaci, ve znění zák. č. 
47/1991 Sb., a v řízení, které mu předcházelo, v ustanovení § 2 odst. 5, 6 tr. 
ř., ve znění účinném do 31. 12. 1993, jakož i v ustanovení § 269 odst. 1 tr. 
zák. V návaznosti na toto usnesení je pak vadné i další rozhodnutí tohoto 
soudu, a to rozsudek ze dne 12. 2. 1991 sp. zn. 2 Rtv 261/1990.

V odůvodnění svého podání stěžovatel poukázal na doslovné znění jednotlivých 
shora uvedených zákonných ustanovení, jimiž se podle jeho mínění býv. Vojenský 
obvodový soud v Olomouci důsledně neřídil. Přestože konstatoval, že se 
stíhaného skutku jmenovaný dopustil v důsledku svého svědomí a náboženského 
přesvědčení, když neměl jinou možnost se výkonu vojenské služby vyhnout, výrok 
o vině odsuzujícího rozsudku ponechal bez náležité pozornosti a rehabilitaci F. 
B. omezil pouze na výrok o trestu. 

Stěžovatel dále poukázal na závěry nálezu Ústaveního soudu ze dne 11. 3. 2003 
sp. zn. I. ÚS 671/2001 a navazujícího rozsudku Nejvyššího soudu ze dne 22. 5. 
2003 sp. zn. 15 Tz 67/2003 s tím, že předmětné závěry lze vztáhnout i na případ 
obviněného F. B., i když tento nastoupil základní vojenskou službu již za 
platnosti ústavního zákona  č. 100/1960 Sb. Tento názor potvrdil ve svých 
následných rozhodnutích i Nejvyšší soud ČR (viz např. rozsudek z 11. 1. 2006 
sp. zn. 4 Tz 185/2005). Rovněž nelze pominout čl. 18 Všeobecné deklarace 
lidských práv a čl. 18 Mezinároního paktu o občanských a politických právech 
(zákon č. 120/1976 Sb.).

Podle ministra spravedlnosti je zřejmé, že rehabilitační senát býv. Vojenského 
obvodového soudu v Olomouci, pokud v uvedených intencích nepřezkoumal též výrok 
o vině trestným činem nenastoupení služby v ozbrojených silách podle § 269 
odst. 1 tr. zák., porušil zákon v ustanoveních § 1 odst. 1, 2 zák. č. 119/1990 
Sb., o soudní rehabilitaci, ve znění zák. č. 47/1991 Sb., a v řízení, které mu 
předcházelo, v ustanovení § 2 odst. 5, 6 tr. ř., v tehdy účinném znění v 
neprospěch obviněného F. B. V závěru stížnosti pro porušení zákona proto 
navrhl, aby Nejvyšší soud podle § 268 odst. 2 tr. ř. takové porušení zákona ve 
výše uvedených zákonných ustanoveních vyslovil. Podle § 269 odst. 2 tr. ř. pak, 
aby napadené usnesení býv. Vojenského obvodového soudu v Olomouci zrušil, a to 
včetně všech dalších rozhodnutí na toto usnesení obsahově navazujících, pokud 
vzhledem k této změně pozbyla podkladu, a poté aby postupoval podle § 270 odst. 
1 tr. ř. a přikázal Okresnímu soudu v Olomouci, aby věc v potřebném rozsahu 
znovu projednal a rozhodl.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 2 odst. 5 tr. ř. (v tehdy účinném znění) orgány činné v trestním řízení 
postupují tak, aby byl zjištěn skutečný stav věci, a při svém rozhodování z 
něho vycházejí. Objasňují se stejnou pečlivostí okolnosti svědčící proti 
obviněnému i okolnosti, které svědčí v jeho prospěch, a provádějí v obou 
směrech důkazy, nevyčkávajíce návrhu stran. Doznání obviněného nezbavuje orgány 
činné v trestním řízení povinnosti přezkoumat a všemi dosažitelnými prostředky 
ověřit všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení  všech okolností 
případu jednotlivě i v jejich souhrnu.

Podle § 269 odst. 1 tr. zák. (v tehdy účinném znění) se trestného činu 
nenastoupení služby v ozbrojených silách dopustil ten, kdo v úmyslu vyhnout se 
trvale vojenské činné služby nebo zvláštní službě nenastoupí službu v 
ozbrojených silách do 24 hodin po uplynutí lhůty stanovené v povolávacím 
rozkaze.

Podle § 1 odst. 1 zákona č. 119/1990 Sb., ve znění zákona č. 47/1991 Sb., bylo 
účelem zákona o soudní rehabilitaci zrušit odsuzující soudní rozhodnutí za 
činy, které v rozporu s principy demokratické společnosti respektující občanská 
politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé přezkoumání případů osob protiprávně odsouzených v důsledku 
porušování zákonnosti na úseku trestního řízení, odstranit nepřiměřené tvrdosti 
v používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě porušovaly.

Podle § 1 odst. 2 uvedeného zákona o soudní rehabilitaci činy, které směřovaly 
k uplatnění práv a svobod občanů zaručených ústavou a vyhlášených ve Všeobecné 
deklaraci lidských práv a navazujících mezinárodních paktech o občanských a 
politických právech, byly československými trestními zákony prohlášeny za 
trestné v rozporu s mezinárodním právem  a mezinárodnímu právu také odporovalo 
jejich trestní stíhání a trestání.

V odůvodnění napadeného usnesení bývalý Vojenský obvodový soud v Olomouci 
konstatoval, že se stíhaného skutku jmenovaný dopustil v důsledku svého 
náboženského přesvědčení, když neměl jinou možnost se výkonu vojenské služby 
vyhnout. Zároveň konstatoval, že původně uložený trest je ve světle změněných 
podmínek naší společnosti třeba považovat za nepřiměřený. Výrok o vině 
odsuzujícího rozsudku však ponechal bez náležité pozornosti a rehabilitaci F. 
B. omezil pouze na výrok o trestu, když uvedl, že dospěl k závěru, že v řízení 
podle zákona č. 119/1990 Sb., o soudní rehabilitaci, skutečně není dán důvod 
pro změnu rozhodnutí o vině, protože znaky trestného činu podle § 269 odst. 1  
tr. zák. svým tehdejším jednáním F. B. naplnil.

V této souvislosti je třeba zdůraznit, že v době kdy se obviněný F. B. dopustil 
posuzovaného jednání spočívajícího v nenastouupení služby v ozbrojených silách, 
tehdejší Ústava Československé socialistické republiky č. 100/1960 Sb., svobodu 
svědomí vůbec nezmiňovala a v čl. 32 upravovala pouze svobodu náboženského 
vyznání, o které zároveň stanovila, že tato nemůže být důvodem k tomu, aby 
někdo odpíral plnit občanskou povinnost, která je mu uložena zákonem. Podle 
názoru Ústavního soudu se však maximy plynoucí z náboženské víry podílí na 
svobodě svědomí, která se řadí k tzv. absolutním přirozeným právům, jež nelze 
omezit obyčejným zákonem. Proto lze dovozovat, že i když nebyla svoboda svědomí 
v ústavě z roku 1960 explicitně uvedena, obviněný ji jako své absolutní 
přirozené právo aplikoval v podobě reálně projeveného osobního rozhodnutí 
diktovaného svědomím, na kterém se maximy plynoucí z náboženského přesvědčení 
podílely. Za to byl obviněný odsouzen v roce 1984 soudem, který přiměřeně 
svobodu svědomí nerespektoval za situace, kdy tehdejší právní řád neumožňoval 
alternativu k výkonu vojenské služby pro případy, kdyby její výkon vedl k 
popření náboženského přesvědčení jednotlivce. Soud tak pochybil, když přehlédl 
toto absolutní přirozené právo obviněného, jež nalezlo vyjádření rovněž v čl. 
15 odst. 1 Listiny základních práv a svobod, a považoval shora popsané jednání 
obviněného za trestné. (Srov. rovněž i nález Ústavního soudu ze dne 11. 3. 
2003  sp. zn. I. ÚS 671/01).

Podle názoru Ústavního soudu vyjádřeného v nálezu sp. zn. Pl. ÚS 42/02 je 
tomuto nutné podřídit výklad i sebestarších trestně právních norem, je-li díky 
využitelnému procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.

Z konfrontace napadeného usnesení bývalého Vojenského obvodového soudu v 
Olomouci s výše uvedenými závěry Ústavního soudu i Nejvyššího soudu je zřejmé, 
že rehabilitační senát bývalého vojenského soudu porušil zákon v neprospěch 
obviněného, pokud považoval výrok o vině trestným činem nenastoupení služby v 
ozbrojených silách podle § 269 odst. 1 tr. zák. z rozsudku býv. Vojenského 
obvodového soudu v Olomouci za správný.

Vzhledem k výše uvedenému Nejvyšší soud dospěl ke konstatování, že podaná 
stížnost pro porušení zákona je opodstatněná, a proto podle § 268 odst. 2 tr. 
ř. vyslovil, že napadeným pravomocným usnesením bývalého Vojenského obvodového 
soudu v Olomouci ze dne 12. 2. 1991 sp. zn. 2 Rtv 261/1990 byl v neprospěch 
obviněného F. B. porušen zákon v ustanovení § 1 odst. 1, 2 zák. č. 119/1990 
Sb., o soudní rehabilitaci, ve znění zák. č. 47/1991 Sb., a v řízení, které mu 
předcházelo v ustanovení § 2 odst. 5, 6 tr. ř. ve znění účinném do 31. 12. 
1993. V důsledku vysloveného porušení zákona pak Nejvyšší soud napadené 
usnesení podle § 269 odst. 2 tr. ř. zrušil a zrušil též rozsudek téhož soudu ze 
dne  12. 2. 1991 sp. zn. 2 Rtv 261/1990 včetně všech dalších obsahově 
navazujících rozhodnutí, pokud vzhledem ke změně, k níž došlo zrušením, pozbyla 
podkladu. Poté Nejvyšší soud podle § 270 odst. 1 tr. ř. věc přikázal Okresnímu 
soudu v Olomouci, jehož příslušnost ke konání přezkumného řízení je založena 
ustanovením § 7 odst. 1 rehabilitačního zákona, aby ji v potřebném rozsahu 
znovu projednal a rozhodl v intencích tohoto rozsudku (viz § 270 odst. 4 tr. 
ř.).

Poučení:  Proti tomuto rozhodnutí není opravný prostředek přípustný.

V Brně dne 18. června 2008

Předseda senátu:

JUDr. František Hrabec  

	

	
