Soud: Nejvyšší soud

Spisová značka: 26 Cdo 2410/99

Datum rozhodnutí: 16.11.2000

Typ rozhodnutí: Rozsudek


Kategorie rozhodnutí: C




26 Cdo 2410/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Miroslava Feráka a soudců JUDr. Michala Mikláše a JUDr. Hany Müllerové ve věci 
žalobce M. M. proti žalovaným 1) A. D., 2) R. D., 3) A. D., 4) M. D., 5) Š. D. 
a 6) J. Z., o určení, že povinnost k vyklizení bytů není vázána na zajištění 
náhradních bytů, vedené u Okresního soudu v Jihlavě pod sp. zn. 10 C 947/93, o 
dovolání žalobce proti rozsudku Krajského soudu v Brně ze dne 3. listopadu 
1998, č. j. 16 Co 506/95-117, takto:

I. Dovolání proti rozsudku Krajského soudu v Brně ze dne 3. listopadu 1998, č. 
j. 16 Co 506/95-117, pokud jím byl potvrzen rozsudek Okresního soudu v Jihlavě 
ze dne 11. července 1995, č. j. 10 C 947/93-60, v napadených částech výroků I. 
a XIV. o zamítnutí žaloby na určení, že povinnost žalovaných A. a R. D. a J. Z. 
vyklidit byty v domě čp. 5 v H. není vázána na přidělení náhradních bytů, a na 
uložení povinnosti těmto žalovaným byty vyklidit do 15 dnů od právní moci 
rozsudku, se odmítá.

II. Ve vztahu mezi žalobcem a žalovanými A. a R. D. a J. Z. nemá žádný z těchto 
účastníků právo na náhradu nákladů dovolacího řízení.

III. Rozsudek Krajského soudu v Brně ze dne 3. listopadu 1998, č. j. 16 Co 
506/95-117, pokud jím byl potvrzen rozsudek Okresního soudu v Jihlavě ze dne 
11. července 1995, č. j. 10 C 947/93-60, ve výrocích V., IX. a XIII., jimiž 
byla žalovaným A. D., M. D. a Š. D. uložena povinnost vyklidit byty v domě čp. 
5 v H. do 15 dnů, a to A. D. po zajištění přístřeší a M. a Š. D. po zajištění 
náhradního ubytování, a ve výroku označeném jako III. o nákladech řízení 
žalobce a těchto žalovaných a o soudních poplatcích, se zrušuje a v tomto 
rozsahu se věc vrací Krajskému soudu v Brně k dalšímu řízení.

O d ů v o d n ě n í :

Okresní soud v Jihlavě (soud prvního stupně) v pořadí druhým rozsudkem ze dne 
11. července 1995, č. j. 10 C 947/93-60, výroky označenými I. a XIV. mimo jiné 
zamítl žalobu na určení, že povinnost žalovaných A. a R. D. a J. Z. vyklidit 
byty v domě čp. 5 v H. (dále také jen „sporná nemovitost\", resp. „nemovitost
\") není vázána na přidělení náhradních bytů, a že uvedení žalovaní jsou 
povinni byty vyklidit do 15 dnů od právní moci rozsudku, výroky označenými IV., 
VIII. a XII. určil, že povinnost žalovaných A. D., M. D. a Š. D. vyklidit byty 
v domě čp. 5 v H., stanovená rozsudkem Okresního soudu v Jihlavě ze dne 3. 
dubna 1992, č. j. 4 C 996/91-28, není vázána na zajištění náhradních bytů, a 
výroky označenými V., IX. a XIII. rozhodl, že uvedení žalovaní jsou povinni 
předmětné byty vyklidit do 15 dnů, a to A. D. po zajištění přístřeší a M. a Š. 
D. po zajištění náhradního ubytování. Citovaným rozsudkem soudu prvního stupně 
bylo rovněž rozhodnuto o nárocích žalobce na zaplacení dlužného nájemného ze 
strany žalovaných. V návaznosti na rozhodnutí ve věci samé soud prvního stupně 
rozhodl o nákladech řízení účastníků a o soudním poplatku. V pořadí první, 
tehdy v celém rozsahu zamítavý rozsudek soudu prvního stupně ze dne 4. 
listopadu 1993, č. j. 10 C 947/93-28, Krajský soud v Brně jako soud odvolací k 
odvolání žalobce usnesením ze dne 14. listopadu 1994, č. j. 16 Co 314/94-42, 
zrušil a věc se závazným právním názorem vrátil soudu prvního stupně k dalšímu 
řízení.

K odvolání žalobce Krajský soud v Brně jako soud odvolací rozsudkem ze dne 3. 
listopadu 1998, č. j. 16 Co 506/95-117, citovaný rozsudek soudu prvního stupně 
mimo jiné potvrdil v napadených výrocích V., IX. a XIII. a v napadených částech 
výroků I. a XIV., pokud jimi byla zamítnuta žaloba na určení, že povinnost 
žalovaných A. a R. D. a J. Z. vyklidit byty v domě čp. 5 v H. není vázána na 
přidělení náhradních bytů, a že uvedení žalovaní jsou povinni byty vyklidit do 
15 dnů od právní moci rozsudku.

Odvolací soud předně dovodil, že aplikace ustanovení § 26 odst. 2 zákona č. 
229/1991 Sb. nepřipadá v úvahu za situace, kdy již bylo přivoleno k výpovědi z 
nájmu bytů rozsudkem soudu prvního stupně ze dne 3. dubna 1992, č. j. 4 C 
996/91-28, „byť z jiného právního důvodu\". Poté uzavřel, že byl - li žalovaným 
nájem bytů vypovězen a v návaznosti na to jim byla stanovena povinnost k jejich 
vyklizení po zajištění náhradních bytů, pak určení, že vyklizovací povinnost 
není vázána na zajištění náhradních bytů, připadá v úvahu pouze při změně 
poměrů, v jejímž důsledku není namístě zajišťování náhradních bytů (např. 
žalovaným by vzniklo právo nájmu k jinému bytu či stali by se vlastníky jiné 
obyvatelné nemovitosti). Za takovou změnu poměrů však nelze pokládat neplacení 
nájemného, popřípadě devastování nemovitosti žalovanými. Jelikož však žalovaní 
A. D., M. D. a Š. D. výroky označené v rozhodnutí soudu prvního stupně jako 
IV., VIII. a XII., jež z tohoto pohledu nelze pokládat za správné, nenapadli 
odvoláním, nabyly podle přesvědčení odvolacího soudu citované výroky právní 
moci, v důsledku čehož nemohly být podrobeny odvolacímu přezkumu. Za této 
situace byl zamítavý rozsudek soudu prvního stupně ve vztahu k žalovaným A. a 
R. D. a J. Z. potvrzen; ohledně dalších žalovaných byl rozsudek soudu prvního 
stupně potvrzen „alespoň ve výrocích o přiznání náhradního bytu (správně 
ubytování) a přístřeší\". 

Proti potvrzujícímu výroku rozsudku odvolacího soudu podal žalobce dovolání, v 
němž uplatnil dovolací důvod podle § 241 odst. 3 písm. d/ zákona číslo 99/1963 
Sb., občanský soudní řád, ve znění pozdějších předpisů (dále jen „o.s.ř.\"). I 
v dovolání zastává názor, že již ve věci sp. zn. 4 C 996/91 „měl soud 
rozhodovat ve smyslu ust. § 26 odst. 2 zák. č. 229/1991 Sb., v platném znění, 
protože tento zákon je zákonem speciálním řešícím právě mimo jiné provozování 
zemědělské výroby, a nikoliv dle ust. § 711 odst. 1 písm. f OZ (zákona č. 
40/1964 Sb., občanský zákoník, v tehdy platném znění - dále jen „obč. zák.
\")\". Podle žalobcova názoru umožňuje totiž ustanovení § 26 odst. 2 zákona č. 
229/1991 Sb. „byty vyklidit bez přidělení náhradního bytu, čímž by odpůrci byli 
přinuceni se sami o sebe postarat\". Současně v dovolání zdůraznil, že odvolací 
soud se nezabýval jeho námitkou týkající se rozporu výroku o zajištění 
náhradních bytů s dobrými mravy. V této souvislosti podotkl, že na zemědělské 
usedlosti vrácené v restitučním řízení podle zákona č. 229/1991 Sb. provozuje 
od roku 1991 zemědělskou výrobu (pouze rostlinnou výrobu). V nemovitosti, která 
není činžovním domem, nýbrž má sloužit k provozování zemědělské výroby, hodlá 
bydlet a provozovat v ní rovněž živočišnou výrobu. To doposud - v důsledku 
bydlení žalovaných v nemovitosti - možné není, přičemž stát, resp. obec, 
náhradní byty žalovaným nezajistí a je samotné nikdo nedonutí, aby si 
zajišťovali bytovou náhradu. Z obsahu dovolání vyplývá dovolací návrh, aby 
dovolací soud - v napadeném rozsahu - zrušil rozsudek odvolacího soudu a věc mu 
v tomto rozsahu vrátil k dalšímu řízení.

Nejvyšší soud se nejdříve zabýval otázkou přípustnosti podaného dovolání, neboť 
toliko z podnětu dovolání, které je přípustné, lze přezkoumat správnost 
napadeného rozhodnutí z pohledu uplatněných dovolacích důvodů a jejich obsahové 
konkretizace.

	V rámci řešení otázky přípustnosti dovolání je nejdříve zapotřebí 
zmínit, že rozsudkem odvolacího soudu byl v napadených výrocích o věci samé 
potvrzen v pořadí druhý rozsudek soudu prvního stupně, jímž bylo rozhodnuto 
jinak než v prvním, odvolacím soudem zrušeném rozsudku, pouze ve vztahu k 
žalovaným A. D., M. D. a Š. D. (srov. odvolacím soudem zrušený zamítavý 
rozsudek soudu prvního stupně ze dne 4. listopadu 1993, č. j. 10 C 947/93-28, a 
v pořadí druhý, ve vztahu k těmto žalovaným vyhovující rozsudek soudu prvního 
stupně ze dne 11. července 1995, č. j. 10 C 947/93-60, potvrzený napadeným 
rozsudkem); ohledně žalovaných A. a R. D. a J. Z. šlo v obou případech o 
zamítavý rozsudek. Proto bude zapotřebí otázku přípustnosti dovolání řešit 
zvlášť ohledně části potvrzujícího výroku týkající se žalovaných A. a R. D. a 
J. Z. a zvlášť ve vztahu k části potvrzujícího výroku rozsudku odvolacího soudu 
týkající se žalovaných A. D., M. D. a Š. D.

	Nejde - li o případ vad řízení taxativně uvedených v § 237 odst. 1 
o.s.ř. - a ty v daném případě nebyly žalobcem v dovolání namítány a ve vztahu k 
části potvrzujícího výroku týkající se žalovaných A. a R. D. a J. Z. z obsahu 
spisu nevyplývají - řídí se přípustnost dovolání proti potvrzujícímu rozsudku 
odvolacího soudu, resp. v daném případě proti části jeho potvrzujícího výroku, 
ustanoveními § 238 odst. 1 písm. b/ a § 239 odst. 1 a 2 o.s.ř. 

Ve vztahu ke zmíněné části potvrzujícího výroku rozsudku odvolacího soudu o 
žádný z těchto případů přípustnosti dovolání nejde. Ve smyslu ustanovení § 238 
odst. 1 písm. b/ o.s.ř. dovolání nemůže být přípustné, neboť v pořadí druhým, 
odvolacím soudem potvrzeným, rozsudkem soudu prvního stupně nebylo rozhodnuto 
jinak než v prvním, odvolacím soudem zrušeném rozsudku - v obou případech šlo 
ve vztahu k těmto žalovaným o zamítavý rozsudek soudu prvního stupně. Nenavrhl 
- li žalobce vyslovení přípustnosti dovolání, nelze - logicky vzato - uvažovat 
o nevyhovění návrhu na vyslovení přípustnosti dovolání a tím o přípustnosti 
dovolání podle § 239 odst. 2 o.s.ř.; odvolací soud sám přípustnost dovolání 
proti svému potvrzujícímu výroku ve smyslu § 239 odst. 1 o.s.ř. nevyslovil.

	Vycházeje z uvedených závěrů, dovolací soud podle ustanovení § 243b 
odst. 4 a § 218 odst. 1 písm. c/ o.s.ř. dovolání proti uvedené části 
potvrzujícího výroku rozsudku odvolacího soudu odmítl pro nepřípustnost, aniž 
se jím mohl zabývat z pohledu uplatněného dovolacího důvodu podle § 241 odst. 3 
písm. d/ o.s.ř.

Žalobce z procesního hlediska zavinil, že jeho dovolání bylo v této části 
odmítnuto, avšak žalovaným A. a R. D. a J. Z. v dovolacím řízení žádné náklady, 
na jejichž náhradu by měli vůči žalobci právo, nevznikly. Této procesní situaci 
odpovídá výrok, že ve vztahu mezi žalobcem a těmito žalovanými nemá žádný z 
účastníků právo na náhradu nákladů dovolacího řízení (§ 243b odst. 4, § 224 
odst. 1, § 151 odst. 1 a § 146 odst. 2, věta první /per analogiam/ o.s.ř.).

	

Jiná je však situace ve vztahu k části potvrzujícího výroku rozsudku odvolacího 
soudu týkající se žalovaných A. D., M. D. a Š. D. Po zjištění, že dovolání bylo 
podáno včas a k tomu oprávněným subjektem (žalobcem) za splnění podmínky 
advokátního zastoupení dovolatele (advokátkou) v době podání řádného dovolání - 
(§ 240 odst. 1, § 241 odst. 1 a 2 o.s.ř.), a že je - směřuje - li proti části 
potvrzujícího výroku týkající se zmíněných žalovaných - podle § 238 odst. 1 
písm. b/ o.s.ř. přípustné, přezkoumal Nejvyšší soud bez jednání (§ 243a odst. 1 
o.s.ř.) v této části napadený rozsudek ve smyslu ustanovení § 242 odst. 3 
o.s.ř. Dospěl k závěru, že v této části je řízení postiženo vadou uvedenou v § 
237 odst. 1 písm. f/ o.s.ř. (tzv. zmatečností), neboť žalobci byla v tomto 
ohledu v průběhu řízení nesprávným postupem odvolacího soudu odňata možnost 
před tímto soudem jednat. Je tak dán dovolací důvod podle § 241 odst. 3 písm. 
a/ o.s.ř., k němuž dovolací soud přihlíží z úřední povinnosti, i když - jako v 
daném případě - nebyl v dovolání uplatněn.

Odnětím možnosti jednat před soudem (§ 237 odst. 1 písm. f/ o.s.ř.) se rozumí 
postup soudu, jímž znemožnil účastníku řízení realizaci procesních práv, která 
mu občanský soudní řád přiznává, přičemž není rozhodné, zda byla účastníku 
řízení odňata možnost jednat před soudem prvního stupně nebo před soudem 
odvolacím. O vadu ve smyslu ustanovení § 237 odst. 1 písm. f/ o.s.ř. jde přitom 
jen tehdy, šlo - li o postup nesprávný (uvažováno z hlediska zachování postupu 
soudu určeného zákonem nebo dalšími obecně závaznými právními předpisy) a 
jestliže se postup soudu projevil v průběhu řízení a nikoliv při rozhodování. 
Naproti tomu nelze považovat za odnětí možnosti jednat před soudem takový 
postup soudu, který odpovídá občanskému soudnímu řádu.

 	

V rozsudku ze dne 29. května 1997, sp. zn. 2 Cdon 473/96, uveřejněném pod č. 16 
v sešitě č. 3 z roku 1998 Sbírky soudních rozhodnutí a stanovisek, přijal 
Nejvyšší soud právní závěr, podle něhož jestliže soud uloží povinnost byt 
vyklidit po zajištění bytové náhrady, nemůže výrok o povinnosti byt vyklidit 
nabýt samostatně právní moci. Je - li tedy nesprávný závěr týkající se bytové 
náhrady, neobstojí (protože nemůže samostatně nabýt právní moci) rozhodnutí ani 
v části týkající se samotné povinnosti byt vyklidit a musí být zrušeno jako 
celek. Je tomu tak proto, že odvolací soud - stejně jako soud dovolací - není 
vázán mezemi, ve kterých se odvolatel (dovolatel) domáhá přezkoumání rozhodnutí 
soudu prvního stupně (odvolacího soudu) mimo jiné také tehdy, jestliže z 
právního předpisu vyplývá určitý způsob vypořádání vztahu mezi účastníky (srov. 
§ 212 odst. 1 písm. d/ a § 242 odst. 2 písm. d/ o.s.ř.). Dovolací soud je 
přesvědčen, že stejně jako ve věci uveřejněné pod č. 16/1998 Sbírky soudních 
rozhodnutí a stanovisek ani v tomto případě, avšak zde z důvodu propojenosti 
výroků (srov. § 212 odst. 1 písm. b/ o.s.ř.), nemůže výrok týkající se určení, 
že dříve uložená povinnost k vyklizení bytu není vázána na zajištění náhradního 
bytu, nabýt samostatně právní moci, jak ve skutečnosti dovodil odvolací soud. I 
když tedy odvolací námitky žalobce z pochopitelných důvodů nesměřovaly proti 
výroku týkajícímu se požadovaného určení (zde bylo totiž jeho žalobě vyhověno), 
nebyl tím odvolací soud zbaven povinnosti věc i v tomto rozsahu projednat a o 
dotčeném výroku meritorně rozhodnout (např. tím, že by rozsudek soudu prvního 
stupně v této části potvrdil či změnil), byly - li jeho odvoláním napadeny 
výroky V., IX. a XIII., jimiž soud prvního stupně žalovaným A. D., M. D. a Š. 
D. uložil povinnost byty vyklidit do 15 dnů, a to A. D. od zajištění přístřeší 
a M. a Š. D. od zajištění náhradních bytů.

Jestliže odvolací soud naznačeným způsobem nepostupoval, uplatní se i v této 
věci závěr přijatý v rozsudku Nejvyššího soudu České republiky ze dne 27. ledna 
1999, sp. zn. 26 Cdo 60/99, uveřejněný pod č. 40 v sešitě č. 4 z roku 1999 
časopisu Soudní judikatura (citovaný rozsudek byl na jednání občanskoprávního a 
obchodního kolegia Nejvyššího soudu dne 26. dubna 2000 přijat pod č. 7 k 
uveřejnění ve Sbírce soudních rozhodnutí a stanovisek), totiž závěr, že pokud 
odvolací soud - vycházeje z nesprávného právního názoru, že výrok rozsudku 
soudu prvního stupně o vyklizení obytné části zemědělské usedlosti přezkoumat 
nelze, protože nebyl napaden odvoláním a nabyl právní moci - podrobil 
odvolacímu přezkumu jen výrok o bytové náhradě a pouze o něm rozhodl, pak tímto 
postupem zatížil řízení vadou ve smyslu § 237 odst. 1 písm. f/ o.s.ř. Stejný 
závěr přijal Nejvyšší soud rovněž v rozsudku ze dne 29. dubna 1999, sp. zn. 2 
Cdon 1747/97.

Skutečnost, že řízení je v tomto ohledu postiženo vadou podle § 237 odst. 1 
písm. f/ o.s.ř., současně způsobuje, že dovolání je i důvodné (§ 241 odst. 3 
písm. a/ o.s.ř.). Nejvyšší soud proto, aniž ve věci nařizoval jednání (§ 243a 
odst. 1 věta první o.s.ř.), potvrzující výrok rozsudku odvolacího soudu v této 
části a související výrok označený jako III. o nákladech řízení žalobce a 
těchto žalovaných a o soudních poplatcích podle  § 243b odst. 1 části věty za 
středníkem o.s.ř. zrušil a věc v tomto rozsahu vrátil tomuto soudu k dalšímu 
řízení (§ 243b odst. 2 věta první o.s.ř.); přitom se nezabýval dovolacími 
námitkami podřazenými dovolacímu důvodu podle § 241 odst. 3 písm. d/ o.s.ř. V 
dalším řízení však odvolací soud nepřehlédne závěry přijaté Nejvyšším soudem v 
rozsudku ze dne 27. října 1999, sp. zn. 20 Cdo 1827/99, uveřejněném pod č. 45 v 
sešitě č. 7 z roku 2000 Sbírky soudních rozhodnutí a stanovisek. V citovaném 
rozhodnutí Nejvyšší soud dovodil, že za splnění předpokladu změny poměrů může 
soud - podle § 80 písm. c/ o.s.ř. - určit, že dříve uložená povinnost k 
vyklizení bytu není vázána na zajištění bytové náhrady (pro úvahu o změně 
poměrů je rozhodující porovnání stavu v době rozhodování soudu se stavem v 
době, kdy bylo rozhodnuto o vyklizení bytu s vázaností na zajištění náhradního 
bytu). V takovém řízení nejde o znovuprojednání věci (čemuž brání ustanovení § 
159 odst. 3 o.s.ř.); jeho podstatou je určení, zda výkon práv a povinností, 
tak, jak byly založeny předchozím rozhodnutím, není v důsledku později 
změněných poměrů na straně vyklizované osoby v rozporu s dobrými mravy (§ 3 
odst. 1 obč. zák.). Pro danou věc jsou rovněž použitelné závěry přijaté 
Nejvyšším soudem v rozsudku ze dne 27. října 1999, sp. zn. 2 Cdon 1401/97, 
uveřejněném pod č. 68 v sešitě č. 6 z roku 2000 časopisu Soudní judikatura, a 
dále v rozsudku ze dne 26. června 1997, sp. zn. 3 Cdon 69/96, uveřejněném pod 
č. 62 v sešitě č. 8 z roku 1997 téhož časopisu.

V novém rozhodnutí o věci rozhodne soud o náhradě nákladů řízení, včetně řízení 
dovolacího (§ 243d odst. 1 věta třetí o.s.ř.).

Proti tomuto rozsudku není opravný prostředek přípustný.

V Brně dne 16. listopadu 2000

JUDr. Miroslav F e r á k , v.r.

předseda senátu

Za správnost vyhotovení: Ivana Svobodová
