Soud: Nejvyšší soud

Spisová značka: 4 Tz 4/2003

Datum rozhodnutí: 18.02.2003

Typ rozhodnutí: Rozsudek




4 Tz 4/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 18. 
února 2003 v senátě složeném z předsedy senátu JUDr. Františka Hrabce a 
soudců        JUDr. Danuše Novotné a JUDr. Jiřího Pácala stížnost pro porušení 
zákona, kterou podal ministr spravedlnosti České republiky ve prospěch 
obviněného Z. B., proti usnesení Krajského soudu v Českých Budějovicích ze dne 
12. 3. 2002, sp. zn. 4 To 6/2002 v trestní věci vedené u Okresního soudu v 
Českých Budějovicích pod sp. zn. 29 T 124/2001 a podle § 268 odst. 2, § 269 
odst. 2 a § 271 odst. 2 tr. ř. rozhodl   

t a k t o :

Usnesením Krajského soudu v Českých Budějovicích ze dne 12. 3. 2002, sp. 
zn.        4 To 6/2002  b y l  v neprospěch obviněného Z. B.   p o r u š e n   
z á k o n v ustanoveních § 254 odst. 1, 3 a § 256 tr. ř. a v řízení, které mu 
předcházelo v ustanovení § 2 odst. 5, 6, § 220 odst. 2 a § 228 odst. 1 tr. ř. 
ve znění účinném do 31. 12. 2001.

Napadené usnesení a jemu předcházející rozsudek Okresního soudu v Českých 
Budějovicích ze dne 16. 10. 2001, sp. zn. 29 T 124/2001  s e   z r u š u j í   
v části týkající se náhrady škody.

Zrušují se také další rozhodnutí na zrušené části rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 265 tr. ř. se poškozená V. z. p. ČR, O. p., se sídlem v Č. B.,  se svým 
nárokem na náhradu škody odkazuje na řízení ve věcech občanskoprávních.

	

Odůvodnění:

Rozsudkem Okresního soudu v Českých Budějovicích ze dne 16. 10. 2001, sp. 
zn.       29 T 124/2001 byl obviněný Z. B. uznán vinným trestnými činy ublížení 
na zdraví podle § 224 odst. 1, odst. 2 tr. zák. a ohrožení pod vlivem návykové 
látky podle § 201 písm. d) tr. zák., jichž se dopustil tím, že dne 25. 3. 2001 
v době kolem 05.00 hodin v katastru obce L.,   jako řidič osobního automobilu 
tov. zn. Škoda Octavia,   při jízdě po silnici II. třídy ve směru od B., maje v 
krvi nejméně 1,17 g/kg alkoholu, při projíždění pravotočivou zatáčkou v 
důsledku ovlivnění alkoholem nezvládl techniku řízení vozidla a vyjel vlevo na 
krajnici, kde havaroval do vzrostlého stromu, přičemž při nehodě utrpěli 
spolujezdci, a to J. Ž.,  zakrvácení dutiny hrudní, když tomuto zranění dne 25. 
3. 2001 podlehl, a I. S.,  tržnou ranku levého obočí a horního víčka levého 
oka, oděrky kořene nosu, na levé boční ploše krku, podkožní krevní výrony na 
přední ploše obou bérců včetně kolen, otřes mozku a podvrtnutí krční páteře, 
přičemž tato zranění si vyžádala následnou dobu léčení v trvání dvou týdnů.

Za popsané jednání mu byl v sazbě § 224 odst. 2 tr. zák. uložen úhrnný trest 
odnětí svobody na jeden a půl roku, pro jehož výkon byl zařazen do věznice s 
dohledem, jakož i trest zákazu činnosti, spočívající v zákazu řízení motorových 
vozidel, na dobu šesti a půl roku.

Podle § 228 odst. 1 tr. ř. byl obviněný zavázán zaplatit V. z. p. ČR na náhradu 
škody celkovou částku 44 263,- Kč.

Odvolání obviněného Z. B. proti tomuto rozsudku bylo usnesením Krajského soudu 
v Českých Budějovicích ze dne 12. 3. 2002, sp. zn. 4 To 6/2002 podle § 256 tr. 
ř. zamítnuto.

Proti posledně uvedenému usnesení odvolacího soudu podal ministr spravedlnosti 
stížnost pro porušení zákona ve prospěch obviněného Z. B. V této vytýká 
porušení zákona v jeho neprospěch, a to v ustanoveních § 254 odst. 1, 3 tr. ř. 
a § 256 tr. ř., pokud zůstal nedotčen výrok o náhradě škody v předcházejícím 
rozsudku soudu prvního stupně, jímž tak byl porušen zákon v ustanoveních § 228 
odst. 1 tr. ř. a § 55 odst. 1 zák. č. 48/1997 Sb., o veřejném zdravotním 
pojištění a o změně některých souvisejících zákonů.

Konkrétně se jedná o to, že v rámci výroku, jímž byl obviněný zavázán k 
povinnosti zaplatit na náhradu škody V. z. p. ČR celkovou částku 44 263,- Kč, 
byla v této sumě zahrnuta i částka představující náklady léčení obviněného Z. 
B., který si ale, byť vlastním zaviněním, při dopravní nehodě způsobil zranění 
sám sobě. Takový postup podle stěžovatele odporuje ustanovení § 55 odst. 1 zák. 
č. 48/1997 Sb.

Z tohoto důvodu ministr spravedlnosti v závěru podané stížnosti pro porušení 
zákona navrhl, aby Nejvyšší soud podle § 268 odst. 2 tr. ř. výše uvedená 
porušení zákona vyslovil, poté aby podle § 269 dost. 2 tr. ř. napadené usnesení 
odvolacího soudu zrušil, a to včetně výroku o náhradě škody z rozsudku 
Okresního soudu v Českých Budějovicích a dále navrhl, aby bylo postupováno 
podle § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející. K vadám výroků, které nebyly stížností pro porušení zákona 
napadeny, Nejvyšší soud přihlíží, jen pokud by mohly mít vliv na správnost 
výroků, proti nimž byla podána stížnost pro porušení zákona.

Z rozsudku Okresního soudu v Českých Budějovicích ze dne 16. 10. 2001, sp. 
zn.      29 T 124/2001 je patrné, že obviněný Z. B. trestnou činností způsobil 
zranění J. Ž.  a I. S., která v případě prvně jmenovaného vedla ke smrti, v 
důsledku čehož vznikly náklady na jejich léčení. Tyto náklady má za povinnost 
zdravotní pojišťovna zaplatit zdravotnickému zařízení, které poskytlo zdravotní 
péči jejímu pojištěnci, což vyplývá z ustanovení § 40 odst. 2 zák. č. 48/1997 
Sb., o veřejném zdravotním pojištění……. Jde tedy o plnění její zákonné 
povinnosti bez ohledu na to, z jakého důvodu byla léčebná péče jejímu 
pojištěnci poskytnuta.

Právo zdravotní pojišťovny na náhradu škody spočívající v tom, že pojišťovna 
uhradila náklady na léčení svého pojištěnce v příčinné souvislosti s tím, že mu 
bylo zaviněným protiprávním jednáním třetí osoby způsobeno poškození na zdraví, 
je zakotveno v ustanovení  § 55 odst. 1 zák. č. 48/1997 Sb. Nejedená se tedy o 
nárok na náhradu škody na zdraví poškozeného podle občanského zákoníku, ale jde 
o speciálním právním předpisem založený samostatný nárok zdravotní pojišťovny 
vůči třetím osobám (s nimiž není ve smluvním vztahu) na náhradu jí vynaložených 
nákladů zdravotní péče, jsou-li zákonné předpoklady splněny (viz též Rc  
30/2002).

Nárok zdravotní pojišťovny podle § 55 odst. 1 zák. č. 48/1997 Sb., byť je 
nazýván regresní náhradou, je nejen podle slov zákona, ale i svou povahou 
nárokem na náhradu škody, spočívající v tom, že pojišťovna uhradila náklady na 
léčení svého pojištěnce v příčinné souvislosti s tím, že mu bylo zaviněným 
protiprávním jednáním třetí osoby způsobeno poškození zdraví. Též za účinnosti 
dřívějších právních předpisů, jež upravovaly obdobný nárok (tehdy státu) na 
regresní náhradu, vycházela judikatura z toho, že takový nárok je samostatným 
nárokem na  náhradu škody (srov. stanovisko býv. Nejvyššího soudu ČR pod Rc 
55/1971).

Předpoklady vzniku nároku zdravotní pojišťovny se neposuzují podle občanského 
zákoníku, neboť ten je neupravuje, nýbrž, jak bylo již shora zdůrazněno, 
posuzují se podle zvláštního předpisu, jímž je zák. č. 48/1997 Sb. Tento zákon 
však neupravuje promlčení a proto, i když nejde o nárok na náhradu škody podle 
občanského zákoníku, při posuzování otázky jeho promlčení je třeba postupovat 
podle ustanovení § 106 obč. zák. o promlčení práva na náhradu škody (srov. též 
rozsudek NS ČR ze dne 19. 4. 2001, sp. zn. 33 Cdo 1826/99).

Ze shora uvedeného je zjevné, že v projednávaném případě by obecně vzato V. z. 
p. ČR mohla v trestním řízení uplatnit svůj nárok na náhradu škody spočívající 
v nákladech za péči hrazenou ze zdravotního pojištění u svých pojištěnců J. Ž. 
a I. S. pod podmínkou, že v uvedené době již předmětné náklady za jejich léčení 
vynaložila, tedy že je příslušnému zdravotnickému zařízení uhradila.

Pokud jde o náklady za léčení obviněného Z. B., též pojištěnce V. z. p. ČR, tak 
v jeho případě se uvedená pojišťovna nemohla úspěšně náhrady škody v adhezním 
řízení domáhat. Ustanovení § 55 odst. 1 zák. č. 48/1997 Sb. toto právo na 
náhradu škody zdravotní pojišťovně zakotvuje pouze vůči třetím osobám, což jsou 
osoby, s nimiž zdravotní pojišťovna není ve smluvním vztahu. Jak bylo ale již 
zmíněno, podle sdělení V. z. p. ČR (viz čl. 146 spisu) je obviněný Z. B. jejím 
pojištěncem. Tudíž vůči nákladům na jeho léčebnou péči, které byly zdravotní 
pojišťovnou vynaloženy z titulu zdravotního pojištění obviněný Z. B. není 
osobou třetí, nýbrž je účastníkem zmíněného pojistného  vztahu. I když si tedy 
utrpěné zranění způsobil svým zaviněným jednáním, V. z. p. ČR neměla právo v 
adhezním řízení požadovat náhradu škody po obviněném, neboť jí takové právo 
nepřináleží podle občanského zákoníku ani podle zák. č. 48/1997 Sb. Jestliže se 
snad právo požadovat zaplacení částky za vynaložené náklady na léčení 
obviněného opírá výhradně o jiné smluvní ujednání mezi zdravotní pojišťovnou a 
pojištěncem (v tomto případě obviněným), nejedná se o náhradu škody, na níž má 
poškozený nárok podle zákona a nebylo by ji proto možné úspěšně uplatnit v 
rámci adhezního řízení (viz § 43 odst. 3 a § 228 odst. 1, 2 tr. ř.). 

Z těchto důvodů došlo k pochybení, pokud soud prvního stupně rozhodl o nároku 
V. z. p. ČR na náhradu škody, spočívající v nákladech vynaložených na léčení 
obviněného Z. B. ve výši 24 294,- Kč, vůči jeho osobě, místo toho, aby ohledně 
této části uplatněného nároku poškozeného rozhodl o jeho nepřipuštění do 
dalšího řízení podle § 206 odst. 3 tr. ř.

Je třeba ale konstatovat, že nemělo dojít ani k přiznání práva na náhradu škody 
ve zbývající části vzneseného nároku, představující náklady za poskytnutou 
léčebnou péči ohledně I. S. a J. Ž. Je tomu tak proto, že podle protokolu o 
hlavním líčení vůbec nebylo v řízení před okresním soudem vedeno dokazování, v 
jehož rámci by byl prokázán rozsah nákladů, které bylo na léčení obou výše 
jmenovaných nutné vynaložit, a to jak co do jejich specifikace, tak i jejich 
celkové výše. V. z. p. ČR také nikterak neprokázala, zda náklady na zdravotní 
péči I. S. a J. Ž. již skutečně uhradila příslušnému zdravotnickému zařízení, 
jelikož podle § 55 odst. 1 zák. č. 48/1997 Sb., právo na náhradu škody 
zdravotní pojišťovně vznikne až v okamžiku, kdy zmíněné náklady vynaloží, čili 
skutečně zaplatí.

Prvostupňový soud proto i v této části uplatněného nároku na náhradu škody 
neměl splněny veškeré předpoklady pro rozhodnutí a měl tudíž poškozeného 
odkázat na řízení ve věcech občanskoprávních podle § 229 odst. 1 tr. ř.

Ze shora uvedeného je proto zřejmé, že okresní soud, pokud jde o uplatněné 
právo V. z. p. ČR na náhradu škody vůči obviněnému Z.  B., neprovedl řádné 
dokazování, tím ani nemohl patřičně důkazy hodnotit a zjistit skutkový stav 
věci způsobem, o němž by nebyly důvodné pochybnosti. Svým postupem tak porušil 
ustanovení § 2 odst. 5, 6 a § 220 odst. 2 tr. ř. ve znění účinném do 31. 12. 
2001 a v konečném důsledku i ustanovení § 228 odst. 1 tr. ř. ve znění účinném 
do 31. 12. 2001, když jeho meritorní rozhodnutí obsahuje nesprávný a 
nepodložený výrok o náhradě škody.

Na veškerá tato pochybení měl reagovat krajský soud, který se věcí zabýval na 
podkladě odvolání obviněného, jež směřovalo výslovně do celého výroku rozsudku 
soudu prvního stupně, byť v odůvodnění se vytýkané vady soustředily prakticky 
jen proti výroku o vině. Odvolací soud se ale v plném rozsahu ztotožnil s 
postupem a závěry soudu prvního stupně a potvrdil správnost jeho rozhodnutí i 
ohledně výroku o náhradě škody, čímž nedostál své přezkumné povinnosti 
vyplývající z ustanovení § 254 odst. 1, 3 tr. ř. a nesprávně zamítl odvolání 
obviněného podle § 256 tr. ř., a to i pokud jde o tento výrok.

Nejvyšší soud proto podle § 268 odst. 2 tr. ř. vyslovil, že rozhodnutím 
odvolacího soudu a v řízení, které mu předcházelo byl porušen zákon v 
neprospěch obviněného v těch ustanoveních trestního řádu, jak jsou uvedena ve 
výroku tohoto rozsudku. Podle § 269 odst. 2 tr. ř. napadené usnesení Krajského 
soudu v Českých Budějovicích, jakož i jemu předcházející rozsudek Okresního 
soudu v Českých Budějovicích zrušil, a to v části týkající se náhrady škody, 
včetně všech obsahově navazujících rozhodnutí, která touto změnou pozbyla 
podkladu. Poté podle § 271 odst. 2 a § 265 tr. ř. rozhodl tak, že poškozenou V. 
z. p. ČR s jejím nárokem na náhradu škody odkázal na řízení v občanskoprávních 
věcech, když pro jiné rozhodnutí neměl shromážděny potřebné podklady. V 
ostatních výrocích zůstalo rozhodnutí soudu prvního stupně ve spojení s 
rozhodnutím soudu odvolacího nedotčeno, neboť v těchto, v návaznosti na 
napadený výrok o náhradě škody, nebylo zjištěno žádných nesprávností.

Poučení: Proti tomuto rozhodnutí není opravný prostředek přípustný.

V Brně dne 18. února 2003

Předseda senátu:

JUDr. František Hrabec  	

	
