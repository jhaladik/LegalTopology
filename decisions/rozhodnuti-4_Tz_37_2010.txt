Soud: Nejvyšší soud

Důvod dovolání: § 247 odst. 1 písm. c) tr. zák., § 11 odst. 1 písm. j) tr.ř. 

Spisová značka: 4 Tz 37/2010

Datum rozhodnutí: 10.08.2010

Typ rozhodnutí: ROZSUDEK


Heslo: Zastavení trestního stíhání

Dotčené předpisy: § 11 odst. 1 písm. j) tr. ř.

Kategorie rozhodnutí: D




4 Tz 37/2010
ČESKÁ   REPUBLIKA

R O Z S U D E K 
J M É N E M   R E P U B L I K Y






	Nejvyšší soud České republiky projednal ve veřejném zasedání dne 10. 
srpna 2010 v senátě složeném z předsedkyně JUDr. Danuše Novotné a soudců JUDr. 
Františka Hrabce             a JUDr. Petra Šabaty stížnost pro porušení zákona, 
kterou podala ministryně spravedlnosti ve prospěch obviněného  T.  A., proti 
rozsudku Městského soudu v Brně ze dne  15. 1. 2009, sp. zn. 2 T 166/2008, a 
podle § 268 odst. 2, § 269 odst. 2 a § 271 odst. 1 tr. řádu rozhodl t a k t o :

	Pravomocným rozsudkem Městského soudu v Brně ze dne 15. 1. 2009, sp. 
zn.                 2 T 166/2008, a v řízení, které mu předcházelo,   b y l    
p o r u š e n    z á k o n   v ustanoveních § 247 odst. 1 písm. e) tr. zákona 
č. 140/1961 Sb.  a § 2 odst. 5, 6 tr. řádu v neprospěch obviněného T. A.

	Napadený rozsudek   s e   z r u š u j e .

	Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

	Podle § 11 odst. 1 písm. j) tr. řádu   s e    z a s t a v u j e  
trestní stíhání obviněného T. A., pro skutek, že

dne 21. 5. 2008 v době kolem 19.05 hod. v B., v ul. Č. v prodejně L. S., kde 
byl zaměstnán jako pracovník bezpečnostní služby B-C., odcizil mikinu v hodnotě 
1.999,- Kč tak, že zboží uschoval do batohu, prošel pokladními zónami z 
prodejny, kde byl zadržen J. G., zboží bylo vráceno nepoškozené zpět do 
prodeje, a tohoto jednání se dopustil přesto, že byl trestním příkazem 
Okresního soudu v Blansku ze dne 16. 7. 2007, sp. zn. 3 T 84/2007, který nabyl 
právní moci dne 2. 10. 2007, odsouzen mj. pro trestný čin krádeže podle § 247 
odst. 1 písm. a) tr. zákona k trestu odnětí svobody v trvání osmi měsíců, jehož 
výkon byl podmíněně odložen na zkušební dobu v trvání dvou roků,

v čemž obžaloba Městského státního zastupitelství v Brně sp. zn. 1 Zt 339/2008, 
spatřovala trestný čin krádeže podle § 247 odst. 1 písm. e) tr. zákona č. 
140/1961 Sb.



                                                     O d ů v o d n ě n í :


	Městský soud v Brně rozsudkem ze dne 15. 1. 2009, sp. zn. 2 T 166/2008, 
uznal obviněného T. A. vinným trestným činem krádeže podle § 247 odst. 1 písm. 
e) tr. zákona č. 140/1961 Sb., (dále jen tr. zákona) jehož se dopustil tím, že 
dne 21. 5. 2008 v době kolem 19.05 hod. v B. v ul. Č. v prodejně L. S. 
společnosti Forstaar group, s.r.o., kde pracoval jako pracovník bezpečnostní 
služby B-C., odcizil mikinu v hodnotě 1.999,- Kč tak, že si zboží uschoval do 
batohu a prošel pokladními zónami z prodejny, kde byl zadržen J. G., zboží bylo 
vráceno nepoškozené zpět do prodeje, přičemž tohoto jednání se dopustil přesto, 
že byl trestním příkazem Okresního soudu v Blansku ze dne 16. 7. 2007, sp. zn. 
3 T 84/2007, který nabyl právní moci dne 2. 10. 2007, odsouzen m.j. i pro 
trestný čin krádeže podle  § 247 odst. 1 písm. a) tr. zákona č. 140/1961 Sb., 
kdy mu byl uložen trest odnětí svobody v trvání osmi měsíců, jehož výkon byl 
podmíněně odložen na zkušební dobu v trvání dvou roků.

	Za to mu byl v sazbě § 247 odst. 1 tr. zákona za použití § 53 odst. 1, 
3 a § 54 odst. 3  tr. zákona uložen peněžitý trest ve výměře 6.000,- Kč a pro 
případ, že by peněžitý trest nebyl obviněným ve stanovené lhůtě uhrazen, byl 
stanoven náhradní trest odnětí svobody v trvání tří měsíců. 

	Rozsudek nabyl právní moci dne 15. 1. 2009.

	Proti citovanému rozsudku podala ministryně spravedlnosti podle § 266 
odst. 1 tr. řádu stížnost pro porušení zákona ve prospěch obviněného. Podle 
jejího názoru byl tímto rozhodnutím porušen zákon v ustanovení § 11 odst. 1 
písm. j) tr. zákona v neprospěch obviněného T. A.

	V trestním spise Městského soudu v Brně sp. zn. 2 T 166/2008, je 
založena karta z níž vyplývá, že obviněný byl za uvedené jednání na místě 
postižen blokovou pokutou ve výši 1.000,- Kč, kterou ihned zaplatil a byl vydán 
pokutový blok č. 0129788.

	V daném případě byla porušena zásada „ne bis in idem“ , tedy zákazu 
dvojího souzení a potrestání za týž skutek, ve smyslu článku 4 Protokolu č. 7 k 
Úmluvě o ochraně lidských práv a základních svobod. Dřívější přestupkové řízení 
o témže skutku meritorně skončilo pravomocným rozhodnutím příslušného správního 
orgánu v blokovém řízení, a byť se v takovém řízení nevydává písemné rozhodnutí 
o spáchání přestupku a uložení pokuty, nabývá právní moci. V daném případě byl 
obviněný za stejný skutek již jednou postižen,         a  proto jeho další 
trestní stíhání a odsouzení bylo v rozporu s ustanovením § 11 odst. 1      
písm. j) tr. řádu. Toto ustanovení přikazuje, že trestní stíhání nelze zahájit 
a bylo-li již zahájeno, nelze v něm pokračovat a musí být zastaveno, stanoví-li 
tak vyhlášená mezinárodní smlouva, kterou je Česká republika vázána.

	V petitu stížnosti pro porušení zákona pak stěžovatelka navrhla, aby 
Nejvyšší soud České republiky podle § 268 odst. 2 tr. řádu vyslovil, že 
napadeným rozsudkem byl porušen zákon v namítaném rozsahu v neprospěch 
obviněného, aby byl rozsudek podle § 269 odst. 2 tr. řádu zrušen, stejně tak i 
všechna na něj obsahově navazující rozhodnutí, pokud vzhledem ke změně, k níž 
došlo zrušením pozbyla podkladu. Dále navrhla, aby Nejvyšší soud České 
republiky postupoval podle § 270 odst. 1, případně § 271 odst. 1 tr. řádu.

	Nejvyšší soud České republiky (dále jen Nejvyšší soud) podle § 267 
odst. 3 tr. řádu přezkoumal zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen. 

	Z obsahu přezkoumávaného trestního spisu Nejvyšší soud zjistil, že dne 
7. 8. 2008 byla  státním zástupcem Městského státního zastupitelství v Brně 
podána Městskému soudu v Brně obžaloba na obviněného T. A. pro trestný čin 
krádeže podle § 247 odst. 1 písm. e) tr. zákona pro skutek, který je výše 
podrobně popsán.

	V témže spise je na čl. 12 založena tzv. Karta události, kterou 
vyhotovil stržm. M. K., policista Městské policie v Brně dne 4. 6. 2008. Z této 
karty vyplývá, že dne 21. 5. 2008 byl v obchodě v ul. Č. personálem zadržen T. 
A., poté co odcizil mikinu v hodnotě 1.999,- Kč. Přivolaný policista řešil 
ohlášenou krádež jako přestupek podle § 50 odst. 1 písm. a) zákona č. 200/1990, 
o přestupcích, ve znění pozdějších předpisů, a obviněnému uložil blokovou 
pokutu ve výši 1.000,- Kč, což je doloženo číslem bloku 0129788.

	Městský soud po nápadu obžaloby byl povinen aplikovat  procesní postup, 
který je upraven v ustanovení § 314c odst. 1 tr. řádu,  podle něhož je 
samosoudce  povinen  obžalobu přezkoumat a podle výsledků přezkoumání učinit 
některé z rozhodnutí v § 188 odst. 1         písm. a) – f) tr. řádu. V daném 
případě bylo povinností samosoudce učinit rozhodnutí podle ustanovení § 188 
odst. 1 písm. c) tr. řádu, neboť byly dány okolnosti odůvodňující zastavení 
trestního stíhání podle § 172 odst. 1 tr. řádu. Toto zastavení trestního 
stíhání mělo být učiněno v intencích ustanovení § 172 odst. 1 písm. d) tr. 
řádu, neboť bylo podle § 11 odst. 1 tr. řádu nepřípustné.

	Je totiž porušením zásady „ne bis in idem“ ve smyslu čl. 4 Protokolu č. 
7 k Úmluvě          o ochraně lidských práv a základních svobod jestliže byl 
obviněný trestně stíhán pro stejný skutek, který byl jako čin trestněprávní 
povahy již dříve projednán příslušným správním orgánem v přestupkovém řízení, 
jež skončilo pravomocným rozhodnutím, kterým byl tento čin posouzen jako 
přestupek, pokud ke zrušení tohoto správního orgánu nedošlo. V takovém případě 
ustanovení § 11 odst. 1 písm. j) tr. řádu ve spojení s ustanovením čl. 4 
Protokolu č. 7 k Úmluvě o ochraně lidských práv a základních svobod činí 
trestní stíhání nepřípustným.

	V daném případě protiprávní jednání obviněného mělo být zřejmě 
posouzeno jako trestný čin, nikoli jako přestupek, tato okolnost však  nemůže 
nic změnit na faktu, že obviněný za ně byl postižen v řízení o přestupcích, a 
to v blokovém řízení, jež je upraveno v ustanovení § 84 zákona č. 200/1990 Sb., 
ve znění  pozdějších předpisů. Proti uložení pokuty v blokovém řízení se nelze 
odvolat, a je tudíž pravomocné. Toto zjištění se muselo odrazit v úvaze 
samosoudce o nutnosti zastavit trestní stíhání obviněného pro překážku „ne bis 
in idem“. Pokud byl obviněný uznán vinným trestným činem krádeže podle § 247 
odst. 1  písm. e)              tr. zákona č. 140/1961 Sb., pak byl zákon 
porušen v tomto hmotně právním ustanovení.

Povinností orgánů činných v trestním řízení je zjistit skutkový stav, o němž 
nejsou důvodné pochybnosti ve smyslu § 2 odst. 5 tr. řádu a tyto důkazy 
hodnotit podle § 2 odst. 6            tr. řádu podle svého vnitřního 
přesvědčení jednotlivě i v jejich souhrnu. Tato povinnost se vztahuje rovněž na 
procesní postup samosoudce podle zákonných ustanovení výše citovaných. Je 
zřejmé, že samosoudce v posuzované věci této povinnosti nedostál. 

	Vzhledem k argumentaci výše uvedené poté Nejvyšší soud podle § 268 
odst. 2 tr. řádu vyslovil, že napadeným rozsudkem Městského soudu v Brně ze dne 
15. 1. 2009, sp. zn.                2 T 166/2008, a v řízení, které mu 
předcházelo, byl porušen zákon v ustanoveních § 247        odst. 1 písm. e) tr. 
zákona č. 140/1961 Sb. a § 2 odst. 5, 6 tr. řádu v neprospěch obviněného. 

	Poté Nejvyšší soud podle § 269 odst. 2 tr. řádu napadený rozsudek 
Městského soudu v Brně zrušil, současně pak zrušil i všechna další rozhodnutí, 
která na zrušený rozsudek obsahově navazovala, pokud vzhledem ke změně, k níž 
došlo zrušením, pozbyla podkladu.

	Věc podle § 271 odst. 1 tr. řádu Nejvyšší soud ve věci rozhodl sám, 
neboť pro vlastní rozhodnutí ve věci byly vytvořeny zákonné předpoklady. Podle 
§ 11 odst. 1 písm. j) tr. řádu zastavil trestní stíhání obviněného pro skutek 
spočívající v tom, že dne 21. 5. 2008 v době kolem 19.05 hod. v B. v ul. Č., v 
prodejně L. S., kde byl zaměstnán jako pracovník bezpečnostní agentury B-C., 
odcizil mikinu v hodnotě 1.999,- Kč, zboží uschoval do batohu, prošel 
pokladními zónami z prodejny, kde byl zadržen J. G., zboží bylo vráceno 
nepoškozené zpět do prodeje, a tohoto jednání se dopustil přesto, že byl 
trestním příkazem Okresního soudu v Blansku ze dne 16. 7. 2007, sp. zn. 3 T 
84/2007, který nabyl právní moci dne 2. 10. 2007, odsouzen mj. pro trestný čin 
krádeže podle § 247 odst. 1 písm. a) tr. zákona k trestu odnětí svobody v 
trvání osmi měsíců, jehož výkon byl podmíněně odložen na zkušební dobu v trvání 
dvou roků. Obžalobou Městského státního zastupitelství v Brně sp. zn. 1 Zt 
339/2008, bylo toto jednání právně kvalifikováno jako trestný čin krádeže podle 
§ 247 odst. 1 písm. e) tr. zákona č. 140/1961 Sb.

P o u č e n í : Proti tomuto rozhodnutí není opravný prostředek přípustný.

                                                     V Brně dne 10. srpna 2010 

                                                                                
                   Předsedkyně senátu:
                                                                                
       JUDr. Danuše  N o v o t n á   
