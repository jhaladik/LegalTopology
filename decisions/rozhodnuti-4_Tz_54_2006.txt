Soud: Nejvyšší soud

Spisová značka: 4 Tz 54/2006

Datum rozhodnutí: 25.10.2006

Typ rozhodnutí: Rozsudek




4 Tz 54/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
října 2006 v senátě složeném z předsedy senátu JUDr. Františka Hrabce a soudců 
JUDr. Petra Šabaty a JUDr. Blanky Roušalové stížnost pro porušení zákona, 
kterou podal ministr spravedlnosti České republiky ve prospěch obviněného E.  
S., proti usnesení Krajského soudu v Ostravě, pobočka v Olomouci ze dne 29. 3. 
2000 č. j. 28 T 2/1999-871, a podle § 268 odst. 2 a § 270 odst. 2   tr. ř. 
rozhodl   t a k t o :

Pravomocným usnesením Krajského soudu v Ostravě, pobočka v Olomouci ze dne 29. 
3. 2000 č. j. 28 T 2/1999-871 b y l  výrokem pod bodem I.  p o r u š e n   z á 
k o n   v ustanovení § 22 odst. 1 tr. zák. v neprospěch obviněného E. S.

Krajskému soudu v Ostravě, pobočka v Olomouci   s e   p ř i k a z u j e , aby 
neúplný výrok napadeného usnesení doplnil. 

Odůvodnění:

Rozsudkem Krajského soudu v Ostravě, pobočka v Olomouci, ze dne 28. 5. 
1999          sp. zn. 28 T 2/1999, ve spojení s rozsudkem Vrchního soudu v 
Olomouci ze dne 23. 11. 1999 sp. zn. 4 To 114/1999 byl obviněnému E. S. uložen 
za trestné činy vraždy podle  § 219 odst. 1 tr. zák. a nedovoleného ozbrojování 
podle § 185 odst. 2 písm. b) tr. zák. nepodmíněný trest odnětí svobody na 13 
let se zařazením pro jeho výkon do věznice se zvýšenou ostrahou, rovněž bylo 
rozhodnuto o zabrání věci a o povinnosti obviněného nahradit škodu, a to podle 
specifikace rozvedené na č. l. 844, 845 spisu. Řízení proti obviněnému E. S. 
bylo vedeno nejdříve jako proti uprchlému podle § 302 tr. ř. a násl. Po 
zjištění pobytu obviněného a jeho zatčení na základě zatýkacího rozkazu 
vydaného Okresním soudem v Olomouci ze dne 13. 8. 1996 sp. zn. Nt 822/1996 a 
žádosti České republiky o vydání podle Evropské úmluvy o vydávání sjednané v 
Paříži dne 13. 12. 1957, publikované ve sdělení FMZV č. 549/1992 Sb., zaslané 
přípisem Ministerstva spravedlnosti České republiky č. j. 2126/96-M ze dne 21. 
4. 1998 Ministerstvu zahraničních věcí Švédska, byl obviněný eskortován do 
České republiky a s účinky ode dne 18. 8. 1998 byl vzat do vazby  a další 
řízení bylo vedeno vazebně.

Po pravomocném skončení věci vydal Krajský soud v Ostravě, pobočka v Olomouci, 
usnesení ze dne 29. 3. 2000 č. j. 28 T 2/1999-871, kterým v bodě I. jeho 
výrokové části rozhodl tak, že podle § 38 odst. 1 tr. zák. a § 334 odst. 1 tr. 
ř. započetl do trestu odnětí svobody uloženého obviněnému  E. S. rozsudkem 
tohoto soudu ze dne 28. 5. 1999 sp. zn. 28 T 2/1999, ve spojení s rozsudkem 
Vrchního soudu v Olomouci ze dne 23. 11. 1999 sp. zn. 4 To 114/1999, vazbu 
vykonanou v době ode dne 18. 8. 1998 – 15.30 hod. do dne  23. 11. 1999. Dalšími 
výroky citovaného usnesení pod body II. a III. bylo rozhodnuto o povinnosti 
obviněného nahradit státu náklady spojené s výkonem vazby, jakož i zálohované 
náklady trestního řízení.

Předmětné usnesení krajského soudu nabylo ve všech jeho výrocích právní moci 
dne 19. 5. 2000.

Proti výroku pod bodem I. tohoto usnesení Krajského soudu v Ostravě, pobočka v 
Olomouci podal ministr spravedlnosti podle § 266 odst. 1 tr. ř. stížnost pro 
porušení zákona ve prospěch obviněného E. S.

V odůvodnění svého podání stěžovatel namítl, že při rozhodování o zápočtu vazby 
vykonané obviněným E. S. do uloženého nepodmíněného trestu odnětí svobody soud 
vzal v úvahu pouze dobu, po kterou byl ve vazbě po jeho předání do České 
republiky. Nebylo přihlíženo k tomu, že po zadržení ve Švédsku byla osobní 
svoboda obviněného E. S. po určitou dobu ve Švédsku omezena, a to pro účely 
jeho vydání do České republiky. K předmětné problematice tedy měly být soudem 
vyžádány materiály švédských orgánů, které by poskytovaly náležitý podklad pro 
zjištění délky trvání vydávací vazby a pro zákonné rozhodnutí ve věci zápočtu 
vazby do trestu odnětí svobody, když podle § 22 odst. 1, § 38 odst. 1 tr. zák. 
a § 334 odst. 1 tr. ř. je třeba za vykonanou vazbu považovat i dobu strávenou 
pachatelem ve vazbě v cizině.

Proto ministr spravedlnosti v závěru podané stížnosti pro porušení zákona 
navrhl, aby Nejvyšší soud podle § 268 odst. 2 tr. ř. vyslovil, že napadeným 
usnesením Krajského soudu v Ostravě, pobočka v Olomouci byl ve výše citovaných 
ustanoveních porušen zákon v neprospěch obviněného E. S., dále aby podle § 269 
odst. 2 tr. ř. napadené usnesení zrušil a poté aby bylo postupováno podle § 270 
odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 22 odst. 1 tr. zák., jestliže pro týž skutek byl pachatel v cizině ve 
vazbě nebo byl potrestán orgánem cizího státu, započítá se mu doba strávená ve 
vazbě nebo vykonaný trest do trestu uloženého soudem České republiky, pokud je 
vzhledem k druhu uloženého trestu započítání možné. Obdobně postupuje soud, 
uložil-li pachateli trest úhrnný nebo souhrnný (§ 35).

Podle § 38 odst. 1 tr. zák., jestliže se vedlo proti pachateli trestní řízení 
ve vazbě a dojde v tomto řízení k jeho odsouzení, započítá se mu doba strávená 
ve vazbě do uloženého trestu, popřípadě do trestu úhrnného nebo souhrnného, 
pokud je vzhledem k druhu uloženého trestu započítání možné.

Podle § 334 odst. 1 tr. ř. o započítání vazby a trestu rozhodne předseda senátu 
usnesením, a to zpravidla zároveň s nařízením výkonu trestu. Vazba se 
započítává podle stavu ke dni nařízení výkonu trestu, a to od doby, kdy osobní 
svoboda byla omezena.

Z předloženého trestního spisu Krajského soudu v Ostravě, pobočka v Olomouci  
sp. zn. 28 T 2/99 je možno zjistit, že obviněný E. S. vzápětí po spáchání 
trestné činnosti uprchl a ve snaze vyhnout se trestnímu postihu se skrýval mimo 
území České republiky. Proto bylo přípravné řízení vedeno jako proti uprchlému. 
Po podání první obžaloby byla po předběžném projednání obžaloby předmětná 
trestní věc vrácena státnímu zástupci k došetření, a to mimo jiné též proto, 
aby byla pro další řízení zajištěna fyzická přítomnost obviněného E. S., k 
jehož pobytu byly získány konkrétní poznatky a bylo možno realizovat zatýkací 
rozkaz vydaný na osobu E. S. Na č. l. 317 spisu je založena zpráva Národní 
ústředny Interpolu Praha ze dne 21. 4. 1998, z níž lze zjistit, že obviněný E. 
S. byl dne 16. 4. 1998 zadržen v uprchlickém táboře F./S. ve Švédsku, kde se 
ukrýval pod falešnou identitou. Obviněný E. S. byl posléze eskortován do České 
republiky a následně s účinky ode dne 18. 8. 1998 vzat do vazby, přičemž další 
řízení až do pravomocného skončení věci bylo vedeno vazebně.

Z dikce ustanovení § 22 odst. 1 a § 38 odst. 1 tr. zák. a § 334 odst. 1 tr. ř. 
vyplývá, že do uloženého nepodmíněného trestu odnětí svobody je nutno pachateli 
započíst celou dobu vazby, kterou vykonal v řízení vedeném pro skutek, pro 
který byl odsouzen. Přitom za vykonanou vazbu je třeba považovat dobu strávenou 
pachatelem ve vazbě jak na území České republiky, tak i v cizině. Povinností 
soudu je opatřit si podklady pro objektivní zjištění, po jakou dobu byla jeho 
osobní svoboda v cizině omezena, a tuto dobu podle § 22 odst. 1 tr. zák. do 
uloženého trestu započítat.

Skutečností je, že v daném případě krajský soud o zápočtu obviněným vykonané 
vazby do uloženého trestu odnětí svobody výrokem pod bodem I. napadeného 
usnesení rozhodl, ale započítal pouze dobu vazby, kterou obviněný vykonal ve 
vazební věznici v České republice. Dobu, po kterou byl obviněný omezen na 
svobodě během vydávacího řízení na území Švédska krajský soud nezjišťoval, a 
proto ji také při jejím započtení do uloženého trestu odnětí svobody do svého 
rozhodnutí nepojal. Přitom v souvislosti s povolením vydání obviněného E. S. 
Ministerstvo spravedlnosti Švédska oznámilo v souladu s ustanovením čl. 18 
odst. 3 Evropské úmluvy o vydávání (sdělení FMZV č. 549/1992 Sb.), že jeho  
osobní svoboda byla pro účely vydání ve Švédsku omezena dne 16. 4. 1998, a to 
přípisem ze dne 23. 7. 1998 sp. zn. Ju98/1674, označeným jako rozhodnutí vlády, 
který byl doručen diplomatickou cestou prostřednictvím nóty Ministerstva 
zahraničních věcí Švédska ze dne 4. 8. 1998 a dopisu Velvyslanectví České 
republiky ve Stockholmu ze dne 6. 8. 1998 č. j. 2511/98 Ministerstvu 
spravedlnosti České republiky.

Tento přípis byl ministerstvem spravedlnosti připojen k podané stížnosti pro 
porušení zákona a Nejvyšší soud je spolu s ministrem spravedlnosti toho názoru, 
že jde o důkaz, který bude dodatečně nutné vzít v úvahu ohledně zápočtu vazby, 
kterou obviněný E. S. vykonal v cizině. Podle Nejvyššího soudu ale nebude 
nezbytně nutné vydávat celé usnesení  o zápočtu vazby znovu, ale postačí, když 
dosud neúplný výrok napadeného usnesení bude krajským soudem v daném směru 
odpovídajícím způsobem doplněn.

Nejvyšší soud proto podle § 268 odst. 2 tr. ř. vyslovil, že výrokem pod bodem 
I. usnesení Krajského soudu v Ostravě, pobočka v Olomouci ze dne 29. 3. 2000 č. 
j. 28 T 2/1999-871 byl v neprospěch obviněného E. S. porušen zákon v ustanovení 
§ 22 odst. 1 tr. zák., neboť pouze toto zákonné ustanovení nebylo jmenovaným 
soudem respektováno. Poté aniž by tento výrok napadeného usnesení zrušil, 
přikázal podle § 270 odst. 2 tr. ř. krajskému soudu, aby jej v intencích tohoto 
rozhodnutí Nejvyššího soudu odpovídajícím způsobem doplnil poté, co přezkoumá 
obsah výše citovaného přípisu Ministerstva spravedlnosti Švédského království. 
Nejvyšší soud současně upozorňuje na obsah ustanovení § 270 odst. 4 a § 273 tr. 
ř.

Poučení: Proti tomuto rozhodnutí není opravný prostředek přípustný.

V Brně dne 25. října 2006

Předseda senátu:

JUDr. František Hrabec  

	

	
