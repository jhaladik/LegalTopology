Soud: Nejvyšší soud

Spisová značka: 4 Tz 14/2004

Datum rozhodnutí: 19.02.2004

Typ rozhodnutí: Rozsudek




4 Tz 14/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             19. února 2004 v senátě složeném z předsedy JUDr. Jiřího Pácala 
a soudců JUDr. Juraje Malika a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch obviněné 
A. B., proti pravomocnému usnesení Okresního soudu v Kladně ze dne 6. 3. 2003, 
sp. zn. 4 T 176/2001, a podle § 268 odst. 2 a § 269 odst. 2 tr. ř. rozhodl  t a 
k t o :

Pravomocným usnesením Okresního soudu v Kladně ze dne 6. 3. 2003, sp. 
zn.            4 T 176/2001, b y l   p o r u š e n   z á k o n  v ustanoveních 
§ 153 odst. 1 tr. ř., § 3a odst. 1 písm. b) vyhlášky č. 312/1995 Sb., ve znění 
vyhlášky č. 432/2002 Sb. a čl. III odst. 3 vyhlášky č. 432/2002 Sb. v 
neprospěch obviněné A. B.

Napadené usnesení  s e  z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Odůvodnění:

Rozsudkem Okresního soudu v Kladně ze dne 30. 5. 2002, sp. zn. 4 T 176/2001, 
byla obviněná A. B. uznána vinnou trestným činem krádeže podle § 247 odst. 1, 
odst. 2 tr. zák. ve spolupachatelství podle § 9 odst. 2 tr. zák., za což jí byl 
podle § 247 odst. 2 tr. zák. uložen trest odnětí svobody v trvání 1 roku, jehož 
výkon byl podle § 58 odst. 1 a § 59 odst. 1 tr. zák. podmíněně odložen na 
zkušební dobu v trvání 18 měsíců.

Proti rozsudku Okresního soudu v Kladně ze dne 30. 5. 2002, sp. zn. 4 T 
176/2001, podala obviněná A. B. odvolání, které bylo usnesením Krajského soudu 
v Praze ze dne 10. 9. 2002, sp. zn. 13 To 340/2002, podle § 253 odst. 3 tr. ř. 
odmítnuto.

Proti usnesení Krajského soudu v Praze ze dne 10. 9. 2002, sp. zn. 13 To 
340/2002, podala obviněná A. B. dovolání. Nejvyšší soud usnesením ze dne 19. 2. 
2003,        sp. zn. 7 Tdo 1107/2002, podle § 265j dovolání zamítl.

Následně byla usnesením Okresního soudu v Kladně ze dne 6. 3. 2003, sp. zn. 4 T 
176/2001, obviněné podle § 152 odst. 1 písm. d) tr. ř. (užit však měl být § 153 
odst. 1 tr. ř.) uložena povinnost nahradit náklady dovolání stanovené paušální 
částkou 10.000,- Kč. Usnesení nabylo právní moci dne 6. 3. 2003.

Proti pravomocnému usnesení Okresního soudu v Kladně ze dne 6. 3. 2003, sp. zn. 
4 T 176/2001, podal ministr spravedlnosti České republiky stížnost pro porušení 
zákona ve prospěch obviněné A. B. Vytkl v ní, že zákon byl porušen v 
ustanoveních § 153 odst. 1 tr. ř. ve vztahu k části druhé, čl. II. § 3a odst. 1 
písm. b) a k části třetí, čl. III. odst. 3 vyhlášky Ministerstva spravedlnosti 
ČR ze dne 19. 12. 1995, ve znění novely č. 432/2002 Sb., ze dne 1. 10. 2002.

V odůvodnění stížnosti pro porušení zákona ministr spravedlnosti namítl, že z 
ustanovení části druhé čl. II. § 3a odst. 1 písm. b) vyhlášky č. 432/2002 Sb., 
která novelizovala vyhlášku č. 312/1995 Sb., je patrno, že v řízení o zcela 
bezvýsledně podaném dovolání činí paušální částka nákladů podle § 153 odst. 1 
tr. ř. 10.000,- Kč. Z části třetí čl. III. citované vyhlášky přitom vyplývá, že 
paušální částka nákladů trestního řízení se ve věcech pravomocně skončených 
přede dnem nabytí účinnosti této vyhlášky stanoví podle dosavadních předpisů. 
Vyhláška č. 432/2002 Sb. nabyla účinnosti dnem 1. 1. 2003, věc obviněné A. B. 
však byla pravomocně skončena již dne 10. 9. 2002, takže výše nákladů trestního 
řízení měla být stanovena podle předpisů účinných před 1. 1. 2003.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Kladně ze dne 6. 3. 2003, sp. zn. 4 T 176/2001, byl porušen zákon v 
neprospěch obviněné A. B. ve vytýkaném směru, aby podle § 269 odst. 2 tr. ř. 
napadené usnesení zrušil a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 153 odst. 1 tr. ř. platí, že ten, kdo podal zcela bezvýsledně dovolání, 
je povinen státu nahradit náklady řízení o tomto návrhu, a to paušální částkou, 
kterou stanoví ministerstvo spravedlnosti obecně závazným právním předpisem. 
Tímto právním předpisem je vyhláška č. 312/1995 Sb., kterou se stanoví paušální 
částka nákladů trestního řízení. Podle  § 3a písm. b) citované vyhlášky činí 
paušální částka nákladů podle § 153 odst. 1 trestního řádu v řízení o zcela 
bezvýsledně podaném dovolání 10.000,- Kč. V této souvislosti je třeba uvést, že 
ustanovení § 3a bylo do vyhlášky č. 312/1995 Sb. nově vloženo v důsledku 
novelizace provedené vyhláškou č. 432/2002 Sb. s účinností od 1. 1. 2003, 
vyhláška                                    č. 432/2002 Sb. ve svých 
přechodných ustanoveních v části třetí čl. III odst. 3 přitom výslovně 
stanovila, že paušální částka nákladů trestního řízení se ve věcech pravomocně 
skončených přede dnem nabytí účinnosti této vyhlášky stanoví podle dosavadních 
předpisů.

Trestní věc obviněné A. B. byla pravomocně skončena dne 10. 9. 2002, kdy nabylo 
právní moci usnesení Krajského soudu v Praze ze dne 10. 9. 2002, sp. 
zn.            13 To 340/2002, kterým bylo podle § 253 odst. 3 tr. ř. odmítnuto 
odvolání obviněné A. B. proti rozsudku Okresního soudu v Kladně ze dne 30. 5. 
2002, sp. zn. 4 T 176/2001. Pro úplnost lze dodat, že dovolání obviněné A. B. 
bylo podáno dne 30. 10. 2002.

Je zřejmé, že s ohledem na přechodné ustanovení části třetí čl. III odst. 3 
vyhlášky  č. 432/2002 Sb. bylo třeba stanovit paušální částku nákladů trestního 
řízení, a tedy i paušální náhradu řízení o zcela bezvýsledně podaném dovolání, 
podle dosavadních předpisů, tedy podle vyhlášky č. 312/1995 Sb., kterou se 
stanoví paušální částka nákladů trestního řízení, ve znění účinném do 31. 12. 
2001, tato vyhláška přitom výši paušální náhrady řízení o zcela bezvýsledně 
podaném dovolání v rozhodné době nestanovila. S ohledem na znění ustanovení § 
153 odst. 1 tr. ř., které zavazuje obviněného nahradit státu náklady dovolacího 
řízení pouze takovou paušální částkou, kterou stanoví ministerstvo 
spravedlnosti obecně závazným právním předpisem, je třeba dospět k závěru, že 
obviněné nebylo možno uložit povinnost nahradit státu náklady dovolacího 
řízení, neboť její věc byla pravomocně skončena v době, kdy paušální náhrada 
řízení o zcela bezvýsledně podaném dovolání nebyla obecně závazným právním 
předpisem stanovena.

Z uvedených skutečností je zřejmé, že usnesením Okresního soudu v Kladně ze 
dne     6. 3. 2003, sp. zn. 4 T 176/2001, kterým byla obviněné uložena 
povinnost nahradit náklady dovolání paušální částkou 10.000,- Kč, byl porušen 
zákon v ustanovení § 153 odst. 1 tr. ř., v ustanovení § 3a odst. 1 písm. b) 
vyhlášky č. 312/1995 Sb., ve znění vyhlášky č. 432/2002 Sb. a v ustanovení čl. 
III odst. 3 vyhlášky č. 432/2002 Sb. v neprospěch obviněné A. B.

Nejvyšší soud proto  podle § 268 odst. 2 tr. ř. vyslovil, že pravomocným 
usnesením Okresního soudu v Kladně ze dne 6. 3. 2003, sp. zn. 4 T 176/2001, byl 
porušen zákon v uvedeném směru, podle § 269 odst. 2 tr. ř. napadené usnesení 
zrušil, stejně jako všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

S ohledem na skutečnost, že obviněné A. B. nelze v projednávané trestní věci 
uložit povinnost nahradit státu náklady dovolacího řízení, došlo k plné nápravě 
vadného procesního stavu zrušením napadeného usnesení a není třeba po zrušení 
napadeného usnesení učinit ve věci rozhodnutí nové. 

Poučení: Proti tomuto rozhodnutí není opravný prostředek přípustný.

V Brně dne 19. února 2004

Předseda senátu:

JUDr. Jiří Pácal  

	

	
