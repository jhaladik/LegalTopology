Soud: Nejvyšší soud

Spisová značka: 4 Tz 55/2004

Datum rozhodnutí: 05.05.2004

Typ rozhodnutí: Rozsudek




4 Tz 55/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne  5. května 
2004 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněné A. B., proti 
trestnímu příkazu Obvodního soudu pro Prahu 4 ze dne 26. 7. 2002,  sp. zn. 5 T 
58/2002, a podle § 268 odst. 2, § 269 odst. 2   a § 270 odst. 1 tr. ř. rozhodl  
t a k t o :

 Pravomocným trestním příkazem Obvodního soudu pro Prahu 4 ze dne 26. 7. 2002,  
sp. zn. 5 T 58/2002, a v řízení, které mu předcházelo,  b y l    p o r u š e 
n    z á k o n  v ustanoveních § 36, § 45a odst. 1 tr. zák. a § 2 odst. 5, 
odst. 6 tr. ř.  v neprospěch obviněné A. B.

Napadený trestní příkaz   s e   z r u š u j e  v celém  rozsahu.

Zrušují se též všechna další rozhodnutí, která na zrušený trestní příkaz 
obsahově navazují, pokud vzhledem ke změně, k níž došlo zrušením, pozbyla 
podkladu.

Obvodnímu soudu pro Prahu 4   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Trestní příkazem Obvodního soudu pro Prahu 4 ze dne 26. 7. 2002, sp. zn.  5 T 
58/2002, byla obviněná A. B. uznána vinnou trestným činem  krádeže podle § 247 
odst. 1 písm. e) tr. zák., jehož se dopustila tím, že dne 25. 7. 2002 kolem 
11.40 hod., v nákupním středisku J. M., P., N., odcizila 2 ks teplého vosku zn. 
Veet v hodnotě á 269,- Kč, a to tak, že je při nákupu vložila do své kabelky, 
čímž poškozené společnosti J. M. vznikla škoda celkem ve výši 538,- Kč, 
odcizené zboží bylo vráceno zpět do prodeje. Obviněná se této trestné činnosti 
dopustila přesto, že byla v minulosti odsouzena pro stejný trestný čin, 
naposledy rozsudkem Obvodního soudu pro Prahu 5 ze dne 17. 1. 2002, sp. zn. 1T 
68/2001 k nepodmíněnému trestu odnětí svobody.  Za to jí byl v sazbě § 247 
odst. 1 tz. zák. s přihlédnutím k § 314e odst. 1, 2 tr. ták. za použití § 45 
odst. 1 a § 45a odst. 1 tr. zák. uložen trest obecně prospěšných prací ve 
výměře 400 hodin. 

	

Trestní příkaz nabyl právní  moci dne 26. 7. 2002.

Proti tomuto trestnímu příkazu podal podle § 266 odst. 1, 2 tr. ř. ministr 
spravedlnosti stížnost pro porušení zákona ve prospěch obviněné A. B. Namítá v 
ní, že zákon byl v neprospěch obviněné porušen v ustanoveních § 2 odst. 5 tr. 
ř., a dále v § 36 a § 45a   odst. 1 tr. zák.

Stěžovatel ve svém mimořádném opravném prostředku napadenému rozhodnutí vytkl, 
že jím byl obviněné A. B. opětovně uložen trest obecně prospěšných prací ve 
výměře 400 hodin, přičemž  Obvodní soud pro Prahu 4 nezohlednil skutečnost, že 
obviněné byl trestním příkazem  Obvodního soudu pro Prahu 1 ze dne 30. 1. 2002, 
sp. zn. 1 T 36/2002, pro trestný čin krádeže podle § 247 odst. 1 písm. e) tr. 
zák., rovněž uložen trest obecně prospěšných prací ve výměře 400 hodin, z něhož 
v době rozhodování ve věci sp. zn.  5 T 58/2002 neměla obviněná nic vykonáno. 
Vzhledem k tomu, že nejvyšší možná výměra trestu obecně prospěšných prací činí 
podle § 45a odst. 1 tr. zák. 400 hodin, byl uložením nového trestu obecně 
prospěšných prací vzhledem k předchozímu nevykonanému trestu  stejného druhu 
porušen zákon v ustanoveních § 36 a § 45a odst. 1 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněné A. B. v namítaném rozsahu, aby 
podle § 269 odst. 2 tr. ř.  trestní příkaz  v napadeném rozsahu zrušil, a dále 
aby postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř.  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu   a z důvodů v ní uvedených, jakož i řízení napadené části rozhodnutí 
předcházející, a shledal, že zákon porušen byl. 

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí.  Ustanovení § 2 odst. 6 tr. ř. ukládá 
orgánům činným v trestním řízení povinnost hodnotit důkazy podle svého 
vnitřního přesvědčení, založeného na pečlivém uvážení všech okolností případu 
jednotlivě i v jejich souhrnu.

Ustanovení § 45a odst. 1 tr. zák. umožňuje soudu uložit trest obecně 
prospěšných prací ve výměře 50 až 400 hodin.

Podle § 36 tr. zák. jestliže soud odsuzuje pachatele za trestný čin, který 
spáchal před tím, než byl trest uložený dřívějším rozsudkem vykonán, a ukládá-
li mu trest stejného druhu, nesmí tento trest spolu s nevykonanou částí trestu 
uloženého dřívějším rozsudkem přesahovat nejvyšší výměru dovolenou tímto 
zákonem pro tento druh trestu.

Nejvyšší soud konstatuje, že samosoudkyně Obvodního soudu pro Prahu 4 tato 
zákonná ustanovení svým procesním postupem důsledně nerespektovala, a v 
situaci, kdy obviněná neměla dosud z pravomocně uloženého trestu obecně 
prospěšných prací nic vykonáno, uložila jí stejný druh trestu v maximální 
výměře, čímž o 400 hodin překročila onu nejvyšší výměru stanovenou pro tento 
druh trestu zákonem.

Z obsahu trestního spisu Obvodního soudu pro Prahu 4, sp. zn. 5 T 58/2002, 
Nejvyšší soud zjistil, že dne 26. 7. 2002 podal státní zástupce Obvodního 
státního zastupitelství pro Prahu 4 uvedenému soudu návrh na potrestání na 
obviněnou A. B. pro výše uvedenou trestnou činnost. Samosoudkyně tohoto soudu 
vydala dne 26. 7. 2002 ve věci trestní příkaz, jímž při vyslovení výroku o vině 
ve shodě s podaným návrhem na potrestání a s užitím shodné právní kvalifikace 
činu, uložila obviněné A. B. trest obecně prospěšných prací ve výměře 400 
hodin. Obvodní soud pro Prahu 4 však pochybil, pokud do svých úvah  o trestu 
nepojal existenci trestního příkazu Obvodního soudu pro Prahu 1 ze dne 30. 1. 
2002, sp. zn. 1 T 36/2002, který nabyl právní moci dne 12. 2. 2002, jímž byl 
obviněné pro trestný čin krádeže, kterého se dopustila tím, že dne 28. 1. 2002 
kolem 17.10 hod. v P., n. R. obchodní dům K. odcizila z volného prodeje v 
oddělení potravin J. M. dva kusy šampónů zn. Elseve v celkové hodnotě 159,80,- 
Kč, přičemž tohoto jednání se dopustila přesto, že byla za takový trestný čin v 
posledních třech letech odsouzena (naposledy dne 12. 7. 2000 rozsudkem 
Obvodního soudu pro Prahu 6 sp. zn. 1 T 81/2000). Za tento trestný čin byl 
obviněné uložen trest obecně prospěšných prací ve výměře 400 hodin, z něhož 
obviněná v době vydání trestního příkazu 5 T 58/2002 nic nevykonala. 
Samosoudkyně Obvodního soudu pro Prahu 4  v době, kdy v trestní věci, jež je 
napadena stížností pro porušení zákona, rozhodovala, tuto skutečnost nemohla 
zjistit z opisu rejstříku trestů, který je ve spise založen, protože Obvodní 
soud pro Prahu 1, který trestní příkaz ze dne 30. 1. 2002, sp. zn. 1 T 
36/2002,  vydal, vypravil trestní list až dne 10. 9. 2003. Nicméně nastolila 
stav, kdy obviněná má vykonat trest obecně prospěšných prací v úhrnné výměře 
800 hodin, ač trestní zákon uložení trestu v této výměře nedovoluje.

Tato skutečnost však mohla být zjištěna z řádně provedeného výslechu obviněné. 
Obviněná byla dne 26. 7. 2004 předvedena před samosoudkyni, byl jí doručen 
návrh na potrestání a poskytnut dostatečný časový prostor k tomu, aby si tento 
návrh prostudovala. Když po zákonném poučení podle § 33 odst. 1 tr. ř. obviněná 
výslovně prohlásila, že chce k věci vypovídat, vyjádřila se jednak ke skutkovým 
okolnostem případu, jednak uvedla, že se nachází ve lhůtě podmíněného 
odsouzení. Samosoudkyně měla při této příležitosti možnost  a současně 
povinnost zjistit, zda údaje, které jsou uvedeny v rejstříku trestů o 
předchozích odsouzeních obviněné, odpovídají realitě a zda v mezidobí obviněná 
byla či nebyla znovu odsouzena pro jinou trestnou činnost. Takovéto zjištění 
bylo nadto odůvodněno sdělením Policie ČR, který je obsažen přímo v trestním 
spisu sp. zn. 5 T 58/2002, v němž je uvedeno zadržení obviněné v souvislostí s 
krádeží spáchanou dne 28. 1. 2002. 

Vzhledem k uvedeným pochybením porušila samosoudkyně Obvodního soudu pro Prahu 
4 ustanovení § 2 odst. 5, odst. 6 tr. ř. , neboť nezjistila spolehlivě skutkový 
stav, pod kterýžto pojem nutno vztáhnout i objasnění okolností, které mají  
vzhledem k osobě pachatele význam z hlediska stanovení adekvátního druhu trestu 
a jeho výměry, a tato nedostatečně provedená zjištění se promítla i do vadného 
hodnocení důkazů v tomto směru.    

Stížnost pro porušení zákona byla důvodně podána podle ustanovení § 266 odst. 
1, 2 tr. ř., neboť uložený trest v posuzované trestní věci je ve zřejmém 
nepoměru ke stupni nebezpečnosti činu pro společnost. Tento nepoměr je nutno 
konstatovat v případě každého trestu, který je uložen nad horní hranicí trestní 
sazby.

Nejvyšší soud vzhledem k argumentaci výše uvedené poté podle § 268 odst. 2 tr. 
ř. vyslovil, že trestním příkazem Obvodního soudu pro Prahu 4 ze dne 26. 7. 
2002, sp. zn. 5 T 58/2002, a řízením, které mu předcházelo, byl porušen zákon v 
ustanoveních § 36 a § 45a odst. 1 tr. zák., a § 2 odst. 5, odst. 6 tr. ř. v 
neprospěch obviněné A. B.

Poté podle § 269 odst. 2 tr. ř. v napadený trestní příkaz zrušil a současně 
zrušil také všechna další rozhodnutí, která na tento výrok obsahově navazovala, 
pokud vzhledem ke změně, k níž došlo zrušením, pozbyla podkladu. V tomto ohledu 
se Nejvyšší soud neztotožnil s návrhem ministra spravedlnosti, aby byl trestní 
příkaz zrušen pouze v napadené části, tedy jen ve výroku o trestu. Trestní 
příkaz má podle ustanovení § 314e odst. 5 tr. ř.  povahu odsuzujícího rozsudku, 
což znamená, že trestním příkazem nelze obviněného např. zprostit obžaloby 
podle § 226 tr, ř., či  upustit od potrestání podle § 24 a násl. tr zák. V 
uvedeném  „odsuzujícím“ smyslu tvoří výroky trestního příkazu  jednotu a jsou s 
nimi spojeny účinky předpokládané zákonem. Je-li proti trestnímu příkazu podán 
odpor, nelze jeho podáním dosáhnout zrušení jen některého z výroků trestního 
příkazu, ani pokud by podaný odpor  proti takovémuto výroku výlučně směřoval, 
neboť v důsledku uplatnění tohoto specifického opravného prostředku se trestní 
příkaz ruší zásadně celý, tj. ve všech výrocích a samosoudce nařídí   ve věci 
hlavní líčení. Nepřichází tedy v úvahu, aby se trestní příkaz stal částečně 
pravomocným a další řízení se vedlo jen o uložení trestu. V posuzovaném případě 
byl trestní příkaz zatížen vadou, v důsledku níž se jako institut stal 
nezákonným a bylo třeba jej zrušit celý, byť zjištěná vada dopadá pouze na 
správnost výroku o trestu, když nápravu lze sjednat pouze pokračováním v řízení.

Věc podle § 270 odst. 1 tr. ř. přikázal Obvodnímu soudu pro Prahu 4, aby ji v 
potřebném rozsahu znovu projednal a rozhodl. 

Obvodní soud pro Prahu 4 si opatří v rámci řádných úvah o druhu a výměře trestu 
spis Obvodního soudu pro Prahu 1 sp. zn. 1 T 36/2002, vyžádá si nový opis 
rejstříku trestů obviněné, jakož i zprávu Probační a mediační služby ČR, 
středisko Praha, pracoviště Praha 7 k tomu, zda a případně v jakém rozsahu 
obviněná něco z předchozího trestu obecně prospěšných prací  vykonala. Teprve 
poté bude moci tyto důkazy vyhodnotit spolu s důkazy, jež jsou již součástí 
trestního spisu ve smyslu § 2 odst. 6 tr. ř. a dospět k správným závěrům z 
hlediska ustanovení § 23 odst. 1 a § 31 odst. 1 tr. zák. Obvodní soud pro Prahu 
4 bude v rámci těchto úvah limitován ustanovením § 273 tr. ř., neboť nové 
rozhodnutí nesmí být v neprospěch obviněné vzhledem k tomu, že Nejvyšší soud 
vyslovil porušení zákona v neprospěch obviněné (zákaz reformationis in peius). 

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést ty procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 5. května 2004 

                                                                                
     Předsedkyně senátu:

                                                                                
     JUDr. Danuše   N o v o t n á  
