Soud: Nejvyšší soud

Spisová značka: 5 Tz 74/2006

Datum rozhodnutí: 12.07.2006

Typ rozhodnutí: Rozsudek




5 Tz 74/2006

ČESKÁ REPUBLIKA

R O Z S U D E K 

J M É N E M   R E P U B L I K Y

		

Nejvyšší soud projednal ve veřejném zasedání dne 12. července 2006 v senátě 
složeném z předsedkyně JUDr. Blanky Roušalové a soudců JUDr. Františka Púryho a 
JUDr. Jindřicha Urbánka stížnost pro porušení zákona, kterou podal ministr 
spravedlnosti v neprospěch obviněného M. K. proti rozsudku Okresního soudu v 
Šumperku ze dne 8. 12. 2005, sp. zn. 3 T 139/2005, a podle § 268 odst. 2 tr. ř. 
rozhodl t a k t o :

Pravomocným rozsudkem Okresního soudu v Šumperku ze dne 8. 12. 2005, sp. zn. 3 
T 139/2005, 

byl porušen zákon

v ustanovení § 226 písm. b) tr. ř. a v řízení, jež mu předcházelo, v 
ustanoveních § 265s odst. 1 tr. ř. a § 2 odst. 5 tr. ř. ve prospěch obviněného 
M. K.

O d ů v o d n ě n í

Okresní soud v Šumperku rozhodl dne 8. 12. 2005 rozsudkem, sp. zn. 3 T 
139/2005, kterým obviněného M. K. podle § 226 písm. b) tr. ř. zprostil obžaloby 
pro skutek kvalifikovaný jako trestný čin porušování povinnosti při správě 
cizího majetku podle § 255 odst. 1, 2 písm. b) tr. zák., neboť v žalobním 
návrhu označený skutek neshledal trestným činem. Podle § 229 odst. 3 tr. ř. 
dále rozhodl o náhradě škody tak, že poškozenou společnost M. p., s.r.o. 
odkázal s nárokem na náhradu škody na řízení ve věcech občanskoprávních.

Rozsudek nabyl právní moci dne 28. 12. 2005 v řízení před soudem prvního stupně.

Ministr spravedlnosti podal podle § 266 odst. 1 tr. ř. proti tomuto rozsudku 
Okresního soudu v Šumperku stížnost pro porušení zákona v neprospěch obviněného 
M. K. Vyslovil názor, že napadeným rozhodnutím byl ve prospěch obviněného 
porušen zákon v ustanoveních  § 226 písm. b) tr. ř. a v řízení, jež mu 
předcházelo, v ustanovení § 265s odst. 1 tr. ř. a § 2 odst. 5 tr. ř.

Podle názoru ministra spravedlnosti bylo povinností Okresního soudu v Šumperku, 
kterému byla věc vrácena usnesením Nejvyššího soudu ze dne 5. 10. 2005, sp. zn. 
5 Tdo 1208/2005, provést doplnění dokazování v intencích pokynů dovolacího 
soudu a řádně popsat zjištěný skutkový stav věci a poté posoudit jeho možnou 
právní kvalifikaci. Okresní soud však v nově nařízeném hlavním líčení 
nepostupoval v souladu s § 265s odst. 1 tr. ř., neprovedl jediný důkaz a 
rozhodl zprošťujícím výrokem. Omezil se na konstatování, že zkoumání, zda se 
obviněný svým postupem nedopustil trestného činu zpronevěry, je de facto 
zbytečné, když použití této právní kvalifikace by bylo v rozporu se zásadou 
zákazu reformationis in peius. Okresní soud tak nerespektoval právní názor 
vyjádřený v rozhodnutí Nejvyššího soudu. Tento nestandartní postup podle názoru 
ministra spravedlnosti nemá oporu v zákoně. Fakt, že kvalifikace podle § 248 
odst. 1, odst. 3 písm. c) tr. zák. by byla porušením zásady zákazu změny k 
horšímu neopravňoval okresní soud k posouzení, zda úkony, jejichž provedení mu 
bylo uloženo Nejvyšším soudem, bude provádět či nikoliv. Navíc nelze a priori 
vyloučit, že při použití právní kvalifikace podle § 248 tr. zák. by nemuselo 
dojít k porušení uvedené zásady. Proto soud neměl dostatek podkladů pro 
vyslovení zprošťujícího výroku podle § 226 písm. b) tr. ř. Závěrem svého 
mimořádného opravného prostředku ministr spravedlnosti navrhl, aby Nejvyšší 
soud podle § 268 odst. 2 tr. ř. vyslovil, že napadeným rozhodnutím došlo k 
porušení zákona ve prospěch obviněného v namítaném rozsahu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že je důvodná.

Napadený rozsudek byl v pořadí druhým rozhodnutím Okresního soudu v Šumperku v 
dané věci. V předcházejícím řízení tento soud rozsudkem ze dne 22. 4. 2004, sp. 
zn. 3 T 33/2004, uznal obviněného M. K. vinným trestným činem porušování 
povinnosti při správě cizího majetku podle § 255 odst. 1, 2 písm. b) tr. zák. a 
podle § 255 odst. 2 tr. zák. mu uložil trest odnětí svobody v trvání deseti 
měsíců, jehož výkon podle § 58 odst. 1 tr. zák. a § 59 odst. 1 tr. zák. 
podmíněně odložil na zkušební dobu v trvání jednoho roku. Podle § 229 odst. 1 
tr. ř. bylo současně rozhodnuto o náhradě škody. Krajský soud v Ostravě, 
pobočka v Olomouci, následně jako soud druhého stupně usnesením ze dne 13. 7. 
2004, sp. zn. 2 To 490/2004, rozhodl podle § 265 tr. ř. o zamítnutí odvolání 
obviněného a poškozeného proti citovanému rozsudku. Toto usnesení Krajského 
soudu v Ostravě, pobočky v Olomouci, poté napadl obviněný M. K. dovoláním 
podaným prostřednictvím obhájkyně ve lhůtě uvedené v § 265e odst. 1 tr. ř. z 
důvodu uvedeného v ustanovení § 265b odst. 1 písm. g) tr. ř., tedy že 
rozhodnutí spočívá na nesprávném právním posouzení skutku nebo jiném nesprávném 
hmotně právním posouzení. 

Nejvyšší soud z podnětu dovolání obviněného dne 5. října 2005 rozhodl 
usnesením, sp. zn. 5 Tdo 1208/2005, kterým podle § 265k odst. 1 tr. ř. zrušil 
usnesení Krajského soudu v Ostravě, pobočky v Olomouci, ze dne 13. 7. 2004, sp. 
zn. 2 To 490/2004, a rozsudek Okresního soudu v Šumperku ze dne 22. 4. 2004, 
sp. zn. 3 T 33/2004. Podle § 265k odst. 2 tr. ř. zrušil také další rozhodnutí 
na zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a podle § 265l odst. 1 tr. ř. přikázal Okresnímu 
soudu v Šumperku, aby věc v potřebném rozsahu znovu projednal a rozhodl. 
Podkladem tohoto rozhodnutí se stal závěr, že v dané věci skutkový stav 
neobsahoval zjištění, jež by odpovídala naplnění zákonného znaku způsobení 
škody u trestného činu porušování povinnosti při správě cizího majetku podle § 
255 odst. 1, 2 písm. b) tr. zák. a nebylo zřejmé, že pokud ke vzniku škodlivého 
následku došlo, že se tak stalo v příčinné souvislosti s žalovaným jednáním. Za 
vadný dovolací soud označil rovněž závěr soudů nižších stupňů o důsledku 
převodu pozemku obviněným, tedy snížení základního kapitálu společnosti M. p., 
s.r.o. Rovněž vyslovil pochybnost o správnosti závěru soudů obou stupňů stran 
překročení jednatelských oprávnění obviněným při uzavření předmětné kupní 
smlouvy. Nejvyšší soud ve svém rozhodnutí zavázal soud prvního stupně k 
doplnění dokazování a upozornil na možnost změny rozsahu posuzovaného jednání a 
jeho právní kvalifikace při zachování totožnosti skutku. Uvedl, že v dalším 
řízení bude nutno skutkově objasnit především tu část počínání obviněného, při 
níž došlo k odstranění finančních prostředků odpovídajících kupní ceně pozemku 
z účtu společnosti, a právně posoudit, zda tak učinil v souladu se zákonem. 

Podle závěru dovolacího soudu při posouzení vzniku škody soudy nižší instance 
vyšly ze skutečnosti, že obviněný následným jednáním z účtu společnosti 
odčerpal finanční prostředky. Okolnost, že tyto prostředky byly obviněným z 
účtu společnosti odstraněny, však nebyla součástí žalovaného jednání a nebyla 
zahrnuta v popisu skutku výroku o vině. Nejvyšší soud ve svém rozhodnutí 
konstatoval, že v následném řízení přichází v úvahu zahrnutí této části 
skutkového děje do posuzovaného jednání a nebude v rozporu se zásadou 
obžalovací postup, když soudy budou posuzovat jednání obviněného, které 
zahrnuje následné odčerpání finančních prostředků z účtu společnosti ve svůj 
prospěch, resp. ve prospěch svědka R. K., neboť bude posuzován týž skutek. Jeho 
totožnost totiž bude z procesního hlediska zachována totožností následku, 
kterou má být způsobení škody odpovídající (alespoň částečně) kupní ceně za 
zcizený pozemek společnosti. Jednání popsané v rozhodnutích soudů obou stupňů 
však nezahrnovalo všechny znaky trestného činu porušování povinnosti při správě 
cizího majetku podle § 255 odst. 1, 2 písm. b) tr. zák. a v tomto smyslu bylo 
nutno vyhovět podanému dovolání. Podle názoru Nejvyššího soudu však nebyla 
vyloučena ani jeho budoucí kvalifikace jako trestného činu zpronevěry podle § 
248 odst. 1, 3 písm. c) tr. zák., tento závěr však nebylo možné učinit bez 
doplnění odpovídajících skutkových okolností.

V řízení o stížnosti pro porušení zákona však Nejvyšší soud z trestního spisu 
zjistil, že Okresní soud v Šumperku po vrácení věci k novému projednání a 
rozhodnutí konal ve věci dne 8. 12. 2005 hlavní líčení. V jeho průběhu 
neprovedl žádný důkaz, k žádosti zmocněnce poškozeného o doplnění dokazování 
čtením listinných důkazů zaslaných soudu pouze konstatoval, že žádné listiny se 
ve spise nenachází, ačkoli podle podacího razítka byly soudu doručeny dne 7. 
12. 2005 (č.l. 321 – 330) a rozhodl, že další důkazy prováděny nebudou. 
Následně byl vyhlášen zprošťující rozsudek popsaný v úvodu tohoto rozhodnutí. V 
jeho odůvodnění okresní soud uvedl, že je nepochybné, že skutková podstata 
trestného činu porušování povinnosti při správě cizího majetku podle § 255 
odst. 1, 2 písm. b) tr. zák. nebyla jednáním obviněného naplněna. Pokud jde o 
„doporučení“, aby bylo zkoumáno, zda se obviněný nedopustil trestného činu 
zpronevěry podle § 248 odst. 1, 3 písm. c) tr. zák., brání tomu zákaz 
reformationis in peius (změny k horšímu). Za této situace tedy okresní soud již 
celou záležitost z tohoto pohledu nezkoumal, omezil se pouze na konstatování, 
že pokud by obviněný naplnil skutkovou podstatu citovaného trestného činu 
zpronevěry, nebylo by možno o jeho vině rozhodnout v důsledku zákazu změny k 
horšímu. Tímto postupem však Okresní soud v Šumperku porušil již citovaná 
zákonná ustanovení.

Podle § 265s odst. 1 tr. ř. orgán činný v trestním řízení, jemuž věc byla 
přikázána k novému projednání a rozhodnutí dovolacím soudem, je vázán právním 
názorem, který vyslovil ve svém rozhodnutí Nejvyšší soud, a je povinen provést 
úkony a doplnění, jejichž provedení Nejvyšší soud nařídil. 

Jak již bylo uvedeno, dovolací soud v dané věci zrušujícím usnesením zavázal 
soud prvního stupně k doplnění dokazování a upozornil na možnost změny rozsahu 
posuzovaného jednání při zachování totožnosti skutku. Uvedl, že v dalším řízení 
bude nutno skutkově objasnit část počínání obviněného, kterým došlo k 
odstranění finančních prostředků odpovídajících kupní ceně pozemku z účtu 
společnosti. K tomuto objasnění tedy měl okresní soud provést důkazy, ze 
kterých by bylo možné dovodit, ve prospěch kterých subjektů, v jaké výši a v 
jaké době došlo k převodu konkrétních prostředků z účtu u banky. Protože 
Nejvyšší soud v rozhodnutí neuložil použití konkrétních důkazních prostředků, 
zůstala jejich volba na soudu prvního stupně. Je zřejmé, že v úvahu přicházelo 
provedení zejména listinných důkazů v podobě výpisů z bankovního účtu a 
svědeckých výpovědí osob – majitelů účtů, v jejichž prospěch byly prostředky 
převedeny. 

V novém řízení po vydání zrušujícího usnesení dovolacím soudem a vrácení věci k 
novému projednání a rozhodnutí tedy bylo povinností Okresního soudu v Šumperku 
v nařízeném hlavním líčení doplnit dokazování naznačeným směrem a skutkově 
objasnit část počínání obviněného, kterým došlo k odstranění finančních 
prostředků odpovídajících kupní ceně pozemku z účtu společnosti. Okresní soud 
však v nově nařízeném hlavním líčení nepostupoval v souladu s § 265s odst. 1 
tr. ř., neprovedl jediný důkaz a rozhodl o zproštění obviněného obžaloby. 
Neřídil se právním názorem a pokyny vyjádřenými v rozhodnutí Nejvyššího soudu a 
citované ustanovení zcela evidentně porušil. 

Zásada zákazu změny k horšímu (reformationis in peius) platná v trestním řízení 
je pro odvolací řízení obsažena v ustanovení § 259 odst. 4 tr. ř. a pro řízení 
o mimořádných opravných prostředcích v § 265s odst. 2 tr. ř. (řízení o 
dovolání), § 273 tr. ř. (řízení o stížnosti pro porušení zákona) a v § 289 
ohledně trestu v řízení po povolení obnovy řízení. Pokud jde o řízení po 
přikázání věci dovolacím soudem k novému projednání a rozhodnutí, nemůže v něm 
dojít ke změně rozhodnutí v neprospěch obviněného za situace, kdy napadené 
rozhodnutí bylo Nejvyšším soudem zrušeno jen v důsledku dovolání podaného ve 
prospěch obviněného (§ 265s odst. 2 tr. ř.).

Zrušení rozhodnutí v řízení o mimořádném opravném prostředku vedeném z podnětu 
obviněného nemůže vyústit v konečné rozhodnutí v jeho neprospěch. Okolnost, že 
v daném případě přicházela v úvahu aplikace zásady zákazu změny k horšímu, však 
neopravňovala okresní soud k posouzení, zda úkony, jejichž provedení mu bylo 
uloženo Nejvyšším soudem, bude provádět či nikoliv. Především nelze bez dalšího 
vyloučit, že při použití právní kvalifikace podle § 248 tr. zák. by nemuselo 
dojít k porušení uvedené zásady, např. kdyby s ohledem na doplnění dokazování 
bylo prokázáno způsobení škody ve výši odpovídající kvalifikaci podle § 248 
odst. 2 tr. zák., která je s ohledem na rozpětí trestní sazby mírnější než 
sazba u § 255 odst. 2 tr. zák., v rámci které mu byl předcházejícím rozsudkem 
ukládán trest odnětí svobody. Soud prvního stupně však rozhodoval rozsudkem, 
aniž měl dostatek podkladů pro vyslovení zprošťujícího výroku podle § 226 písm. 
b) tr. ř., přičemž rozhodnutí o vině obviněného by nebránilo právní posouzení 
skutku jako trestného činu zpronevěry podle § 248 odst. 1, 3 písm. c) tr. zák. 
či dokonce § 248 odst. 1, 4 tr. zák., jak je vyloženo níže.

Posouzení, zda při rozhodování soudu nedochází k porušení zákazu reformationis 
in peius zpravidla nebývá jednoduchou záležitostí. Pro řešení otázky, zda by 
došlo jinou právní kvalifikací skutku k porušení tohoto zákazu, je nezbytné 
jednoznačně vyřešit jaký trestný čin (včetně příslušných okolností 
podmiňujících použití vyšší trestní sazby) by při správném právním posouzení 
shora popsané jednání obviněného naplnilo, neboť jen tak lze odpovědně 
posoudit, zda se zákaz reformationis in peius v konkrétním posuzovaném případě 
uplatní. Zákaz reformationis in peius se nevztahuje na samotné řízení, ale na 
jeho výsledek, tedy na konečné rozhodnutí. Postavení obviněného je třeba 
hodnotit v celém rozsahu rozsudku a jeho následků. Uvedený zákaz se nevztahuje 
na možnost zvažovat jinou přísnější právní kvalifikaci jednání obviněného 
zejména za situace, kdy jsou zde pochybnosti o naplnění znaků trestného činu, 
pro který byl obviněný odsouzen. Vztahuje se pouze na rozhodnutí soudu o vině 
obviněného přísnějším trestným činem. Z toho vyplývá, že soud je naopak povinen 
takovou úvahu provést a teprve, pokud dospěje k jednoznačnému závěru, že 
jednání obviněného popsané ve výroku o vině napadeného rozsudku naplňuje při 
zachování totožnosti skutku znaky jiného přísnějšího trestného činu, může s 
odkazem na ustanovení § 265s odst. 2 tr. ř. rozhodnout o vině mírnějším 
trestným činem, kterým byl obviněný předchozím rozhodnutím uznán vinným. (V 
řízení o odvolání pak s odkazem na § 259 odst. 4 tr. ř.) V odůvodnění 
rozhodnutí je potom nezbytné provést rozbor výhodnosti jednotlivých v úvahu 
přicházejících právních kvalifikací pro obviněného a zdůvodnit tak výrok o vině 
tím z trestných činů, který bude znamenat nejmírnější výsledek řízení. Pokud 
dané jednání vykazuje znaky jiného (přísnějšího) trestného činu, je s ohledem 
na přezkoumatelnost a zákonnost rozhodnutí nezbytné uvést, že výrok o vině byl 
vydán právě s ohledem na zákaz reformationis in peius. Jestliže soud nemá 
dostatek podkladů pro takovou úvahu v provedeném dokazování a ve skutkovém 
stavu věci, musí dokazování sám doplnit. Pečlivé posouzení a náležité 
odůvodnění každého takového rozhodnutí je zde zvlášť důležitým požadavkem. 

Jiný než právě popsaný postup soudu je v rozporu nejen s ustanovením § 2 odst. 
5, 6 tr. ř. a § 220 tr. ř., ale i porušením práva obviněného na obhajobu ve 
smyslu § 2 odst. 13 tr. řádu. Při uvažované změně právní kvalifikace, byť se 
tato případně s ohledem na zákaz reformationis in peius ve smyslu § 265s odst. 
2 tr. ř. bezprostředně neprojeví v použité právní kvalifikaci ve výroku 
odsuzujícího rozsudku, je třeba umožnit obhajobě výkon práva vyjádřit se k 
takto změněné právní kvalifikaci, včetně jejího práva navrhovat z tohoto důvodu 
nové důkazy, které by i mohly nakonec zpochybnit možnost aplikovat tuto novou 
právní kvalifikaci na daný skutek, a to včetně ověření subjektivní stránky 
jednání tak, aby bylo možné spolehlivě posoudit, že nebyla porušena ústavní 
zásada nullum crimen sine lege (čl. 39 Listiny základních práv a svobod; srov. 
i nálezy Ústavního soudu pod sp. zn. I. ÚS 639/03, IV. ÚS 182/04, I. ÚS 125/04 
atd.). Taková v úvahu přicházející právní kvalifikace je totiž v případě, v 
němž se uplatní zákaz reformationis in peius, rozhodujícím podkladem pro 
odsuzující rozsudek s mírnější právní kvalifikací jednání obviněného, jako by 
tomu bylo v posuzovaném případě, pokud by soud v dalším řízení dospěl k závěru, 
že jednání obviněného mělo být správně posouzeno jako trestný čin zpronevěry 
podle přísnější trestní sazby, tedy odstavce 3 event. 4 § 248 tr. zák. 

S ohledem na shora uvedené je evidentní, že Okresní soud v Šumperku měl po 
doplnění dokazování a skutkového stavu věci v souladu s pokynem dovolacího 
soudu posoudit, kterou skutkovou podstatu trestného činu obviněný svým 
počínáním naplnil a teprve poté jej měl uznat vinným tím trestným činem, který 
ve svém důsledku pro obviněného neznamenal změnu k horšímu. Pokud by okresní 
soud po plném umožnění práv obhajoby dospěl k závěru, že obviněný naplnil znaky 
trestného činu zpronevěry (podle příslušné kvalifikované skutkové podstaty) a 
tato kvalifikace by znamenala porušení zásady zákazu reformationis in peius, 
bylo jeho povinností uznat obviněného vinným trestným činem mírnějším, kterým 
byl uznán vinným v předchozím řízení, tedy trestným činem porušování povinnosti 
při správě cizího majetku podle § 255 odst. 1, 2 písm. b) tr. zák. V odůvodnění 
rozhodnutí potom měl soud uvést, že právní kvalifikace činu podle trestního 
zákona odpovídá trestnému činu jinému (zpronevěry), ale rozhodnuto o vině bylo 
s ohledem na existenci uvedené zásady trestního procesu. Je zřejmé, že 
povinností okresního soudu za dané situace bylo rozhodnout o vině a trestu 
obviněného, ať již podle § 255 odst. 1, 2 písm. b) tr. zák. (s aplikací zásady 
zákazu změny k horšímu) či podle příslušného odstavce § 248 tr. zák. (v 
případě, že doplněný skutkový stav věci vypovídal o jeho spáchání a takové 
rozhodnutí je v důsledcích pro obviněného výhodnější). Žádné zákonné ustanovení 
jej však neopravňovalo k vydání zprošťujícího výroku s odkazem na možné užití 
zásady zákazu reformationis in peius. Okresní soud svým rozhodnutím 
nerespektoval účel této zásady a porušil zákon i v ustanovení § 226 písm. b) 
tr. ř.

Nejvyšší soud na podkladě stížnosti pro porušení zákona vyslovil podle § 268 
odst. 2 tr. ř., že rozsudkem Okresního soudu v Šumperku ze dne 8. 12. 2005 sp. 
zn. 3 T 139/2005, byl porušen zákon v ustanoveních § 226 písm. b) tr. ř. a v 
řízení, jež mu předcházelo, v ustanovení § 265s odst. 1 tr. ř. a § 2 odst. 5 
tr. ř. ve prospěch obviněného M. K. Nejvyšší soud se ve svém rozhodování musel 
omezit toliko na tento tzv. akademický výrok, neboť v řízení o stížnosti pro 
porušení zákona lze podle § 269 odst. 2 tr. ř. zrušit pouze ta nezákonná 
rozhodnutí, jimiž byl porušen zákon v neprospěch obviněného. Zrušení napadeného 
rozhodnutí tedy nepřicházelo v úvahu a výrok učiněný Nejvyšším soudem tak nemá 
vliv na právní moc napadeného rozhodnutí. 

P o u č e n í :  Proti tomuto rozhodnutí není opravný prostředek  přípustný.

V Brně dne 12. července 2006

Předsedkyně senátu:

JUDr. Blanka Roušalová
