Soud: Nejvyšší soud

Spisová značka: 4 Tz 44/2005

Datum rozhodnutí: 04.05.2005

Typ rozhodnutí: Rozsudek




4 Tz 44/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 4. 
května 2005 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti v neprospěch obviněného V. H., proti usnesení Okresního 
soudu v Rokycanech ze dne 4. 10. 2004, čj. 1 T 28/2003-359, a rozhodl podle § 
268 odst. 2 tr. ř., takto:

Usnesením Okresního soudu v Rokycanech ze dne 4. 10. 2004, č. j. 1 T 
28/2003-359, byl porušen zákon v ustanovení § 308 odst. 1 tr. ř. a v  řízení, 
které mu předcházelo v ustanoveních § 2 odst. 5, odst. 6 tr. ř., ve prospěch 
obviněného V. H.

O d ů v o d n ě n í :

Usnesením Okresního soudu v Rokycanech ze dne 12. 8. 2003, čj. 1 T 28/2003-352, 
bylo podle § 307 odst. 1 tr. ř. podmíněně zastaveno trestní stíhání obviněného 
V. H. pro skutek, v němž byl spatřován trestný čin předlužení podle § 256c 
odst. 2 tr. zák., a který spočíval v tom, že jako jednatel společnosti H. M., 
spol. s r. o., uzavřel v R. dne 22. 3. 2001 kupní smlouvu na dodávku surového 
železa v objemu 130 tun se společností T. CZ, s. r. o., zastoupenou jednatelem 
společnosti M. Ch. a tímto na firmu H. M., spol. s r. o., převzal další 
závazek, a to i přesto, že věděl od dubna 2000, nejpozději od 31. 12. 2000, že 
splatné závazky společnosti jsou vyšší než je majetek společnosti, kdy poslední 
dodávku železa převzala H. M., spol. 

s r. o., dne 11. 5. 2001 a nebyla schopna dostát svým splatným závazkům, dne 
14. 5. 2001 podal jako jednatel společnosti H. M., spol. s r. o., na tuto 
společnost návrh na konkurs. Obviněnému V. H. byla podle § 307 odst. 2 tr. ř. 
stanovena zkušební doba na jeden rok. Na tomto usnesení je vyznačena právní moc 
dnem 12. 8. 2003.

Usnesením Okresního soudu v Rokycanech ze dne 4. 10. 2004, čj. 1 T 28/2003-359, 
bylo rozhodnuto tak, že obviněný V. H. se podle ustanovení § 308 odst. 1 tr. ř. 
osvědčil ve zkušební době podmíněného zastavení trestního stíhání, stanovené na 
dobu jednoho roku usnesením citovaným v předchozím odstavci. Na tomto usnesení 
je vyznačena právní moc dnem 16. 10. 2004.

Proti usnesení Okresního soudu v Rokycanech ze dne 4. 10. 2004, čj. 1 T 
28/2003-359, podal ministr spravedlnosti podle § 266 odst. 1 tr. ř. stížnost 
pro porušení zákona v neprospěch obviněného V. H. s tím, že zákon byl porušen v 
ustanoveních § 308 

odst. 1, § 34 odst. 1 tr. ř. (jak je patrno z dalšího byl zjevně míněn § 134 
odst. 1 písm. e/ tr. ř.) a v ustanovení § 308 odst. 4 tr. ř. V odůvodnění 
stížnosti pro porušení zákona je konstatováno, že na písemném vyhotovení 
usnesení Okresního soudu v Rokycanech ze dne 12. 8. 2003, sp. zn. 1 T 28/2003, 
je vyznačena právní moc dne 12. 8. 2003, a to přesto, že usnesení nebylo 
doručeno v té době poškozenému, a to společnosti T. CZ, s. r. o. Z dokladu o 
doručení založeném na č. l. 360 trestního spisu je patrno, že poškozená 
společnost obdržela citované usnesení až dne 21. 1. 2005. Právní moc by tedy 
měla být správně vyznačena dne 25. 1. 2005. Tím, že Okresní soud v Rokycanech 
nedoručil citované usnesení poškozenému, porušil ustanovení § 137 odst. 1 a § 
307 odst. 5 tr. ř. Okresní soud v Rokycanech přesto, že usnesení o podmíněném 
zastavení trestního stíhání ze dne 12. 8. 2003, sp. zn. 1 T 28/2003, nebylo v 
právní moci, neboť nebylo doručeno poškozenému, rozhodl usnesením ze dne 4. 10. 
2004, čj. 1 T 28/2003-359, ve věci obviněného V. H. tak, že tento se podle § 
308 odst. 1 tr. ř. osvědčil ve zkušební době a toto rozhodnutí doručil dne 12. 
10. 2004 obviněnému V. H. a dne 6. 10. 2004 Okresnímu státnímu zastupitelství v 
Rokycanech. Poškozené společnosti T. CZ, s. r. o., toto usnesení doručil až na 
základě její žádosti dne 3. 2. 2005. Usnesení tedy nabylo právní moci až po 
marném uplynutí lhůty k podání stížnosti, kterou však poškozený,  zřejmě v 
důsledku nesprávného poučení, nepodal, až dne 8. 2. 2005. Okresní soud v 
Rokycanech porušil ustanovení § 308 odst. 1 tr. ř., neboť rozhodoval v době, 
kdy nenabylo právní moci usnesení o podmíněném zastavení trestního stíhání a 
nezapočal běh zkušební doby. Stejně jako v případě předchozího usnesení o 
podmíněném zastavení trestního stíhání i v případě usnesení o osvědčení se soud 
v poučení o opravném prostředku porušil ustanovení podle § 134 odst. 1 písm. e) 
tr. ř., neboť poškozeného řádně nepoučil o právu stížnosti, jak vyplývá z 
ustanovení § 308 odst. 4 tr. ř. Navrhl proto, aby Nejvyšší soud podle § 268 
odst. 2 tr. ř. vyslovil, že napadeným usnesením byl porušen zákon ve prospěch 
obviněného V. H. ve vytýkaném smyslu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat  všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Podle § 308 odst. 1 tr. ř. jestliže obviněný v průběhu zkušební doby vedl řádný 
život, splnil povinnost nahradit způsobenou škodu a vyhověl i dalším uloženým 
omezením, rozhodne orgán, jenž trestní stíhání v prvním stupni podmíněně 
zastavil, že se osvědčil. Jinak rozhodne, a to případně i během zkušební doby, 
že se v trestním stíhání pokračuje.

Předně Nejvyšší soud konstatuje, že stížnost pro porušení zákona byla podána 
proti usnesení Okresního soudu v Rokycanech ze dne  4. 10. 2004, čj. 1 T 
28/2003-359, které nabylo, byť v jiný den než je na něm vyznačeno, právní moci, 
když poškozený ani poté, co mu bylo usnesení dodatečně doručeno, stížnost proti 
němu nepodal a proto je přezkoumal toliko v rozsahu a z důvodů výše uvedených, 
včetně řízení, které vydání tohoto usnesení přímo předcházelo, nikoli tedy též 
vlastní trestní řízení, které skončilo usnesením ze dne 12. 8. 2003, čj. 1 T 
28/2003-352, o podmíněném zastavení trestního stíhání

Výše uvedenými  ustanoveními trestního řádu se Okresní soud v Rokycanech při 
vydání napadeného usnesení neřídil. Přestože dne 11. 8. 2004 obdržel od 
poškozené společnosti T. CZ, s. r. o., sdělení, že obviněný vzniklou škodu 
neuhradil a ačkoli předpokladem jak podmíněného zastavení trestního stíhání 
podle § 307 odst. 1 tr. zák., tak i následného rozhodnutí o tom, že se osvědčil 
podle § 308 odst. 1 tr. zák., je náhrada škody nebo alespoň dohoda s poškozeným 
o způsobu její náhrady (případně jiné opatření vedoucí k témuž cíli), soud si 
neověřil, zda se do dne jeho rozhodnutí v tomto směru něco změnilo a bez 
dalšího rozhodl, že se obviněný ve zkušební době osvědčil. Tím nepochybně 
porušil zákon ve prospěch obviněného jak v ustanoveních § 2 odst. 5, odst. 6 
tr. ř., tak v ustanovení § 308 odst. 1 tr. ř.   

Nad rámec tohoto konstatování lze stížnosti pro porušení zákona přisvědčit, že 
v projednávaném případě se okresní soud dopustil celé řady dalších pochybení.  
Předně z obsahu trestního spisu nebylo možno zjistit, zda obviněný škodu 
nahradil, případně zda, kdy a jakou dohodu o náhradě škody s poškozeným uzavřel 
jako podmínku pro postup podle § 307 odst. 1 tr. zák. Bez splnění těchto 
podmínek je podmíněné zastavení trestního stíhání nemyslitelné. Ani toto 
usnesení v rozporu s ustanovením § 307 odst. 5 tr. ř. nebylo s patřičným 
poučením doručeno poškozenému (stalo se tak až se značným zpožděním, kdy již 
soud na usnesení vyznačil jeho právní moc dnem 12. 8. 2003).

Stejná pochybení lze okresnímu soudu vytknout v souvislosti s doručováním 
napadeného usnesení. To také nebylo v rozporu s ustanovením § 308 odst. 1, 
odst. 3 tr. ř. s náležitým poučením (o právu i poškozeného podat proti němu 
stížnost) poškozenému bezprostředně po jeho vydání doručeno a stalo se tak až 
na základě jeho žádosti dne 3. 2. 2005, opět s již vyznačenou právní mocí.

Vzhledem k výše uvedenému Nejvyšší soud vyslovil, v rozsahu podané stížnosti 
pro porušení zákona, že pokud Okresní soud v Rokycanech napadeným usnesením 
rozhodl, že obviněný V. H. se osvědčil, porušil v jeho prospěch zákon v 
ustanoveních uvedených ve výrokové části tohoto rozsudku. Poněvadž byl zákon 
porušen ve prospěch obviněného, nepřicházel v úvahu postup podle § 269 odst. 2 
a následujících tr. ř., zejména tedy zrušení napadeného rozhodnutí a nové 
rozhodnutí ve věci, a bylo nutno se spokojit pouze s tzv. akademickým výrokem o 
porušení zákona.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.). 

V Brně dne 4. května 2005

Předseda senátu:

JUDr. Juraj   M a l i k  

	

	
