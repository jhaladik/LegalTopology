Soud: Nejvyšší soud

Spisová značka: 3 Tz 29/2024

Datum rozhodnutí: 30.05.2024

Typ rozhodnutí: ROZSUDEK


Heslo: Rozsudek, Souhrnný trest, Trestní příkaz

Dotčené předpisy: § 314e odst. 7 písm. c) tr. ř.

Kategorie rozhodnutí: D




3 Tz 29/2024-163 




ČESKÁ REPUBLIKA
ROZSUDEK
JMÉNEM REPUBLIKY

	Nejvyšší soud projednal v neveřejném zasedání konaném dne 30. 5. 2024 v 
senátě složeném z předsedy JUDr. Aleše Koláře a soudců JUDr. Petra Šabaty a 
JUDr. Ondřeje Círka stížnost pro porušení zákona, kterou podal ministr 
spravedlnosti České republiky ve prospěch obviněného Z. Š., proti pravomocnému 
trestnímu příkazu Okresního soudu v Opavě ze dne 14. 9. 2022, č. j. 27 T 
85/2022-138, a podle § 268 odst. 2 tr. ř., § 269 odst. 2 tr. ř. a § 270 odst. 1 
tr. ř. rozhodl  takto:

I.	Pravomocným trestním příkazem Okresního soudu v Opavě ze dne 14. 9. 
2022, č. j. 27 T 85/2022-138, byl v neprospěch obviněného Z. Š. porušen zákon v 
ustanovení § 314e odst. 7 písm. c) tr. ř.
II.	Trestní příkaz Okresního soudu v Opavě ze dne 14. 9. 2022, č. j. 27 
T 85/2022-138, se zrušuje. Zrušují se též všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.
III.	Okresnímu soudu v Opavě se přikazuje, aby věc v potřebném rozsahu 
znovu projednal a rozhodl.


Odůvodnění:


I.
Dosavadní průběh řízení
1.	Trestním příkazem Okresního soudu v Opavě ze dne 14. 9. 2022, č. j. 
27 T 85/2022-138, byl obviněný Z. Š. uznán vinným přečinem ohrožování výchovy 
dítěte podle § 201 odst. 1 písm. d), odst. 3 písm. b) tr. zákoníku, jehož se 
dopustil společně s obviněnou M. K. Uvedeného přečinu se dopustil jednáním 
uvedeným ve výroku tohoto trestního příkazu.
2.	Za toto jednání a za sbíhající se přečin krádeže podle § 205 odst. 1 
písm. b) tr. zákoníku a přečin porušování domovní svobody podle § 178 odst. 1, 
odst. 2 tr. zákoníku, kterými byl uznán vinným rozsudkem Okresního soudu v 
Opavě ze dne 6. 4. 2022, sp. zn. 19 T 90/2021, který nabyl právní moci dne 4. 
6. 2022, byl obviněnému Š. podle § 201 odst. 3, § 43 odst. 2 tr. zákoníku s 
přihlédnutím k § 314e odst. 2 tr. ř. uložen souhrnný trest odnětí svobody v 
trvání dvanácti měsíců s podmíněným odkladem jeho výkonu na zkušební dobu v 
trvání tří roků. Trestním příkazem byl dále zrušen výrok o trestu z rozsudku 
Okresního soudu v Opavě ze dne 6. 4. 2022, č. j. 19 T 90/2021-264, jakož i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu. Trestní příkaz nabyl právní moci 
dne 11. 10. 2022.
II.
Stížnost pro porušení zákona a vyjádření k ní
3.	Podle § 266 odst. 1 tr. ř. podal ministr spravedlnosti k Nejvyššímu 
soudu ve prospěch obviněného proti napadenému trestnímu příkazu stížnost pro 
porušení zákona.
4.	Ministr uvedl, že trestním příkazem bylo rozhodováno o trestném činu, 
za který zákon stanoví trest odnětí svobody, jehož horní hranice nepřevyšuje 
pět let, a byl zároveň ukládán trest odnětí svobod do jednoho roku s podmíněným 
odkladem jeho výkonu. V tomto ohledu byly podmínky pro vydání trestního příkazu 
splněny. 
5.	Obviněnému však byl ukládán souhrnný trest i za přečin krádeže podle 
§ 205 odst. 1 písm. b) tr. zákoníku a přečin porušování domovní svobody podle § 
178 odst. 1, odst. 2 tr. zákoníku, jimiž byl obviněný uznán vinným rozsudkem 
Okresního soudu v Opavě ze dne 6. 4. 2022, č. j. 19 T 90/2021-264. Samosoudkyně 
tak postupovala v rozporu s § 314e odst. 7 písm. c) tr. ř., dle kterého trestní 
příkaz nelze vydat, jestliže má být uložen souhrnný trest nebo společný trest a 
předchozí trest byl uložen rozsudkem.
6.	Nikdo z oprávněných osob nepodal proti trestnímu příkazu odpor. 
Napadeným trestním příkazem tak byl obviněný nezákonně odsouzen, neboť mu byl v 
rozporu s § 314e odst. 7 písm. c) tr. ř. uložen trestním příkazem souhrnný 
trest odnětí svobody za situace, kdy předchozí podmíněný trest odnětí svobody 
mu byl uložen rozsudkem. Toto porušení zákona směřuje v neprospěch obviněného, 
neboť věc nebyla projednána v hlavním líčení a tím bylo zkráceno právo 
obviněného na obhajobu.
7.	Ministr souhlasí s rozhodnutím o stížnosti pro porušení zákona v 
neveřejném zasedání. 
8.	Stížnost pro porušení zákona byla podle § 274 odst. 5 tr. ř. zaslána 
k případnému vyjádření obviněnému a Nejvyššímu státnímu zastupitelství.
9.	Obviněný se ke stížnosti pro porušení zákona nevyjádřil. Státní 
zástupce Nejvyššího státního zastupitelství se se stížností pro porušení zákona 
ztotožnil a vyjádřil souhlas s rozhodnutím v neveřejném zasedání.
III.
Relevantní právní úprava
10.	Podle § 314e odst. 7 písm. c) tr. ř. trestní příkaz nelze vydat mj. 
tehdy, jestliže má být uložen souhrnný trest nebo společný trest a předchozí 
trest byl uložen rozsudkem.
IV.
Důvodnost stížnosti pro porušení zákona
11.	Nejvyšší soud na podkladě mimořádného opravného prostředku ministra 
spravedlnosti podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a dospěl k závěru, že zákon byl porušen v ustanovení § 314e 
odst. 7 písm. c) tr. ř.
12.	Nejvyšší soud ověřil, že skutečnosti, na které poukázal ministr, 
odpovídají obsahu trestního spisu. Napadeným trestním příkazem byl obviněnému 
skutečně uložen souhrnný trest i za trestnou činnost, za niž byl odsouzen 
rozsudkem Okresního soudu v Opavě ze dne 6. 4. 2022, sp. zn. 19 T 90/2021. 
Pokud Okresní soud v Opavě uložil obviněnému trestním příkazem souhrnný trest i 
za trestnou činnost, pro kterou byl obviněný dříve odsouzen rozsudkem, 
postupoval v rozporu s ustanovením § 314e odst. 7 písm. c) tr. ř. 
13.	Jakkoliv tedy byl obviněnému správně uložen souhrnný trest, postup 
soudu (při ukládání trestu) v rozporu s ustanovením § 314e odst. 7 písm. c) tr. 
ř. je postupem v neprospěch obviněného, neboť jeho trestní věc nebyla 
projednána v hlavním líčení, čímž bylo zkráceno jeho právo na obhajobu.
V.
Způsob rozhodnutí
14.	Nejvyšší soud proto podle § 268 odst. 2 tr. ř. vyslovil, že 
napadeným trestním příkazem byl v neprospěch obviněného porušen zákon v 
ustanovení § 314e odst. 7 písm. c) tr. ř.
15.	Podle § 269 odst. 2 tr. ř. Nejvyšší soud napadený trestní příkaz 
zrušil. Zrušil též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.
16.	Nejvyšší soud následně podle § 270 odst. 1 tr. ř. přikázal Okresnímu 
soudu v Opavě, aby věc znovu projednal a rozhodl.
17.	Za podmínek § 274 odst. 3 písm. a) tr. ř. učinil Nejvyšší soud toho 
rozhodnutí v neveřejném zasedání.

Poučení:	Proti tomuto rozhodnutí není opravný prostředek přípustný.


V Brně dne 30. 5. 2024


	JUDr. Aleš Kolář 
	předseda senátu


