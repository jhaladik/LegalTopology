Soud: Nejvyšší soud

Spisová značka: 4 Tz 127/2006

Datum rozhodnutí: 24.10.2006

Typ rozhodnutí: Rozsudek




4 Tz 127/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 24. října 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce   a JUDr. Petra Šabaty stížnost pro porušení zákona, kterou podal 
ministr spravedlnosti České republiky ve prospěch obviněného P.  V., proti 
usnesení Městského soudu v Praze ze dne 28. 3. 2006, sp. zn. 6 To 111/2006, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným usnesením Městského soudu v Praze ze dne 28. 3. 2006, sp. zn. 6 To 
111/2006, a v řízení, které mu předcházelo,  b y l  p o r u š e n  z á k o n  v 
ustanovení  § 148 odst. 1 písm. b) tr. ř. v neprospěch obviněného P. V.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Praze s e  p ř i k a z u j e , aby věc v potřebném rozsahu 
znovu projednal a rozhodl. 

O d ů v o d n ě n í :

Usnesením Obvodního soudu pro Prahu 4 ze dne 27. 1. 2006, sp. zn. 1 PP 
215/2005, byla podle § 61 tr. zák. zamítnuta žádost obviněného P. V. o 
podmíněné propuštění z výkonu trestu odnětí svobody z rozsudku Městského soudu 
v Praze ze dne 10. 2. 2004, sp. zn. 45 T 10/2001, v trvání čtyř let. 

Městský soud v Praze projednal v neveřejném zasedání dne 28. 3. 2006 stížnost, 
kterou podal obviněný P. V. proti usnesení Městského soudu v Praze ze dne 27. 
1. 2006, sp. zn. 1 PP 215/2005, a podle § 148 odst. 1 písm. b) tr. ř. ji zamítl 
jako opožděně podanou. 

Proti  usnesení Městského soudu v Praze ze dne 28. 3. 2006, sp. zn. 6 To 
111/2006, podal ministr spravedlnosti České republiky podle § 266 odst. 1 tr. 
ř. stížnost pro porušení zákona ve prospěch obviněného P. V. Podle jeho názoru 
byl napadeným usnesením v neprospěch  obviněného porušen zákon v ustanovení § 
148 odst. 1 písm. b) tr. ř. 

V písemném odůvodnění svého mimořádného opravného prostředku ministr 
spravedlnosti upozornil na skutečnost, že obviněný podal stížnost proti 
usnesení Obvodního soudu pro Prahu 4 ze dne 27. 1. 2006, sp. zn. 1 PP 215/2005, 
včas, a to faxovým podáním stížnosti ze dne 30. 1. 2006, které předcházelo 
písemnému podání. Dále uvedl, že potvrzení    o odeslání faxového podání z 
advokátní kanceláře na Obvodní soud pro Prahu 4 ze dne  30. 1. 2006, bylo do 
spisu založeno obhájcem obviněného, neboť na obvodním soudě nebylo dohledáno. 
Městský soud v době svého rozhodování neměl údaj o dřívějším odeslání stížnosti 
k dispozici, neboť uvedené faxové podání nebylo obvodním soudem se spisem 
předloženo. Uvedenou skutečnost nelze podle názoru stěžovatele přičítat k tíži 
obviněného a je nutno vycházet z předpokladu, že podání bylo učiněno včas.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Městského soudu v Praze ze dne 28. 3. 2006, sp. zn. 6 To 111/2006, byl porušen 
zákon v neprospěch obviněného P. V. v namítaném rozsahu, aby podle § 269 odst. 
2 tr. ř. napadené usnesení zrušil, včetně všech dalších rozhodnutí na zrušené 
usnesení obsahově navazujících, pokud vzhledem ke změně, k níž došlo zrušením, 
pozbyla podkladu, a dále aby postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle 
ustanovení § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a dospěl k závěru, že zákon byl porušen.

Podle ustanovení § 148 odst. 1 písm. b) tr. ř. nadřízený orgán zamítne stížnost 
byla-li podána opožděně, osobou neoprávněnou, osobou, která se jí výslovně 
vzdala nebo která znovu podala stížnost, kterou již před tím výslovně vzala 
zpět.

Nejvyšší soud konstatuje, že Městský soud v Praze se citovaným zákonným 
usnesením důsledně neřídil.

	

Z obsahu trestního spisu Obvodního soudu pro Prahu 4, sp. zn. 1 PP 215/2005, 
vyplývá, že obviněný P. V. byl dne 27. 1. 2006 přítomen veřejnému zasedání, ve 
kterém po závěrečné poradě soudu vyhlásil předseda senátu usnesení, sp. zn. 1 
PP 215/2005, jímž byla podle § 61 odst. 1 tr. zák. zamítnuta žádost obviněného 
o podmíněné propuštění z výkonu trestu odnětí svobody . Obviněný byl řádně 
poučen o běhu lhůt k podání stížnosti,  a to jak při vyhlašování usnesení, tak 
v jeho písemném odůvodnění.

Podle ustanovení § 143 odst. 1 tr. ř. se stížnost podává u orgánu, proti jehož 
usnesení stížnost směřuje, a to do tří dnů od oznámení usnesení. Obviněnému 
bylo usnesení oznámeno  jeho vyhlášením ve veřejném zasedání dne 27. 1. 2006, 
jemuž byl osobně přítomen, přičemž třídenní lhůta k podání stížnosti obviněnému 
začala plynout dnem následujícím, tedy 28. 1. 2006. Posledním dnem lhůty bylo  
pondělí dne 30. 1. 2006. 

V trestním spisu je vedle písemného podání stížnosti založena také kopie faxem 
učiněného podání, kterou zaslal Obvodnímu soudu pro Prahu 4 JUDr. PhDr. O. Ch., 
obhájce obviněného P. V. Z této faxové zprávy je zřejmé, že stížnost proti 
usnesení Obvodního soudu pro Prahu 4 ze dne 27. 1. 2006, sp. zn. 1 PP 215/2005, 
byla Obvodnímu soudu pro Prahu 4 prostřednictvím faxu z advokátní kanceláře 
JUDr. PhDr. O. Ch.  a spol. zaslána již dne 30. 1. 2006 v 16.39 hod.

Zákonná forma podání ve smyslu § 59 odst. 1, věty druhé, tr. ř. je dodržena i v 
případě, je-li podání učiněno faxem (telefaxem). Při takové formě podání je 
lhůta k uplatnění opravného prostředku ve smyslu § 60 odst. 1, 3 tr. ř. 
zachována i tehdy, dojde-li podání příslušnému soudu v poslední den zákonné 
lhůty po skončení řádné pracovní doby, protože lhůta končí až ve 24.00 hodin 
tohoto dne. (srov. R 10/2004 Sbírky soudních rozhodnutí a stanovisek).

Jak dále bylo zjištěno z úředního záznamu, který je založen ve spise, na faxové 
číslo Obvodního soudu pro Prahu 4 byla třístránková stížnost dne 30. 1. 2006 
skutečně zaslána, tato faxem podaná stížnost však nebyla předložena Městskému 
soudu v Praze, který pak rozhodoval pouze na základě písemně učiněného podání 
stížnosti proti usnesení Obvodního soudu pro Prahu 4 ze dne  27. 1. 2006, sp. 
zn. 1 PP 215/2005, které bylo podáno na poštu k doručení Obvodnímu soudu pro 
Prahu 4 dne 31. 1. 2006.

Z výše uvedeného vyplývá, že obviněný jako osoba oprávněná, podal 
prostřednictvím svého obhájce stížnost proti usnesení Obvodního soudu pro Prahu 
4 ze dne  27. 1. 2006, sp. zn. 1 PP 215/2005, ve lhůtě stanovené trestním řádem 
a v místě k tomu určeném. Městský soud v Praze svým usnesením ze dne 28. 3. 
2006, sp. zn. 6 To 111/2006, podanou stížnost podle § 148 odst. 1 písm. b) tr. 
ř. zamítl jako opožděně podanou, přestože zákonné  podmínky pro takovéto 
rozhodnutí nebyly splněny. Byť  Městský soud v Praze o okolnosti včasného 
podání stížnosti nebyl informován, je třeba konstatovat, že k objektivnímu 
porušení zákona došlo.

	

V důsledku uvedených zjištění Nejvyšší soud podle § 268 odst. 2 tr. ř. 
vyslovil, že napadeným usnesením Městského soudu v Praze ze dne 28. 3. 2006, 
sp. zn. 6 To 111/2006, byl porušen zákon v neprospěch obviněného P. V. v 
ustanovení § 148 odst. 1  písm. b) tr. ř. Podle § 269 odst. 2 tr. ř. toto 
usnesení zrušil, včetně všech obsahově navazujících rozhodnutí, která touto 
změnou pozbyla podkladu, a podle § 270 odst. 1 tr. ř. věc přikázal Městskému 
soudu v Praze, aby ji v potřebném rozsahu znovu projednal a rozhodl.

Tento soud na podkladě včas a řádně podané stížnosti obviněného provede přezkum 
usnesení Obvodního soudu pro Prahu 4 ze dne 27. 1. 2006, sp. zn. 1 PP 215/2005, 
jakož i předchozího řízení, v souladu s ustanovením § 147 odst. 1 odst. 1 písm. 
a), b) tr. ř.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést ty procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 24. října 2006

                                                                                
     Předsedkyně senátu:

                                                                                
    JUDr. Danuše   N o v o t n á
