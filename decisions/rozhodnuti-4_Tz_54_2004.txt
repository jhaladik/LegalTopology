Soud: Nejvyšší soud

Spisová značka: 4 Tz 54/2004

Datum rozhodnutí: 21.04.2004

Typ rozhodnutí: Rozsudek




4 Tz 54/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  21. 
dubna 2004 v senátě složeném z předsedy JUDr. J. P. a soudců JUDr. J. M. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného J. P., proti pravomocnému trestnímu 
příkazu Okresního soudu v Rokycanech ze dne 13. 11. 2003, sp. zn. 2 T 92/2003, 
a podle § 268 odst. 2, § 269 odst. 2  a § 270 odst. 1 tr. ř. rozhodl  t a k t o 
:

Pravomocným trestním příkazem Okresního soudu v Rokycanech ze dne 13. 11. 2003, 
sp. zn. 2 T 92/2003,  b y l   p o r u š e n   z á k o n  v ustanoveních § 36, § 
45a odst. 1 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněného J. P.

Napadený trestní příkaz s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Rokycanech  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Benešově ze dne 23. 4. 1999, sp. zn.  1 T 
157/99, byl obviněný J. P. uznán vinným trestným činem neoprávněného užívání 
cizí věci podle § 8 odst. 1 a § 249 odst. 1 tr. zák. spáchaným ve 
spolupachatelství podle § 9 odst. 1 tr. zák., kterého se dopustil dne 11. 3. 
1999, za což byl podle § 249 odst. 1, § 45 odst. 1 a § 45a odst. 1 tr. zák. s 
přihlédnutím k § 314e odst. 2 tr. ř. odsouzen k trestu obecně prospěšných prací 
ve výměře 200 hodin. Trestní příkaz byl obviněnému J. P. doručen dne 11. 5. 
1999 a právní moci ve vztahu k tomuto obviněnému nabyl dne 20. 5. 1999.

Trestním příkazem Okresního soudu v Rokycanech ze dne 13. 11. 2003, sp. zn. 2 T 
92/2003, byl obviněný J. P. uznán vinným trestným činem krádeže podle § 
247        odst. 1 písm. e) tr. zák., kterého se dopustil jednáním ze dne 31. 
10. 2003, za což byl podle   § 247 odst. 1, § 45 odst. 1, odst. 2 a § 45a odst. 
1 tr. zák. s přihlédnutím k § 314e odst. 2 tr. ř. odsouzen k trestu obecně 
prospěšných prací ve výměře 400 hodin. Trestní příkaz byl obviněnému J. P. 
doručen dne 19. 11. 2003 a právní moci nabyl dne 28. 11. 2003, nikoliv 29. 11. 
2003, jak bylo chybně vyznačeno na tomto trestním příkazu.

Proti pravomocnému trestnímu příkazu Okresního soudu v Rokycanech ze dne 13. 
11. 2003, sp. zn. 2 T 92/2003, podal ministr spravedlnosti České republiky 
stížnost pro porušení zákona ve prospěch obviněného J. P. Vytkl v ní, že zákon 
byl porušen v ustanovení  § 36 a § 45a odst. 1 tr. zák. a v ustanovení § 2 
odst. 5 tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Rokycanech  při vydání napadeného trestního příkazu přehlédl, že 
na č. l. 43-45 spisu byl založen opis z rejstříku trestů obviněného, v němž 
bylo uvedeno i odsouzení Okresním soudem v Benešově ze dne 23. 4. 1999, sp. zn. 
1 T 157/99, k trestu obecně prospěšných prací ve výměře 200 hodin a vyměřil 
obviněnému trest obecně prospěšných prací v maximální výši, čímž porušil zákon 
v ustanovení § 36 a § 45a odst. 1 tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Rokycanech ze dne 13. 11. 2003, sp. zn. 2 T 92/2003, byl 
porušen zákon v neprospěch obviněného J. P. ve vytýkaném směru, aby podle § 269 
odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 tr. zák. může soud 
uložit trest obecně prospěšných prací ve výměře od 50 do 400 hodin.

V případě projednávané trestní věci byl obviněný J. P. nejprve odsouzen 
trestním příkazem Okresního soudu v Benešově ze dne 23. 4. 1999, sp. zn. 1 T 
157/99, k trestu obecně prospěšných prací ve výměře 200 hodin a poté byl 
odsouzen trestním příkazem Okresního soudu v Rokycanech ze dne 13. 11. 2003, 
sp. zn. 2 T 92/2003, k dalšímu trestu obecně prospěšných prací, tentokrát ve 
výměře 400 hodin.

Jak vyplývá z vyjádření Probační a mediační služby, střediska Beroun, ze dne 
26. 1. 2004, v době, kdy byl vydán napadený trestní příkaz, obviněný J. P. 
vykonal z trestu obecně prospěšných prací, který mu byl uložen trestním 
příkazem Okresního soudu v Benešově ze dne 23. 4. 1999, sp. zn. 1 T 157/99, 
pouze 19,5 hodiny, z tohoto trestu tedy zbývalo vykonat 180,5 hodiny.

Za této situace je zřejmé, že trest obecně prospěšných prací uložený obviněnému 
J. P. trestním příkazem Okresního soudu v Rokycanech ze dne 13. 11. 2003, sp. 
zn. 2 T 92/2003, ve výměře 400 hodin spolu s dosud nevykonanou částí dříve 
uloženého trestu obecně prospěšných prací z trestního příkazu Okresního soudu v 
Benešově ze dne 23. 4. 1999, sp. zn. 1 T 157/99, přesahoval právě o 180,5 
hodiny nejvyšší výměru dovolenou trestním zákonem pro trest obecně prospěšných 
prací, která je stanovena na 400 hodin.

Z uvedeného vyplývá, že Okresní soud v Rokycanech trestním příkazem ze dne 13. 
11. 2003, sp. zn. 2 T 92/2003, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému J. P.

Z obsahu trestního spisu vedeného u Okresního soudu v Rokycanech pod sp. zn. 2 
T 92/2003, dále vyplývá, že Okresní soud v Rokycanech, ač měl k dispozici opis 
z rejstříku trestů obviněného, v němž bylo uvedeno i odsouzení Okresním soudem 
v Benešově ze dne  23. 4. 1999, sp. zn. 1 T 157/99, nezjistil, zda obviněný J. 
P. trest obecně prospěšných prací, který mu byl tímto trestním příkazem uložen, 
vykonal, v důsledku čehož neshromáždil všechny údaje potřebné pro rozhodnutí ve 
věci. Okresní soud v Rokycanech tak nezjistil skutkový stav věci v rozsahu, 
který byl nezbytný pro jeho rozhodnutí, důkazy chybně zhodnotil, v důsledku 
čehož byl napadeným trestním příkazem porušen zákon i v ustanovení    § 2 odst. 
5, odst. 6 tr. ř. v neprospěch obviněného J. P.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 180,5 hodiny, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Rokycanech ze dne 13. 11. 2003, sp. zn. 2 T 
92/2003, byl porušen zákon v ustanoveních § 36, § 45a odst. 1 tr. zák., a v 
řízení předcházejícím též v ustanovení § 2 odst. 5, odst. 6 tr. ř. v neprospěch 
obviněného J. P., podle § 269 odst. 2 tr. ř. napadený trestní příkaz zrušil v 
celém rozsahu, neboť výrok o vině v trestním příkazu nemůže sám o sobě zůstat 
pravomocný se zřetelem na důsledky případně podaného odporu proti výroku o 
trestu uvedené v § 314g odst. 2 tr. ř. (podáním odporu se ruší celý trestní 
příkaz).  Nejvyšší soud zrušil i všechna další rozhodnutí na zrušený trestní 
příkaz obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. bylo přikázáno Okresnímu soudu v Rokycanech, aby věc 
v potřebném rozsahu znovu projednal a rozhodl, přičemž při rozhodování o trestu 
obviněného J. P. aby respektoval zákonná ustanovení pro ukládání trestu, včetně 
ustanovení § 36 a § 45a odst. 1 tr. zák. Nejvyšší soud v této souvislosti 
zdůrazňuje, že v novém řízení nemůže dojít ke změně rozhodnutí v neprospěch 
obviněného J. P., a tedy ani k uložení přísnějšího trestu, neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 21. dubna 2004

Předseda senátu:

JUDr. J. P. 

	

	
