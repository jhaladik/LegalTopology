Soud: Nejvyšší soud

Spisová značka: 4 Tz 42/2006

Datum rozhodnutí: 11.05.2006

Typ rozhodnutí: Rozsudek




4 Tz 42/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 11. 
května 2006 v senátě složeném z předsedy senátu JUDr. Františka Hrabce a 
soudců        JUDr. Danuše Novotné a JUDr. Jiřího Pácala stížnost pro porušení 
zákona, kterou podal ministr spravedlnosti České republiky ve prospěch 
obviněného P.  H., proti rozsudku Okresního soudu v Benešově ze dne 21. 2. 
2005  sp. zn. 3 T 25/2005, a podle § 268 odst. 2, § 269 odst. 2 a § 270 odst. 
1  tr. ř. rozhodl   t a k t o :

Pravomocným rozsudkem Okresního soudu v Benešově ze dne 21. 2. 2005 sp. 
zn.          3 T 25/2005 a v řízení, které mu předcházelo, byl v neprospěch 
obviněného P. H.     p o r u š e n   z á k on   v ustanoveních § 45 odst. 2 tr. 
zák. a § 2 odst. 5, 6 tr. ř.

Napadený rozsudek  s e   z r u š u j e .

Zrušují se také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Benešově  s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Mladé Boleslavi ze dne 12. 2. 2003 sp. zn. 3 T 
33/2003 byl obviněný P. H. pravomocně uznán vinným trestnými činy poškozování a 
ohrožování provozu obecně prospěšného zařízení podle § 182 odst. 1 písm. a) tr. 
zák., krádeže podle § 247 odst. 1 písm. a), b), e) tr. zák. a poškozování cizí 
věci podle  § 257 odst. 1 tr. zák., kterých se dopustil pokračujícím jednáním v 
době ode dne 11. 6. 2002 do dne 3. 7. 2002 na různých místech v okrese M. B. Za 
tyto trestné činy byl odsouzen k úhrnnému trestu obecně prospěšných prací ve 
výměře 300 hodin, dále mu byl uložen peněžitý trest ve výši 24.000,- Kč a pro 
případ, že by peněžitý trest nebyl ve stanovené lhůtě vykonán mu byl stanoven 
náhradní trest odnětí svobody ve výměře 6 měsíců. Současně soud povolil splátky 
uloženého peněžitého trestu ve výši 2.000,- Kč měsíčně splatné vždy do každého 
15. dne v měsíci počínaje měsícem následujícím po právní moci rozsudku. Dále 
bylo rozhodnuto o náhradě škody.

Rozsudkem Obvodního soudu pro Prahu 10 ze dne 16. 6. 2003 sp. zn. 29 T 11/2003 
byl obviněný P. H. uznán vinným trestným činem podílnictví podle § 251 odst. 1  
písm. a) tr. zák., který spáchal skutkem ze dne 29. 1. 2003 v P. Za toto 
jednání byl odsouzen k souhrnnému trestu odnětí svobody v trvání 10 měsíců, pro 
jehož výkon byl zařazen do věznice s dozorem. Dále mu byl uložen peněžitý trest 
ve výši 24.000,- Kč, přičemž soud obviněnému povolil splátky uloženého 
peněžitého trestu ve výši 2.000,- Kč měsíčně splatné vždy do každého 15. dne v 
měsíci počínaje měsícem následujícím po právní moci rozsudku. Pro případ, že by 
peněžitý trest nebyl ve stanovené lhůtě vykonán, byl mu stanoven náhradní trest 
odnětí svobody ve výměře 6 měsíců. Současně bylo rozhodnuto, že se zrušuje 
výrok o trestu z rozsudku Okresního soudu v Mladé Boleslavi ze dne 12. 2. 2003 
sp. zn.  3 T 33/2003, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Tento rozsudek nabyl právní moci dne 22. 1. 2004, když opožděně podané odvolání 
obviněného proti tomuto rozsudku bylo usnesením Městského soudu v Praze dne 22. 
1. 2004 sp. zn. 5 To 47/2004 podle § 253 odst. 1 tr. ř. zamítnuto.

Rozsudkem Okresního soudu v Benešově ze dne 23. 6. 2003 sp. zn. 3 T 445/2002 
byl jmenovaný obviněný společně s obviněným P. V. uznán vinným trestními činy 
poškozování a ohrožování provozu obecně prospěšného zařízení podle § 182 odst. 
1 písm. a) tr. zák., krádeže podle § 247 odst. 1 písm. a), b), e) tr. zák. a 
poškozování cizí věci podle  § 257 odst. 1 tr. zák., kterých se dopustil jednak 
v době ode dne 11. 6. 2002 do dne 3. 7. 2002 na různých místech v okrese M. B., 
jednak ve 30 případech na okrese B. v době ode dne 3. 8. 2002 do dne 3. 9. 2002.

Za tyto trestné činy byl odsouzen ke společným trestům obecně prospěšných prací 
ve výměře 400 hodin a peněžitému trestu ve výměře 35.000,- Kč. Zároveň soud 
stanovil, že peněžitý trest bude zaplacen v měsíčních splátkách po 5.000,- Kč. 
Pro případ, že by peněžitý trest nebyl ve stanovené lhůtě vykonán, stanovil 
obviněnému náhradní trest odnětí svobody v trvání 7 měsíců. Podle § 37a tr. 
zák. byl zrušen výrok o vině obviněného P. H. pokračujícími trestnými činy 
podle § 182 odst. 1 písm. a), § 247 odst. 1 písm. a), b), e) a § 257 odst. 1 
tr. zák. v rozsudku Okresního soudu v Mladé Boleslavi ze dne 12. 2. 2003 sp. 
zn.  3 T 33/2003, a celý výrok o trestu tohoto rozsudku, jakož i další výroky, 
které mají v uvedených výrocích o vině a trestu svůj podklad. Podle § 59 odst. 
2 tr. zák. byla obviněnému uložena povinnost nahradit během výkonu trestu podle 
svých sil Č. T. a. s., způsobenou škodu, o níž bylo též rozhodnuto podle § 228 
odst. 1 a § 229  odst. 2 tr. ř.

Usnesením Okresního soudu v Benešově ze dne 21. 2. 2005 sp. zn. 3 Nt 156/2004, 
bylo k návrhu státní zástupkyně Okresního státního zastupitelství v Benešově 
rozhodnuto podle § 278 odst. 1 tr. ř. o povolení obnovy řízení vedeného před 
Okresním soudem v Benešově pod sp. zn. 3 T 445/2002 v části týkající se 
obviněného P. H., a to v jeho prospěch. Podle § 284 odst. 1 tr. ř. byl zrušen 
výrok o trestu rozsudku Okresního soudu v Benešově ze dne 23. 6. 2003 č. j. 3 T 
445/2002-161 v části týkající se obviněného P. H. a výrok, jímž byl podle § 37a 
tr. zák. zrušen výrok o trestu z rozsudku Okresního soudu v Mladé Boleslavi ze 
dne 12. 2. 2003 sp. zn. 3 T 33/2003, jakož i další výroky, jež mají v uvedeném 
výroku o trestu svůj podklad.

Důvodem pro předmětnou obnovu řízení bylo, že výrok o trestu z rozsudku 
Okresního soudu v Mladé Boleslavi ze dne 12. 2. 2003 sp. zn. 3 T 33/2003 byl 
postupně zrušen při ukládání souhrnného trestu podle § 35 odst. 2 tr. zák. 
Obvodním soudem pro Prahu 10 rozsudkem ze dne 16. 6. 2003 sp. zn. 29 T 11/2003. 
Poté pak znovu v rámci uložení společného trestu podle § 37a tr. zák. dne 23. 
6. 2003 sp. zn. 3 T 445/2002 Okresním soudem v Benešově, když tomuto soudu v 
době rozhodování nebylo (a nemohlo být) známo označené rozhodnutí Obvodního 
soudu pro Prahu 10, ve vztahu k němuž navíc přicházelo v úvahu uložení 
souhrnného trestu podle § 35 odst. 2 tr. zák. Duplicitně bylo poté těmito soudy 
rozhodováno i ve vykonávacím řízení při zápočtech trestů vykonávaných na 
základě rozsudku Okresního soudu v Mladé Boleslavi ze dne 12. 2. 2003 sp. zn. 3 
T 33/2003.

Okresní soud v Benešově poté rozhodl rozsudkem ze dne 21. 2. 2005 sp. zn. 3 T 
25/2005 v obnoveném řízení tak, že se obviněný P. H. za trestné činy podle § 9 
odst. 2 k § 182 odst. 1 písm. a), § 247 odst. 1 písm. a), b), e), § 257 odst. 1 
tr. zák., jimiž byl uznán vinným rozsudkem Okresního soudu v Benešově ze dne 
23. 6. 2003  č. j.  3 T 445/2002-161, a za trestný čin podle § 251 odst. 1 
písm. a) tr. zák., jímž byl uznán vinným rozsudkem Obvodního soudu pro Prahu 10 
ze dne 16. 6. 2003 sp. zn. 29 T 11/2003, odsuzuje podle § 182 odst. 1 tr. zák., 
za použití  § 35 odst. 2, § 45 odst. 1, 2, § 45a odst. 1  a §  53 odst. 1, 
odst. 2 písm. a) tr. zák. k souhrnným trestům odnětí svobody ve výměře 10 
měsíců, pro jehož výkon se podle § 39a odst. 2 písm. b) tr. zák. zařazuje do 
věznice s dozorem, k trestu obecně prospěšných prací ve výměře 380 hodin a k 
peněžitému trestu ve výměře 10.000,- Kč. Podle § 54 odst. 3 tr. zák. se pro 
případ, že by peněžitý trest nebyl ve stanovené lhůtě vykonán, stanoví náhradní 
trest odnětí svobody ve výměře 2 měsíců. Současně se zrušuje výrok o trestu 
rozsudku Obvodního soudu pro Prahu 10 ze dne 16. 6. 2003 sp. zn. 29 T 11/2003, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu. 

Tento rozsudek nabyl právní moci dnem vyhlášení, tj. dne 21. 2. 2005.

V návaznosti na tento rozsudek soud pod sp. zn. 3 T 25/2005 rozhodl o zápočtu 
vykonaných trestů, a to usnesením ze dne 25. 3. 2005, jímž byl do souhrnného 
nepodmíněného trestu odnětí svobody v trvání 10 měsíců se zařazením pro výkon 
trestu do věznice s dozorem započten celý vykonaný trest odnětí svobody ode dne 
28. 7. 2004 do dne 28. 12. 2004, když do výkonu zbylého trestu v původní výměře 
10 měsíců byl započten usnesením Obvodního soudu pro Prahu 10 ze dne 15. 6. 
2004 sp. zn. 29 T 11/2003, výkon trestu obecně prospěšných prací jako 150 dnů 
trestu odnětí svobody, a do peněžitého trestu ve výměře 10.000,- Kč byl 
započten peněžitý trest ve výši 2.000,- Kč, započtený usnesením Obvodního soudu 
pro Prahu 10 ze dne 15. 6. 2004 sp. zn. 29 T 11/2003 ve výši 16.000,- Kč, s 
tím, že 14.000,- Kč z této částky bude vráceno odsouzenému jako přeplatek, a 2 
měsíce náhradního trestu nařízeného na základě zbytku nezaplaceného peněžitého 
trestu ve výši 8.000,- Kč (z původních 24.000,- Kč), usnesením Obvodního soudu 
pro Prahu 10 ze dne  13. 9. 2004 sp. zn. 29 T 11/2003 z rozsudku Obvodního 
soudu pro Prahu 10 ze dne 16. 6. 2003 č. j. 29 T 11/2003-79, ve spojení s 
usnesením Městského soudu v Praze ze dne 22. 1. 2004 č. j. 5 To 47/2004-107, 
který byl rozsudkem Okresního soudu v Benešově sp. zn. 3 T 25/2005 při ukládání 
trestu souhrnného zrušen. Usnesením Okresního soudu v Benešově sp. zn. 3 T 
25/2005 ze dne 31. 1. 2006 byl ještě obviněnému P. H. započten do souhrnného 
trestu obecně prospěšných prací ve výměře 380 hodin, uloženého mu rozsudkem 
Okresního soudu v Benešově ze dne 21. 2. 2005 č. j. 3 T 25/2005-15 dosud 
vykonaný trest obecně prospěšných prací v délce 80 hodin z rozsudku Okresního 
soudu v Benešově ze dne 23. 6. 2003 č. j. 3 T 445/2002-161, jehož výrok o 
trestu ohledně obviněného P. H. byl zrušen usnesením Okresního soudu v Benešově 
ze dne 21. 2. 2005 č. j. 3 Nt 156/2004-13, při povolení obnovy řízení.

Proti rozsudku Okresního soudu v Benešově ze dne 21. 2. 2005 sp. zn. 3 T 
25/2005 podal ministr spravedlnosti podle § 266 odst. 1, 2 tr. ř. stížnost pro 
porušení zákona ve prospěch obviněného P. H. Podle jeho názoru byl zákon 
porušen v ustanovení § 45 odst. 2 tr. zák. a v ustanovení § 2 odst. 5, 6 tr. ř. 
v řízení předcházejícím, když nelze uložit trest obecně prospěšných prací vedle 
trestu odnětí svobody. Okresní soud v Benešově napadeným rozsudkem, jímž 
rozhodoval v obnoveném trestním řízení, jakkoli byl ve svém rozhodnutí k 
obviněnému P. H., s ohledem na rozsah trestné činnosti, jinak shovívavý, tím, 
že mu vedle trestu odnětí svobody uložil i trest obecně prospěšných prací, 
porušil zákon v jeho neprospěch. Tím je jeho rozhodnutí nezákonné.

Ministr spravedlnosti proto v závěru podané stížnosti pro porušení zákona 
navrhl, aby Nejvyšší soud podle § 268 odst. 2 tr. ř. vyslovil, že rozsudkem 
Okresního soudu v Benešově ze dne 21. 2. 2005 sp. zn. 3 T 25/2005 byl v 
neprospěch obviněného P. H. porušen zákon v ustanovení § 45 odst. 2 tr. zák. 
Dále navrhl, aby byl napadený rozsudek podle § 269 odst. 2 tr. ř. zrušen, 
včetně obsahově navazujících rozhodnutí, která touto změnou pozbyla svého 
podkladu a poté, aby bylo postupováno podle § 270 odst. 1, příp. podle § 271 
odst. 1  tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím zjištěním a závěrům.

Podle § 45 odst. 1 tr. zák. soud může uložit trest obecně prospěšných prací, 
odsuzuje-li pachatele za trestný čin, na který zákon stanoví trest odnětí 
svobody, jehož hranice nepřevyšuje 5 let, jestliže k povaze spáchaného 
trestného činu a možnosti nápravy pachatele uložení jiného trestu k dosažení 
účelu trestu není třeba.

Podle § 45 odst. 2 tr. zák. za podmínek uvedených v odstavci 1 lze trest obecně 
prospěšných prací uložit, i když ve zvláštní části tohoto zákona není stanoven. 
Může být uložen jako trest samostatný nebo i vedle jiného trestu. Nelze však 
uložit trest obecně prospěšných prací vedle trestu odnětí svobody.

Je proto zcela evidentní, že Okresní soud v Benešově pochybil, pokud napadeným 
rozsudkem obviněnému P. H. uložil vedle trestu odnětí svobody i trest obecně 
prospěšných prací. Tím nerespektoval ustanovení § 45 odst. 2 věty poslední tr. 
zák., čímž porušil zákon v neprospěch obviněného.

Toto pochybení okresního soudu však nebylo jediné. Jestliže předcházejícím 
rozsudkem ze dne 23. 6. 2003 sp. zn. 3 T 445/2002 Okresní soud v Benešově 
konstatoval  (mj. nesprávně s ohledem na sdělení obvinění P. H. pro skutek 
spáchaný  od 11. 6. do 3. 7. 2002, k čemuž došlo dne 3. 7. 2002 – viz ust. § 12 
odst. 11 tr. ř.), že skutek, za nějž byl obviněný P. H. odsouzen rozsudkem 
Okresního soudu v Mladé Boleslavi ze dne 12. 2. 2003 sp. zn. 3 T 33/2003 a 
skutek, za který obviněného projednával sám ve věci pod sp. zn. 3 T 445/2002, 
tvoří pokračování a jsou tak splněny podmínky  pro uložení společného trestu ve 
smyslu § 37a tr. zák., a také tak bylo rozsudkem ze dne 23. 6. 2003 rozhodnuto, 
nebylo možné, aby po povolení obnovy řízení a při zachování výroku o vině z 
rozsudku ze dne 23. 6. 2003 sp. zn. 3 T 445/2002 v právní moci, nebylo v 
následném rozsudku ze dne 21. 2. 2005 sp. zn. 3 T 25/2005 znovu vysloveno 
uložení společného trestu. Obviněnému P. H. tak měl být posledně citovaným 
rozsudkem Okresního soudu v Benešově uložen jediný, a to společný a zároveň 
souhrnný trest (podle § 37a a § 35 odst. 2 tr. zák.), při zrušení výroků o 
trestech z rozsudku Okresního soudu v Mladé Boleslavi ze dne 12. 2. 2003 sp. 
zn. 3 T 33/2003 a z rozsudku Obvodního soudu pro Prahu 10 ze dne 16. 6. 2003 
sp. zn.  39 T 11/2003. Pouhým zrušením výroku o trestu z citovaného rozsudku 
Obvodního soudu pro Prahu 10 by totiž opětovně začal platit výrok o trestu z 
uvedeného rozsudku Okresního soudu v Mladé Boleslavi, což by odporovalo zásadě, 
že za sbíhající se trestné činy má být obviněnému uložen jediný trest. Okresním 
soudem v Benešově tak došlo k nesprávnému zjištění skutkového stavu včetně 
hodnocení důkazů ve vztahu k ukládanému trestu (viz § 2 odst. 5, 6 tr. ř.).

Nejvyšší soud proto podle § 268 odst. 2 tr. ř. vyslovil, že rozsudkem Okresního 
soudu v Benešově ze dne 21. 2. 2005 sp. zn. 3 T 25/2005 byl v neprospěch 
obviněného P. H. porušen zákon v ustanovení § 45 odst. 2 tr. zák. a v řízení, 
které mu předcházelo v ustanovení § 2 odst. 5, 6 tr. ř. Napadený rozsudek podle 
§ 269 odst. 2 tr. ř. zrušil, jakož zrušil i všechna další rozhodnutí na zrušený 
rozsudek obsahově navazující, pokud touto změnou pozbyla svého podkladu. Podle 
§ 270 odst. 1 tr. ř. pak Okresnímu soudu v Benešově přikázal, aby věc v 
potřebném rozsahu znovu projednal a rozhodl v intencích tohoto rozsudku 
Nejvyššího soudu. To tedy znamená, že jmenovaný soud nařídí ve věci nové hlavní 
líčení, v němž rozhodne o uložení zákonného trestu obviněnému P. H. 

V této souvislosti nelze neučinit poznámku, že v důsledku předchozího 
nesprávného rozhodovacího postupu Okresního soudu v Benešově bude možné 
obviněnému uložit pouze takový trest, který nebude přísnější než trest, který 
byl rozhodnutím Nejvyššího soudu zrušen (viz ust. § 273 tr. ř., pochopitelně 
bez uložení trestu obecně prospěšných prací), ale zároveň tak nebude moci být 
respektována ta část ustanovení § 35 odst. 2 tr. zák., která stanoví, že 
souhrnný trest nesmí být mírnější než  trest uložený rozsudkem dřívějším. V 
daném případě se jedná o souhrnný trest uložený obviněnému rozsudkem Obvodního 
soudu pro Prahu 10 ze dne 16. 6. 2003 sp. zn. 29 T 11/2003, který byl v každém 
případě přísnější, než tomu bude možné při novém rozhodování Okresního soudu v 
Benešově. Jedná se ale o porušení zákona ve prospěch obviněného, které již 
nelze v dalším řízení účinně napravit. Okresní soud v Benešově musí mít též na 
paměti, že podle § 270 odst. 4 tr. ř. je vázán právním názorem, který ve věci 
vyslovil Nejvyšší soud, a je povinen provést nařízené procesní  úkony.

Poučení: Proti tomuto rozhodnutí není opravný prostředek přípustný.

V Brně dne 11. května 2006

Předseda senátu:

JUDr. František Hrabec  

	

	
