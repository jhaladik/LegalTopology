Soud: Nejvyšší soud

Spisová značka: 4 Tz 84/2010

Datum rozhodnutí: 03.03.2011

Typ rozhodnutí: ROZSUDEK


Heslo: Rehabilitace

Dotčené předpisy: § 2 odst. 5 tr. ř., § 2 odst. 6 tr. ř., § 11 odst. 1 písm. f) tr. ř.

Kategorie rozhodnutí: D




4 Tz 84/2010-23

ČESKÁ REPUBLIKA 
ROZSUDEK
JMÉNEM REPUBLIKY





	Nejvyšší soud České republiky projednal ve veřejném zasedání konaném 
dne 3. března 2011 v senátě složeném z předsedy JUDr. Jiřího Pácala a soudců 
JUDr. Františka Hrabce            a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
zemřelého obviněného J.  J.,  proti pravomocnému rozsudku bývalého Vojenského 
obvodového soudu v Brně ze dne 8. 5. 1991, sp.  zn. 4 T 146/1991  a  podle  § 
268  odst. 2,  § 269  odst. 2  a  §  270  odst. 1 tr. ř. rozhodl   t a k t o :

	Pravomocným rozsudkem bývalého Vojenského obvodového soudu v Brně ze 
dne            8. 5. 1991, sp.  zn. 4 T 146/1991 a v řízení předcházejícím  b y 
l   p o r u š e n   z á k o n   v ustanoveních § 1 odst. 1, 2 zák. č. 119/1990 
Sb., o soudní rehabilitaci, ve znění zák. č. 47/1991 Sb. a § 226 písm. d) tr. 
ř. a § 2 odst. 5, 6 tr. ř., ve znění účinném do 31. 12. 1991, v neprospěch 
obviněného J. J.
	 
	Napadený rozsudek   s e   z r u š u j e.
	
Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Městskému soudu v Brně  s e  p ř i k a z u j e,  aby věc v potřebném rozsahu 
znovu projednal a rozhodl.



Odůvodnění:


	Rozsudkem bývalého Nižšího vojenského soudu v Brně ze dne 9. 2. 1954, 
sp. zn.              T 9/54, ve znění rozsudku bývalého Vyššího vojenského 
soudu v Trenčíně ze dne 18. 5. 1954, sp. zn. To-35/54, byl obviněný J. J. uznán 
vinným trestným činem vyhýbání se služební povinnosti podle § 270 odst. 1 písm. 
b) tr. zák. č. 86/1950 Sb., kterého se měl dopustit tím, že dne 20. 12. 1953 u 
svého útvaru v R. odmítl vykonat vojenskou přísahu a konat bez výhod vojenskou 
službu s odůvodněním, že se to příčí jeho náboženskému přesvědčení, protože je 
a. s. d., přičemž byl pro vyhýbání se služební povinnosti již dvakrát 
vojenskými soudy odsouzen. Za daný trestný čin byl obviněnému uložen 
nepodmíněný trest odnětí svobody v trvání 5 let a současně byla vyslovena 
ztráta jeho čestných práv občanských a ztráta práv uvedených v § 44 odst. 2 tr. 
zák. č. 86/1950 Sb. v trvání 8 let. Rozsudek nabyl právní moci dne 18. 5. 1954.

	Bývalý Nižší vojenský soud v Brně i bývalý Vyšší vojenský soud v 
Trenčíně v příslušných rozhodnutích uvedly, že obviněný J. J. byl v minulosti 
odsouzen pro stejný trestný čin již rozsudkem bývalého Krajského vojenského 
soudu v Brně ze dne 3. 11. 1949, sp. zn. Ktr 374/49, a to za trestný čin 
kvalifikovaný jako porušení subordinace podle  § 145, § 146c a § 149 vojenského 
trestního zákona č. 19/1855 ř. z., kterým byl odsouzen k nepodmíněnému trestu 
odnětí svobody v trvání 1 roku, který vykonal a následně byl odsouzen rozsudkem 
bývalého Nižšího vojenského soudu v Brně ze dne 11. 12. 1950,                   
sp. zn. Vt 249/50, ve spojení s usnesením bývalého Vyššího vojenského soudu v 
Trenčíně ze dne 1.2.1951, sp. zn. Vto-95/51, za trestný čin vyhýbání se 
služební povinnosti podle § 270 odst. 1 písm. b), odst. 2 písm. a) tr. zák. č. 
86/50 Sb. k nepodmíněnému trestu odnětí svobody v trvání 4 let, který rovněž 
vykonal (část trestu mu byla prominuta na základě amnestie prezidenta 
republiky). 
   
	Bývalý Vyšší vojenský soud v Trenčíně v rámci odvolacího řízení nechal 
zkoumat duševní stav obviněného a z lékařského nálezu ze dne 5. 5. 1954 
vypracovaného ve Vojenské nemocnici v R. vyplynulo, že u obviněného byla 
zjištěna klinická diagnóza V-303, tzv. paranoia religiosa – náboženská 
pomatenost (fanatismus), proto není schopen výkonu vojenské služby. I přes toto 
zjištění však odvolací soud ve svém rozhodnutí konstatoval, že obviněný je za 
své jednání plně trestně odpovědný a dvě předchozí trestní odsouzení za totéž 
jednání (viz. výše) kvalifikoval jako přitěžující okolnost, která zvyšovala 
stupeň společenské nebezpečnosti jednání obviněného.       

	Z výpisu z rejstříku trestů založeného ve spise vedeném u bývalého 
Vojenského obvodového soudu v Brně pod sp. zn. 4 Rtv 57/91 vyplývá, že obviněný 
J. J. uložený trest odnětí svobody vykonal dne 13.1.1959 a s výkonem trestu 
ztráty čestných práv občanských bylo započato dne 13. 1. 1954. 

Následně obviněný J. J. podáním ze dne 15. 4. 1991 (soudu doručeným dne 
22.4.1991) požádal o rehabilitaci v projednávané věci podle zákona č. 119/1990 
Sb., o soudní rehabilitaci, ve znění zákona č. 47/1991 Sb. Bývalý Vojenský 
obvodový soud v Brně nařídil ve věci veřejné zasedání na den 8.5.1991, v němž 
rozhodl usnesením ze dne 8. 5. 1991, sp. zn. 4 Rtv 57/91, tak, že rozsudek 
bývalého Nižšího vojenského soudu v Brně ze dne 9. 2. 1954,        sp. zn. T 
9/54, ve spojení s rozsudkem bývalého Vyššího vojenského soudu v Trenčíně ze 
dne 18. 5. 1954, sp. zn. To-35/54, byl podle § 14 odst. 1 písm. d) zák. č. 
119/1990 Sb., o soudní rehabilitaci, ve znění zákona č. 47/1991 Sb., zrušen ve 
výrocích o vině i trestu odnětí svobody a současně byla zrušena všechna další 
rozhodnutí na zrušená rozhodnutí obsahově navazující, pokud vzhledem ke změnám, 
k nimž došlo zrušením, pozbyla podkladu. Příslušné usnesení nabylo právní moci 
dne 8. 5. 1991.      

Následně bývalý Vojenský obvodový soud v Brně nařídil na den 8. 5. 1991 ve věci 
hlavní líčení, v němž rozhodl rozsudkem ze dne 8. 5. 1991, sp. zn. 4 T 146/91, 
tak, že obviněného J. J. podle § 226 písm. d) tr. ř. zprostil předmětné 
obžaloby bývalého Nižšího vojenského prokurátora v Brně s odůvodněním, že 
skutkový děj, který tvořil základ obžaloby, se sice skutečně stal, avšak 
obviněný J. J. nebyl za své jednání pro nepříčetnost trestně odpovědný. 
Rozsudek nabyl právní moci dnem vyhlášení, tj. dne 8. 5. 1991.  
	
	Proti rozsudku bývalého Vojenského obvodového soudu v Brně ze dne 8. 5. 
1991,            sp. zn. 4 T 146/91, podal ministr spravedlnosti stížnost pro 
porušení zákona ve prospěch obviněného J. J. Vytkl v ní, že zákon byl porušen v 
ustanoveních § 1 odst. 1, 2 zák. č. 119/1990 Sb., o soudní rehabilitaci, ve 
znění zák. č. 47/1991 Sb. a § 11 odst. 1 písm. f), § 226 písm. d) tr. ř., § 2 
odst. 5, 6 tr. ř., v tehdy účinném znění, v neprospěch obviněného J. J.

	V odůvodnění stížnosti pro porušení zákona ministr spravedlnosti uvedl, 
že bývalý Vojenský obvodový soud v Brně svůj stížností pro porušení zákona 
napadený rozsudek opřel o odborné vyjádření znalce z oboru zdravotnictví – 
odvětví psychiatrie ze dne 24. 4. 1991, v němž se soudní znalec vyjadřoval 
zcela formálně k duševnímu stavu obviněného v roce 1953, aniž by obviněného 
osobně vyšetřil. Dané odborné vyjádření znalec vypracoval pouze na základě 
částečně dochované soudní dokumentace z původního trestního řízení, v jehož 
průběhu byl vyšetřen duševní stav obviněného ve vojenské nemocnici v R. 
-lékařský nález ze dne 5. 5. 1954. I když v původním řízení neměl zmíněný nález 
na trestní odpovědnost obviněného žádný vliv, v dané věci příslušný soud svoje 
rozhodnutí o tento nález opřel. 

	Ministr spravedlnosti dále ve stížnosti pro porušení zákona namítl, že 
bývalý Vojenský obvodový soud při svém rozhodování dostatečně nezvážil, že 
obviněný svým jednáním de facto uplatnil právo na svobodu svědomí, které mu 
bylo zaručeno ústavou. Z uvedeného důvodu nelze považovat jednání obviněného 
spočívající v odmítnutí konání vojenské služby v roce 1953 za trestný čin. 
Rehabilitační soud navíc dostatečně nevyhodnotil předchozí odsouzení obviněného 
z roku 1949 a 1951, neboť se nezabýval otázkou, zda na jednání, kterého se 
dopustil dne 20. 12. 1953 ve vztahu k výkonu vojenské služby, nelze pohlížet 
jako na jeden skutek, za který již byl odsouzen rozsudkem bývalého Krajského 
vojenského soudu v Brně ze dne 3. 11. 1949, sp. zn. Ktr 374/49 a rozsudkem 
bývalého Nižšího vojenského soudu v Brně ze dne 11. 12. 1950, sp. zn. Vt 
249/50, ve spojení s usnesením bývalého Vyššího vojenského soudu v Trenčíně ze 
dne 1. 2. 1951, sp. zn. Vto-95/51. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že rozsudkem 
bývalého Vojenského obvodového soudu v Brně ze dne 8. 5. 1991, sp. zn. 4 T 
146/1991, byl porušen zákon                 v neprospěch obviněného J. J. ve 
vytýkaném směru, aby podle § 269 odst. 2 tr. ř. napadený rozsudek zrušil, 
stejně jako další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř., event. podle § 271 odst. 1 tr. ř. 

Nejvyšší soud České republiky přezkoumal podle § 267 odst. 3 tr. ř. 
zákonnost                a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející           a shledal, že zákon  
porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech                a 
mezinárodních právních normách zákon označoval za trestné, umožnit rychlé 
přezkoumání případů osob takto protiprávně odsouzených v důsledku porušování 
zákonnosti na úseku trestního řízení, odstranit nepřiměřené tvrdosti v 
používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě 
porušovaly. Podle odst. 2 citovaného ustanovení činy, které směřovaly k 
uplatnění práv a svobod občanů zaručených ústavou a vyhlášených ve Všeobecné 
deklaraci lidských práv            a v navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem  a mezinárodnímu právu 
odporovalo také jejich trestní stíhání a trestání.

Podle ustanovení § 270 odst. 1 písm. b) tr. zák. č. 86/1950 Sb. se trestného 
činu vyhýbání se služební povinnosti dopustil ten, kdo se úmyslně vyhýbal 
plnění služební povinnosti nebo služebního úkonu mimo jiné i tím, že se 
odvolával na náboženské nebo jiné přesvědčení. 

Podle ustanovení § 270 odst. 2 písm. b) tr. zák. č. 86/1950 Sb. se trestného 
činu vyhýbání se služební povinnosti dopustil ten, kdo se dopustil činu 
uvedeného v odstavci 1            a současně byla-li tu jiná zvláště 
přitěžující okolnost. 

	Podle ustanovení § 226 písm. d) tr. ř.,  soud zprostí obžalovaného 
obžaloby, jestliže není pro nepříčetnost trestně odpovědný. 

Bývalý Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného J. J. prováděl, se však 
důsledně shora citovaným účelem rehabilitačního zákona neřídil.

          Jak je zřejmé ze stížností pro porušení zákona napadeného rozhodnutí, 
bývalý Vojenský obvodový soud v Brně sice v rehabilitačním řízení zprostil 
obviněného J. J.  předmětné obžaloby, avšak učinil tak podle § 226 písm. d) tr. 
ř. s odůvodněním, že skutkový děj, který tvořil základ obžaloby, se sice 
skutečně stal, avšak obviněný J. J. nebyl za své jednání pro nepříčetnost 
trestně odpovědný. Z uvedeného plyne, že bývalý Vojenský obvodový soud v Brně 
považoval výrok o vině obviněného trestným činem vyhýbání se služební 
povinnosti podle ustanovení § 270 odst. 1 písm. b) tr. zák. č. 86/1950 Sb. za 
správný a zprostil obviněného příslušné obžaloby pouze na základě skutečnosti, 
že obviněný nebyl trestně odpovědný pro nepříčetnost.   
  
Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že pokud obviněný odmítl konat vojenskou službu z důvodu svého 
náboženského přesvědčení a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze 
uplatňoval          i tehdejší Ústavou 9. května č. 150/1948 Sb. zaručené právo 
na svobodu svědomí a náboženského přesvědčení. Ačkoli totiž citovaná ústava 
deklarovala v § 15 odst. 1 svobodu svědomí, zároveň ji nepřípustně omezila již 
v odstavci 2 citovaného ustanovení, podle něhož mimo jiné víra nebo přesvědčení 
nemůže být nikomu na újmu, nemůže však být důvodem k tomu, aby někdo odpíral 
plnit občanskou povinnost uloženou mu zákonem. Deklarovanou svobodu svědomí tak 
negovala i v § 34 odst. 2 tak, když stanovila každému občanu povinnost mimo 
jiné  konat vojenskou službu, navíc v době, kdy tehdejší právní řád neumožňoval 
alternativu k výkonu základní vojenské služby pro případy, kdyby její výkon 
vedl k popření náboženského přesvědčení jednotlivce. Vzhledem k uvedenému a s 
odkazem na výše citované výkladové teze vztahující se k naplňování svobody 
svědomí jednotlivce i z pohledu dnes platných norem, především čl. 15 odst. 1 
Listiny základních práv a svobod, nelze považovat jednání obviněného 
spočívající v odmítnutí konání vojenské služby v roce 1953 za trestný čin.

Z konfrontace napadeného rozhodnutí s výše uvedenými právními názory a závěry 
Ústavního soudu i Nejvyššího soudu je zřejmé, že pokud rehabilitační senát 
bývalého Vojenského obvodového soudu v Brně nepřezkoumal ve shora uvedeném 
smyslu výrok o vině trestným činem vyhýbání se služební povinnosti podle 
ustanovení § 270 odst. 1 písm. b)           tr. zák. č. 86/1950 Sb., porušil 
zákon v ustanoveních § 1 odst. 1, odst. 2 zákona o soudní rehabilitaci, ve 
znění zák. č. 47/1991 Sb., v ustanoveních § 2 odst. 5, odst. 6 tr. ř., ve znění 
účinném do 31. 12. 1991, v neprospěch obviněného J. J. Dále byl zákon porušen v 
ustanovení § 226 písm. d) tr. ř., neboť bývalý Vojenský obvodový soud v Brně 
neměl pro takové rozhodnutí, jak správně ve stížnosti pro porušení zákona uvedl 
ministr spravedlnosti, dostatečně zjištěn skutkový stav.

Navíc obviněný byl za tentýž skutek, za který byl odsouzen v projednávané 
trestní věci, odsouzen již rozsudkem bývalého Krajského vojenského soudu v Brně 
ze dne 3. 11. 1949, sp. zn.  Ktr 374/49 a rozsudkem bývalého Nižšího vojenského 
soudu v Brně ze dne       11. 12. 1950, sp. zn. Vt 249/50, ve spojení s 
usnesením bývalého Vyššího vojenského soudu v Trenčíně ze dne 1. 2. 1951, sp. 
zn. Vto-95/51. Přesto byl následně rozsudkem bývalého Nižšího vojenského soudu 
v Brně ze dne 9. 2. 1954, sp. zn. T 9/54, ve znění rozsudku bývalého Vyššího 
vojenského soudu v Trenčíně ze dne 18. 5. 1954, sp. zn. To-35/54, opětovně 
odsouzen pro trestný čin vyhýbání se služební povinnosti podle § 270 odst. 
1        písm. b) tr. zák. č. 86/1950 Sb. Podle ustálené judikatury Ústavního 
soudu České republiky (např. nálezy ze dne 18. 9. 1995, sp. zn. IV.ÚS 81/95,  a 
ze dne 20. 3. 1997, sp. zn.                  I.ÚS 184/96)  se jedná  o týž 
skutek a tedy   o věc rozsouzenou, proto mělo být trestní stíhání obviněného 
zastaveno podle § 11 odst. 1 písm. f) tr. ř., v tehdy účinném znění. 

Nejvyšší soud České republiky dále podle § 269 odst. 2 tr. ř. zrušil v celém 
rozsahu nejen napadený rozsudek, nýbrž i všechna další rozhodnutí na toto 
rozhodnutí obsahově navazující, pokud vzhledem ke změně, k níž došlo jeho 
zrušením, pozbyla podkladu.

Nejvyšší soud České republiky nemohl ve věci sám meritorně rozhodnout, neboť 
podle § 271 odst. 1 tr. ř. může postupovat tímto způsobem jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud České 
republiky splněnou, neboť konstatoval porušení zákona v ustanovení § 2 odst. 5, 
6 tr. ř., ve znění účinném do 31. 12. 1991.  

V návaznosti na výše uvedené skutečnosti proto Nejvyšší soud České republiky 
podle § 270 odst. 1 tr. ř.  přikázal Městskému soudu v Brně jako soudu nyní 
podle zákona č. 284/1993 Sb. příslušnému, aby věc v potřebném rozsahu znovu 
projednal a rozhodl s tím, že podle § 270 odst. 4 tr. ř. bude při svém 
rozhodování vázán právním názorem, který vyslovil ve věci Nejvyšší soud, 
zejména pak se bude zabývat ustanovením § 11 odst. 1 písm. f) tr. ř. Nejvyšší  
soud České republiky v této souvislosti zdůrazňuje, že v novém řízení nemůže 
dojít ke změně rozhodnutí v neprospěch obviněného J. J., neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.


V Brně dne 3. března 2011



     Předseda senátu
     JUDr. Jiří Pácal  



