Soud: Nejvyšší soud

Spisová značka: 4 Tz 47/2009

Datum rozhodnutí: 28.07.2009

Typ rozhodnutí: ROZSUDEK




4 Tz 47/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
července 2009 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podala ministryně 
spravedlnosti České republiky ve prospěch obviněného B.  D., proti pravomocnému 
usnesení bývalého Vojenského obvodového soudu v Brně ze dne 28. 11. 1991, sp. 
zn.   2   Rtv   75/91,  a  podle  §  268  odst.  2,  § 269  odst. 2  a  § 270 
odst. 1 tr. ř. rozhodl         t a k t o :

Pravomocným usnesením bývalého Vojenského obvodového soudu v Brně ze dne  28. 
11. 1991, sp. zn. 2 Rtv 75/91 a v řízení předcházejícím b y l   p o r u š e n   
z á k o n   v ustanoveních § 1 odst. 1, odst. 2 zák. č. 119/1990 Sb., o soudní 
rehabilitaci, ve znění zákona č. 47/1991 Sb. a § 2 odst. 5, odst. 6 tr. ř., ve 
znění účinném do 31. 12. 1991, v neprospěch obviněného B. D. 

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje pravomocný rozsudek bývalého Vojenského obvodového soudu v 
Brně ze dne 30. 1. 1992,sp. zn. 2 Rtv 75/91. 

Městskému soudu v Brně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem bývalého Vojenského obvodového soudu v Brně ze dne 9. 12. 
1960,            sp. zn. 3 T 61/60, byl obviněný B. D. uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., kterého se měl dopustit tím, že dne 1. 11. 1960 odmítl u svého 
útvaru  K. vykonávat vojenskou službu s odůvodněním, že mu to nedovoluje jeho 
náboženské přesvědčení S. J., za což byl odsouzen podle § 270 odst. 1 tr. zák. 
č. 86/1950 Sb. k nepodmíněnému trestu odnětí svobody v trvání 18 měsíců. 
Uvedený rozsudek nabyl právní moci dne 18. 12. 1960. 

Obviněný B. D. nastoupil výkon trestu dne 18. 12. 1960 se zápočtem vazby od 2. 
11. 1960 do 18. 12. 1960 a uložený trest vykonal dne 2. 5. 1962.   

Dne 20. 5. 1991 požádal obviněný B. D. o rehabilitaci podle zák. č. 119/1990 
Sb., o soudní rehabilitaci, o které bylo rozhodnuto usnesením bývalého 
Vojenského obvodového soudu v Brně ze dne 28. 11. 1991, sp. zn. 2 Rtv 75/91, 
tak, že rozsudek bývalého Vojenského obvodového soudu v Brně ze dne 9. 12. 
1960, sp. zn. 3 T 61/60, byl podle § 14 odst. 1 písm. f) zák. č. 119/1990 Sb.  
zrušen ve výroku o trestu a podle § 14 odst. 3 zák. č. 119/1990 Sb. byla 
současně zrušena všechna další rozhodnutí na zrušenou část obsahově navazující, 
pokud vzhledem ke změnám, k nímž došlo zrušením, pozbyla podkladu. Usnesení 
nabylo právní moci dne 28. 11. 1991.    

Následně bývalý Vojenský obvodový soud v Brně nařídil v předmětné věci hlavní 
líčení, v němž rozhodl rozsudkem ze dne 30. 1. 1992, sp. zn. 2 Rtv 75/91, tak, 
že při nezměněném výroku o vině z rozsudku bývalého Vojenského obvodového soudu 
v Brně ze dne 9. 12. 1960, sp. zn. 3 T 61/60, podle § 270 odst. 1 zák. č. 
86/1950 Sb.  obviněného odsoudil k trestu odnětí svobody v trvání 6 měsíců a 
podle § 24 a § 25 tr. zák. č. 86/1950 Sb. mu byl výkon uloženého trestu odnětí 
svobody podmíněně odložen na zkušební dobu 1 roku. Rozsudek nabyl právní moci 
dne 20. 2. 1992. 

Proti usnesení bývalého Vojenského obvodového soudu v Brně ze dne 28. 11. 1991, 
sp. zn. 2 Rtv 75/91, podala ministryně spravedlnosti stížnost pro porušení 
zákona ve prospěch obviněného B. D. Vytkla v ní, že stížností pro porušení 
zákona napadeným usnesením a v řízení předcházejícím byl zákon porušen v 
ustanovení § 1 odst. 1, 2 zákona č. 119/1990 Sb., o soudní rehabilitaci, ve 
znění zák. č. 47/1991 Sb. a v ustanovení § 2 odst. 5, 6 tr. ř., ve znění 
účinném do 31. 12. 1991, v neprospěch obviněného B. D.   

	

V odůvodnění stížnosti pro porušení zákona ministryně spravedlnosti uvedla, že 
bývalý Vojenský obvodový soud v Brně při projednávání žádosti obviněného B. D.  
o soudní rehabilitaci nepostupoval důsledně podle zákona č. 119/1990 Sb., jehož 
smyslem bylo rehabilitovat, a to nejen právně, ale i morálně co nejvíce těch, 
kteří v období totalitního režimu trpěli a byli pronásledováni. Z napadeného 
usnesení a z dalších navazujících rozhodnutí bývalého Vojenského obvodového 
soudu v Brně je patrné, že důvodem odmítnutí vojenské služby bylo náboženské 
přesvědčení obviněného B. D., aniž by byla vyhodnocena konkrétní situace v 
době, kdy došlo k trestné činnosti obviněného. Jednalo se o situaci, kdy přes 
obecně deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. 
Nebylo přiměřeně vzato v úvahu ani základní právo obviněného vyplývající z čl. 
18 Všeobecné deklarace lidských práv, tedy právo na svobodu svědomí, které 
nelze zaměňovat se svobodou víry ani se svobodou náboženskou, zejména když 
motiv jednání pod imperativem svědomí je v případě odmítání vojenské služby 
nutno považovat za určující. Dle názoru ministryně spravedlnosti bývalý 
Vojenský obvodový soud v Brně pochybil, když v rehabilitačním řízení ponechal v 
platnosti výrok o vině obviněného B. D. s odůvodněním, že bývalý Vojenský 
obvodový soud v Brně při projednávání předmětné trestní věci provedl dokazování 
v potřebném rozsahu a správně zjistil skutkový stav, proto jeho postupu nelze 
nic vytknout.  

Závěrem stížnosti pro porušení zákona ministryně spravedlnosti navrhla, aby 
Nejvyšší soud České republiky podle § 268 odst. 2 tr. ř. vyslovil, že usnesením 
bývalého Vojenského obvodového soudu v Brně ze dne 28. 11. 1991, sp. zn. 2 Rtv 
75/91 a v řízení předcházejícím byl porušen zákon v neprospěch obviněného B. D. 
ve vytýkaném směru, aby podle § 269 odst. 2 tr. ř. napadené usnesení zrušil, 
stejně jako další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu,  a dále postupoval 
podle § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a shledal, že zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného ustanovení činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv a v 
navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem  a mezinárodnímu právu odporovalo také jejich trestní 
stíhání a trestání.

Bývalý Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného prováděl, se však důsledně 
citovaným účelem rehabilitačního zákona neřídil.

Jak je zřejmé z napadeného usnesení, bývalý Vojenský obvodový soud v Brně se 
výrokem o vině obsaženým v rozsudku bývalého Vojenského obvodového soudu v Brně 
ze dne 9. 12. 1960, sp. zn. 3 T 61/60, blíže nezabýval, protože jej považoval 
za správný. Zaměřil se jen na otázku přiměřenosti trestu. Tato skutečnost 
vyplývá z odůvodnění napadeného usnesení, kde je uvedeno, že rozhodující soud 
zjistil, že bývalý Vojenský obvodový soud  v Brně provedl při projednávání 
příslušné věci dokazování v potřebném rozsahu a správně zjistil skutkový stav, 
proto postupu tohoto soudu nelze nic vytknout. 

Vzhledem k tomu, že předmětem řízení o stížnosti pro porušení zákona je trestný 
čin vyhýbání se služební povinnosti, který měl být údajně obviněným spáchán v 
roce 1960, je zapotřebí rovněž zkoumat, zda napadeným rozhodnutím nedošlo k 
porušení základních práv stěžovatele, včetně jeho základního práva na svobodu 
svědomí, která je obsažena v čl. 15 odst. 1 Listiny základních práv a svobod. 

Plénum Ústavního soudu České republiky se k otázce práva na svobodu svědomí 
vyslovilo v nálezu ze dne 26. 3. 2003, sp. zn. Pl. ÚS 42/2002, tak, že svoboda 
svědomí má konstitutivní význam pro demokratický právní stát respektující 
liberální myšlenku přednosti odpovědné důstojné lidské bytosti před státem - 
tj. myšlenku úcty (respektu a ochrany) státu k právům člověka a občana [čl. 1 
odst. 1 Ústavy České republiky (dále jen \"Ústava\")]. Naopak je příznačné pro 
totalitní politické režimy, že nerespektují autonomii svědomí jednotlivce, když 
se pokoušejí i za pomoci represivní trestní politiky potlačovat svobodu svědomí 
jednotlivce, a tak jej nutí k přijetí vůle vládnoucích, která si činí nárok na 
jediné možné dobré rozhodnutí a v tomto smyslu jediné etické rozhodnutí. 

Tento trend lze sledovat i v československé, resp. české ústavní rovině. 
Ústavní listina č. 121/1920 Sb. i současná Listina základních práv a svobod 
nepředpokládají možnost zákonného omezení svobody svědomí. Ústava 9. května č. 
150/1948 Sb. sice v § 15 svobodu svědomí deklarovala, avšak zároveň ji negovala 
tím, že stanovila, že svoboda svědomí nemůže být důvodem k odepření splnění 
občanské povinnosti, kterou stanovil obyčejný zákon. Ústava Československé 
socialistické republiky č. 100/1960 Sb., účinná od 11. 7. 1960 (tedy účinná v 
době rozhodování bývalého Vojenského obvodového soudu v Brně v předmětné 
věci),  již svobodu svědomí  nezmiňovala vůbec. 

Svoboda svědomí se projevuje v rozhodnutích jednotlivce učiněných v určitých 
konkrétních situacích, tedy \"tady a teď\", pociťovaných jako hluboce prožitá 
povinnost. Rozhodnutí diktované svědomím spočívá na existenci svědomí 
samotného, nikoliv na specifických náboženských či ideologických představách. Z 
uvedeného vyplývá, že svobodu svědomí nelze zaměňovat se svobodou víry ani se 
svobodou náboženskou. Na rozdíl od těchto svobod je rozhodnutí diktované 
svědomím vždy konkrétní, neboť jeho předmětem je konkrétní chování v konkrétní 
situaci (srov. nález pléna Ústavního soudu České republiky ze dne 26. 3. 2003, 
sp. zn. Pl. ÚS 42/2002). 

Je tedy možno uzavřít, že pokud obviněný odmítl konat vojenskou službu z důvodu 
svého náboženského přesvědčení a toto jeho jednání bylo reálně projeveným 
osobním rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
právo na svobodu svědomí a náboženského přesvědčení. Vzhledem k  uvedenému a s 
odkazem na výše citované výkladové teze vztahující se k naplňování svobody 
svědomí jednotlivce i z pohledu dnes platných norem, především čl. 15 odst. 1 
Listiny základních práv a svobod, nelze považovat jednání obviněného 
spočívající v odmítnutí konání vojenské služby v roce 1960 za trestný čin.

Z konfrontace napadeného rozhodnutí s výše uvedenými právními názory a závěry 
Ústavního soudu je zřejmé, že pokud rehabilitační senát bývalého Vojenského 
obvodového soudu v Brně nepřezkoumal též výrok o vině trestného činu vyhýbání 
se služební povinnosti podle ustanovení § 270 odst. 1 písm. b) tr. zák. č. 
86/1950 Sb., a to ve smyslu shora uvedeném, porušil zákon v ustanoveních § 1 
odst. 1, odst. 2 zákona o soudní rehabilitaci, ve znění zák. č. 47/1991 Sb. a v 
řízení, které mu předcházelo, v ustanoveních § 2 odst. 5, odst. 6 tr. ř., ve 
znění účinném do 31. 12. 1991, v neprospěch obviněného B. D. Jako důsledek této 
skutečnosti Nejvyšší soud České republiky podle § 269 odst. 2 tr. ř. zrušil v 
celém rozsahu nejen napadené usnesení, nýbrž i všechna další rozhodnutí na toto 
usnesení obsahově navazující, pokud vzhledem ke změně, k níž došlo jeho 
zrušením, pozbyla podkladu, zejména  zrušil rozsudek bývalého Vojenského 
obvodového soudu v Brně ze dne  30. 1. 1992, sp. zn. 2 Rtv 75/91.  

Nejvyšší soud České republiky nemohl ve věci sám meritorně rozhodnout, neboť 
podle § 271 odst. 1 tr. ř. může postupovat tímto způsobem jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud České 
republiky splněnou. 

V návaznosti na výše uvedené skutečnosti proto Nejvyšší soud České republiky 
podle § 270 odst. 1 tr. ř.  přikázal Městskému soudu v Brně jako soudu nyní 
podle zákona č. 284/1993 Sb. příslušnému, aby věc v potřebném rozsahu znovu 
projednal a rozhodl s tím, že podle § 270 odst. 4 tr. ř. bude při svém 
rozhodování vázán právním názorem, který vyslovil ve věci Nejvyšší soud. 
Nejvyšší soud České republiky v této souvislosti zdůrazňuje, že v novém řízení 
nemůže dojít ke změně rozhodnutí v neprospěch obviněného B. D., neboť Nejvyšší 
soud vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 28. července 2009

Předseda senátu:

JUDr. J. P.
