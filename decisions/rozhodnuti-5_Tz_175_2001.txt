Soud: Nejvyšší soud

Spisová značka: 5 Tz 175/2001

Datum rozhodnutí: 15.08.2001

Typ rozhodnutí: Rozsudek




5 Tz 175/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání dne 15. srpna 2001 
v senátě složeném z předsedy senátu JUDr. Jindřicha Urbánka a soudců JUDr. 
Jiřího Horáka a JUDr. Petra Hrachovce stížnost pro porušení zákona, kterou 
podal ministr spravedlnosti České republiky v neprospěch obviněného J. R., 
proti usnesení vyšetřovatele Policie České republiky, Okresního úřadu 
vyšetřování v Havlíčkově Brodě ze dne 29. 12. 2000, ČVS: OVV-759/98, a rozhodl 
podle § 268 odst. 2, § 269 odst. 2, § 270 odst. 1 tr. ř. za splnění podmínek § 
272 odst. 1 tr. ř. t a k t o :

Pravomocným usnesením vyšetřovatele Policie České republiky, Okresního úřadu 
vyšetřování v Havlíčkově Brodě ze dne 29. 12. 2000, ČVS: OVV-759/98, a v 
řízení, jež mu předcházelo, b y l p o r u š e n z á k o n v ustanoveních § 2 
odst. 5, 6 tr. ř. a § 172 odst. 1 písm. b) tr. ř. ve prospěch obviněného J. R. 

Toto usnesení se z r u š u j e . Zrušují se také všechna další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Vyšetřovateli Policie České republiky, Okresního úřadu vyšetřování v Havlíčkově 
Brodě se p ř i k a z u j e , aby věc v potřebném rozsahu znovu projednal a 
rozhodl.

O d ů v o d n ě n í :

Usnesením vyšetřovatele Policie České republiky, Okresního úřadu vyšetřování v 
Havlíčkově Brodě (dále jen „vyšetřovatel\") ze dne 29. 12. 2000, ČVS: 
OVV-759/98, bylo podle § 172 odst. 1 písm. b) tr. ř. zastaveno trestní stíhání 
obviněného J. R. pro skutek kvalifikovaný jako trestný čin ublížení na zdraví 
podle § 221 odst. 1 tr. zák., jehož se měl dopustit tím, že dne 15. 7. 1998 
kolem 7.15 hod. bezdůvodně fyzicky napadl svého otce J. R., v dílně 
kamenosochařství firmy E. v O., a to tím způsobem, že svého otce pěstí srazil 
na zem do kouta se slovy: „To máš za všechno\", poté jej několikrát udeřil 
pěstmi do předloktí, hlavy a levého boku se slovy: „Já tě zabiju\", a když otec 
ležel na podlaze, tak jej bil pěstmi a kopanci po celém těle. Ve svém jednání 
pokračoval i v době, když se otec snažil vstát. Poté bezdůvodně fyzicky napadl 
i svoji matku V. R., kterou v téže místnosti několikrát udeřil pěstmi do 
obličeje, když se snažila mu zabránit v dalším napadení otce. V důsledku 
napadení utrpěl jeho otec otok a podkožní hematom kolem levé očnice a na straně 
čela, drobné zhmožděniny na zádech, zhmoždění krční páteře a otřes mozku. Tato 
uvedená zranění si vyžádala hospitalizaci v Okresní nemocnici v Havlíčkově 
Brodě v době od 15. 7. 1998 do 22. 7. 1998 s tím, že v důsledku poranění páteře 
následně trpěl i potížemi krční páteře a bolestmi hlavy, pro což mu byla 
obnovena pracovní neschopnost, byl znovu léčen a podroben rehabilitaci. 
Vyšetřovatel zastavil trestní stíhání obviněného proto, že dospěl k závěru, že 
tento skutek není trestným činem a není důvod k postoupení věci. Usnesení 
nabylo právní moci dne 12. 1. 2001. 

Proti tomuto usnesení podal ministr spravedlnosti České republiky ve lhůtě 
uvedené v § 272 odst. 1 tr. ř. stížnost pro porušení zákona v neprospěch 
obviněného. Vytkl v ní, že napadeným usnesením byl porušen zákon v ustanoveních 
§ 2 odst. 5, 6 tr. ř. a § 172 odst. 1 písm. b) tr. ř. ve vztahu k § 221 odst. 1 
tr. zák. ve prospěch obviněného J. R. Ve stížnosti pro porušení zákona poukázal 
ministr spravedlnosti na to, že podle judikatury je za „ublížení na zdraví\" 
pokládán takový stav, který porušením normálních tělesných nebo duševních 
funkcí znesnadňuje výkon obvyklé činnosti nebo má jiný vliv na obvyklý způsob 
života poškozeného a který zpravidla vyžaduje lékařské ošetření, i když 
nezanechá trvalé následky. Jde například o déletrvající bolesti, nespavost, 
poruchy nervstva, nechuť k jídlu, nemožnost pohybu, upoutání na lůžko, případně 
zhoršení nemoci, kterou již poškozený dříve trpěl. Posouzena musí být i délka 
pracovní neschopnosti. 

Ministr spravedlnosti zdůraznil, že poškozený J. R., uvedl, že po napadení dne 
15. 7. 1998 byl odvezen do nemocnice, kde po dobu pěti až šesti dnů nesměl 
opustit lůžko a nebylo mu ani povoleno odejít na WC. Po celou dobu trpěl 
silnými bolestmi hlavy, pociťoval nutkání na zvracení, nemohl ani číst a z 
nemocnice byl propuštěn až 22. 7. 1998. Další týden byl v domácím ošetřování, 
kde musel polehávat. Bolesti hlavy neustávaly a důsledkem napadení bylo i 
poškození krční páteře. Vzhledem k tomu, že poškozený soukromě podniká, byla 
pracovní neschopnost ukončena na jeho žádost dne 31. 7. 1998. I v následujícím 
období však trpěl bolestmi hlavy a páteře, byl léčen v neurologické ambulanci 
nemocnice a byla mu vystavena také další pracovní neschopnost od 27. 8. 1998 do 
29. 9. 1998 a poté se podrobil rehabilitaci. Následně byl až do února 1999 v 
péči psychologa pro přetrvávající psychické trauma vyvolané kritickou událostí. 
Po napadení se poškozenému zhoršil krevní tlak a pro tuto chorobu byl léčen až 
do 1. 2. 2000, kdy dostal mozkový infarkt. 

Tato tvrzení měla být podle ministra spravedlnosti důsledně prošetřena, zejména 
když u postkomočního syndromu, u úrazového šoku, projevujícího se zejména ve 
sféře psychické, a u poškození krční páteře nelze vyloučit, že jde o trvalejší 
škodlivý následek násilného jednání obviněného J. R., který nevylučuje ani 
vznik delší dobu trvající poruchy zdraví. Dále ministr spravedlnosti poukázal 
na to, že vyšetřovatel zařadil do spisu řadu lékařských zpráv, z nichž některé 
nebyly opatřeny datem, přičemž tyto zprávy psané různými lékaři při 
jednorázových vyšetřeních poškozeného, nedávají komplexní ucelený náhled na 
rozsah poškození zdraví, příčinnou souvislost s kritickou událostí, ani přehled 
o průběhu léčení a případné následky zranění. Přitom znalecký posudek ze dne 
24. 10. 2000 na č. l. 106 - 119 odpovídá především na otázku mechanismu vzniku 
zranění, spočívajícího v pohmoždění hlavy, zad a předloktí, avšak stranou 
pozornosti znalce zůstalo posouzení otřesu mozku, poškození krční páteře a 
posttraumatická stresová porucha, k nimž se znalec ve znaleckém posudku 
nevyjádřil. Znalec v posudku připomenul, že hodnocení eventuálních psychických 
následků u poškozeného není v kompetenci soudně-lékařského znalce. Na jiném 
místě posudku znalec tvrdí, že následné potíže u poškozeného, jako potíže s 
krční páteří a bolesti hlavy, mohou i nemusejí být v příčinné souvislosti s 
jednáním obviněného. Podle ministra spravedlnosti je nejasné i tvrzení znalce, 
že další chorobné stavy, jako zvýšení a kolísání krevního tlaku a mozkový 
infarkt, nelze klást zcela nepochybně do souvislosti s kritickou událostí. 
Podle znalce došlo k ublížení na zdraví v užším slova smyslu s přiměřenou dobou 
léčení do 31. 7. 1998, přičemž zranění se podle znalce projevovalo otokem 
měkkých tkaní a bolestivostí zhmožděných míst, přičemž v době sedmidenní 
hospitalizace byl poškozený nucen se podrobit řadě lékařských zákroků a 
zachovávat klidový režim. Tyto potíže je podle znalce možné považovat za 
omezení obvyklého způsobu života, nikoliv však za podstatné, dlouhodobě 
ovlivňující zdravotní pohodu a životní stereotyp poškozeného. Ministr 
spravedlnosti v této souvislosti poukázal na to, že znalec pominul údaje 
poškozeného o naprostém upoutání na lůžko v době hospitalizace, o úporných a 
dlouhodobě trvajících bolestech hlavy, o potížích s krční páteří, o psychických 
potížích a úplně pominul i hodnocení poškození mozku. Znalec posudek zpracoval 
pouze podle obsahu vyšetřovacího spisu a v něm obsažených fotokopií lékařských 
zpráv a podle ministra spravedlnosti nesprávně dospěl k závěru, že ze strany 
poškozeného byly uváděny pouze subjektivní potíže, které nebyly objektivizovány 
lékařským vyšetřením. Ze závěrečné zprávy chirurgického oddělení Nemocnice v 
Havlíčkově Brodě ze dne 23. 7. 1998 je však patrno, že dne 20. 7. 1998 byl 
zjištěn stav po komoci mozku s projevy lehké levostranné lateralizace v 
neurologickém obraze. Šlo tedy patrně o závažnější poškození mozku, přičemž 
nelze přehlédnout, že z lékařských zpráv neurologů vyplývá, že ještě v roce 
2000 u poškozeného přetrvávala snížená pohyblivost krční páteře. Ministr 
spravedlnosti vytkl, že vyšetřovatel znalce nevyslechl, a případně neobstaral 
nový posudek. Pokud by vyšetřovatel hodnotil znalecký posudek samostatně i v 
souvislosti s ostatními provedenými důkazy, musel by dojít k závěru, že 
znalecký posudek je neúplný a rozporuplný. 

Podle názoru ministra spravedlnosti vzhledem k charakteru zranění poškozeného 
měl vyšetřovatel také blíže objasnit způsob léčení poškozeného v době od 15. 7. 
do 22. 7. 1998 na chirurgickém oddělení Nemocnice v Havlíčkově Brodě a ověřit 
vyžádanou zprávou příčinu pracovní neschopnosti za dobu od 27. 8. do 20. 9. 
1998, a potíže, jimiž poškozený v této době trpěl, způsob léčby a omezení 
běžného způsobu života poškozeného v této době. 

Není však pochyb o tom, že s ohledem na povahu zranění poškozeného, které je i 
podle znaleckého posudku ublížením na zdraví, byť znalec nemůže otázku právního 
pojmu ublížení na zdraví posuzovat, jde o zranění, které je vzhledem k délce 
trvání pracovní neschopnosti i omezení obvyklého způsobu života poškozeného - 
hospitalizace v nemocnici po dobu 8 dnů, platnou judikaturou považováno za 
prosté ublížení na zdraví, a to bez ohledu na posuzování dalších souvisejících 
léčení a psychických poruch. Podle ministra spravedlnosti i kdyby tomu tak 
nebylo, bylo nutno s přihlédnutím k povaze a způsobu provedení útoku (údery 
pěstí do hlavy, jež vedly ke sražení poškozeného na zem a poté další údery 
pěstí a kopání), zvažovat pokus trestného činu ublížení na zdraví podle § 8 
odst. 1, § 221 odst. 1 tr. zák. 

Ministr spravedlnosti dále namítl, že vyšetřovatel se nezabýval značnými 
rozpory, které se týkají hodnocení duševního stavu obviněného v inkriminované 
době. V původním znaleckém posudku znalců MUDr. D. N. a MUDr. M. B. bylo 
konstatováno, že obviněný v době spáchání skutku trpěl patologickou reakcí, 
tzv. pathickým afektem a jeho rozpoznávací a ovládací schopnosti byly zcela 
vymizelé. Z dalšího znaleckého posudku znalců z oboru zdravotnictví, odvětví 
psychiatrie, MUDr. Š. M. a MUDr. L. V. vyplývá, že obviněný netrpí duševní 
chorobou v pravém slova smyslu a že v důsledku přechodné duševní poruchy byly 
jeho rozpoznávací schopnosti zachovány, avšak schopnost ovládat své jednání 
byla podstatně snížena. Vyšetřovatel se těmito protichůdnými znaleckými posudky 
o duševním stavu obviněného nezabýval. 

Protože napadené usnesení bylo vydáno na základě neúplně zjištěného skutkového 
stavu věci a bez všestranného a objektivního hodnocení důkazů, ministr 
spravedlnosti v závěru stížnosti pro porušení zákona navrhl, aby Nejvyšší soud 
České republiky podle § 268 odst. 2 tr. ř. vyslovil vytýkaná porušení zákona, 
aby podle § 269 odst. 2 tr. ř. napadené usnesení zrušil a zrušil i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a dále aby podle § 270 odst. 1 tr. ř. 
přikázal vyšetřovateli Policie České republiky, Okresního úřadu vyšetřování v 
Havlíčkově Brodě, aby věc v potřebném rozsahu znovu projednal a rozhodl. 

Nejvyšší soud České republiky (dále jen „Nejvyšší soud\") přezkoumal na 
podkladě stížnosti pro porušení zákona podle § 267 odst. 1 tr. ř. správnost 
výroku napadeného rozhodnutí, jakož i řízení, jež mu předcházelo, a zjistil, že 
zákon byl porušen ve prospěch obviněného J. R. z těch důvodů, na něž poukazuje 
stížnost pro porušení zákona. 

Vyšetřovatel odůvodnil své rozhodnutí závěry znaleckého posudku z oboru 
zdravotnictví, odvětví soudního lékařství, v němž znalec posoudil zranění 
poškozeného jako ublížení na zdraví v užším slova smyslu, tedy prosté, spíše 
při nižší hranici závažnosti s tím, že toto poranění mohlo vzniknout použitím 
tupého násilí malé až střední intenzity a potíže udávané poškozeným (bolesti 
hlavy a krční páteře), nemusejí být v časové ani místní příčinné souvislosti s 
napadením poškozeného dne 15. 7. 1998. Znalec v posudku také uvedl, že další 
chorobné stavy, kterými poškozený trpěl v pozdější době (zvýšení a kolísání 
krevního tlaku, mozkový infarkt), nelze klást do souvislosti s událostí dne 15. 
7. 1998. Dále vyšetřovatel poukázal na to, že podle znaleckého posudku dobu 
prvotní léčby a pracovní neschopnosti do 31. 7. 1998 lze pokládat u poškozeného 
za zcela přiměřenou k povaze objektivně diagnostikovaných traumatických změn a 
tyto potíže je možné považovat za omezení obvyklého způsobu života, ze soudního 
lékařského hlediska však nikoliv za podstatné omezení a dlouhodobě negativně 
ovlivňující jeho zdravotní pohodu a životní stereotyp. Vyšetřovatel výslovně 
uvedl, že vzhledem k závěrům tohoto znaleckého posudku se v uvedené věci 
nejedná o trestný čin ublížení na zdraví podle § 221 odst. 1 tr. zák. 

Podle § 172 odst. 1 písm. b) tr. ř. vyšetřovatel zastaví trestní stíhání, není-
li skutek trestným činem a není důvod k postoupení věci. Zastavení trestního 
stíhání se týká vždy konkrétního obviněného, případně obviněných, a určitého 
skutku, nikoliv jeho možné právní kvalifikace. Zastavení trestního stíhání je 
obligatorní, pokud jsou splněny zákonné podmínky uvedené v tomto ustanovení 
trestního řádu, jimiž jsou: 1) skutek, pro který se trestní stíhání vede, není 
trestným činem, 2) a není důvod k postoupení věci. Skutek není trestným činem 
např. jestliže nejsou naplněny všechny znaky trestného činu spáchaným skutkem, 
jde o nutnou obranu podle § 13 tr. zák., krajní nouzi podle § 14 tr. zák, malý 
stupeň nebezpečnosti pro společnost u mladistvého (§ 75 tr. zák.) apod. Důvod k 
postoupení věci je dán tehdy, jestliže skutek nenaplňuje zákonné znaky 
trestného činu, avšak mohl by být jiným příslušným orgánem posouzen jako 
přestupek nebo kárné provinění. Uplynula-li od spáchání přestupku nebo kárného 
provinění doba, po jejímž uplynutí je již nelze podle příslušných předpisů 
stíhat a příslušný orgán by je nemohl projednat, postoupení věci nepřichází v 
úvahu. Trestní stíhání je nutno v takovém případě zastavit podle § 172 odst. 1 
písm. b) tr. ř. Okolnost, že skutek nenaplňuje žádné znaky skutkové podstaty 
trestného činu, musí být náležitě zjištěna. Jestliže dosavadní výsledky 
vyšetřování nasvědčují tomu, že došetřením mohou být prokázány znaky trestného 
činu, nelze trestní stíhání až do dokončení došetření zastavit podle § 172 
odst. 1 písm. b) tr. ř. Má-li se stíhaný skutek posoudit v jednočinném souběhu 
jako více trestných činů, nelze trestní stíhání zastavit jen pro některý z 
trestných činů přicházejících takto v úvahu (srov. č. 64/1965 Sb. rozh. tr.). 
Trestní stíhání nelze zastavit jen pro část skutku (srov. č. 19/1968 - I. Sb. 
rozh. tr.). 

Rozhodnout o zastavení trestního stíhání podle § 172 tr. ř. lze jen tehdy, 
jestliže věc byla dostatečně objasněna v rozsahu nezbytném pro toto rozhodnutí 
(§ 2 odst. 5 tr. ř.). V usnesení o zastavení trestního stíhání je nutno uvést 
ve výrokové části stíhaný skutek i označení obviněného. Odůvodnění usnesení 
vyšetřovatele o zastavení trestního stíhání musí obsahovat skutkové i právní 
úvahy, na jejichž podkladě vyšetřovatel rozhodl o zastavení trestního stíhání 
(srov. č. 34/1969 Sb. rozh. tr.). To vyplývá z § 134 odst. 2 tr. ř., které se 
týká obsahu usnesení. Podle něj v odůvodnění usnesení je třeba, jestliže to 
přichází podle povahy věci v úvahu, zejména uvést skutečnosti, které byly vzaty 
za prokázané, důkazy, o něž se skutková zjištění opírají, úvahy, jimiž se 
rozhodující orgán řídil při hodnocení provedených důkazů, jakož i právní úvahy, 
na jejichž podkladě posuzoval prokázané skutečnosti podle příslušných 
ustanovení zákona.

Nejvyšší soud zjistil, že skutkový stav věci nebyl zjištěn bez důvodných 
pochybností a v rozsahu, který je nezbytný pro rozhodnutí (§ 2 odst. 5 tr. ř.), 
že dosud provedené důkazy nebyly hodnoceny důsledně podle zásady volného 
hodnocení důkazů zakotvené v § 2 odst. 6 tr. ř. Usnesením vyšetřovatele je v 
podstatě nepřezkoumatelné, neboť vyšetřovatel opřel své rozhodnutí pouze o 
závěry znaleckého posudku a nevypořádal se s ostatními důkazy, které ve věci 
byly provedeny. Samotné odůvodnění usnesení vyšetřovatele není v souladu s 
ustanovením § 134 odst. 2 tr. ř., neboť z něj není patrno, kromě zmíněného 
znaleckého posudku, na základě jakých skutkových i právních úvah vyšetřovatel 
rozhodl o zastavení trestního stíhání obviněného podle § 172 odst. 1 písm. b) 
tr. ř. Je nutno přisvědčit stížnosti pro porušení zákona, že vyšetřovatel se 
náležitě nevypořádal s výpovědí poškozeného J. R., pokud jde o rozsah zranění, 
potíže a jím vyvolané omezení v obvyklém způsobu života poškozeného. Již 
samotné následky zranění popsané poškozeným, z nichž některé jsou 
objektivizovány lékařskými zprávami, měly vést vyšetřovatele k tomu, aby se 
zabýval tím, jakou újmu na zdraví poškozený skutečně utrpěl. Závažným 
nedostatkem přípravného řízení je pak to, že vyšetřovatel k závěrům znaleckého 
posudku ani znalce nevyslechl, případně nevyžádal nový znalecký posudek. Je 
totiž nepochybné, že závažná poranění poškozeného jako otřes mozku, poškození 
krční páteře a posttraumatická stresová porucha s přihlédnutím ke zhoršení 
krevního tlaku a následnému mozkovému infarktu poškozeného, k němuž došlo dne 
1. 2. 2000, si vyžadovalo znalecké posouzení. Přitom v popisu skutku 
vyšetřovatel uvedl, že v důsledku poranění páteře poškozený J. R. následně 
trpěl i potížemi krční páteře a bolestmi hlavy, pro což mu byla obnovena 
pracovní neschopnost, byl znovu léčen a podroben rehabilitaci. Místo toho se 
vyšetřovatel spokojil se závěrem znalce ohledně prvotní léčby a pracovní 
neschopnosti do 31. 7. 1998, která podle znalce měla být zcela přiměřená povaze 
objektivně diagnostikovaných traumatických změn u poškozeného i omezení 
obvyklého způsobu života. Zůstal neobjasněn způsob léčení poškozeného J. R. v 
době od 15. 7. do 22. 7. 1998 na chirurgickém oddělení Nemocnice v Havlíčkově 
Brodě. Nelze též přehlédnout, že poškozený J. R., jak sám uvedl, si nechal 
ukončit pracovní neschopnost ke dni 31. 7. 1998 proto, že soukromě podnikal. 
Vyšetřovatel si také měl vyžádat zprávu o pracovní neschopnosti poškozeného v 
době od 27. 8. do 20. 9. 1998, aby zjistil důvod této pracovní neschopnosti a 
výslechem poškozeného objasnit způsob léčby i okolnosti omezení v běžném 
způsobu života poškozeného v této době. Po opatření uvedené zprávy a výslechu 
poškozeného bylo namístě přibrat znalce k podání znaleckého posudku, v němž by 
se znalec vyjádřil k tomu, zda případně pracovní neschopnost v době od 27. 8. 
do 20. 9. 1998 má souvislost s útokem obviněného vůči poškozenému dne 15. 7. 
1998. Přitom délka pracovní neschopnosti sama o sobě nemusí vždy správně 
odrážet povahu, intenzitu a závažnost způsobené poruchy zdraví (srov. 
rozhodnutí pod č. II/1965 Sb. rozh. tr.). Při právním posuzování jednání 
pachatele, jímž útočil proti zdraví občana, nelze vycházet jen z toho, jaká 
újma na zdraví poškozeného byla takovýmto útokem způsobena, ale je třeba 
přihlédnout i k okolnostem, za kterých se útok stal, jakým předmětem bylo 
útočeno a jaké nebezpečí pro napadeného z útoku hrozilo (srov. rozhodnutí pod 
č. 16/1964 Sb. rozh. tr.). Teprve po takto doplněném dokazování by vyšetřovatel 
mohl posoudit, zda jde o trestný čin ublížení na zdraví podle § 221 odst. 1 tr. 
zák., případně o jeho pokus podle § 8 odst. 1, § 221 tr. zák., a to s 
přihlédnutím k tomu, jakým způsobem byl veden útok obviněného proti 
poškozenému, okolnostem napadení a zjištěným následkům. Přitom vyšetřovatel 
musí posuzovat sám otázku ublížení na zdraví a nikoliv poukazovat na závěr 
znalce, neboť v tomto případě se nejedná o otázku znaleckou, ale o otázku 
právní, kterou musí řešit orgán činný v trestním řízení samostatně. 

Vyšetřovateli je třeba též vytknout, že se nijak nezabýval rozpory ve 
znaleckých posudcích, které se týkaly posouzení duševního stavu obviněného dne 
15. 7. 1998. Závěr o zavinění pachatele musí být vždy prokázán výsledky 
dokazování a právní závěr o subjektivních znacích trestného činu se musí 
zakládat na skutkových zjištěních, vyplývajících z provedeného dokazování, 
stejně tak jako závěr o objektivních znacích trestného činu. Vyšetřovatel v 
odůvodnění napadeného usnesení se vůbec nezmiňuje o uvedených znaleckých 
posudcích, ačkoliv to bylo jeho povinností vyplývající z ustanovení § 2 odst. 6 
tr. ř. i ustanovení § 134 odst. 2 tr. ř. týkající se obsahu usnesení. Pokud 
vyšetřovatel nezaujal v odůvodnění napadeného usnesení žádný postoj ke 
znaleckým posudkům, z nichž jeden posuzoval ovládací schopnosti obviněného za 
zcela vymizelé a druhý posudek tyto schopnosti pokládal za podstatně snížené, 
porušil vyšetřovatel zákon. 

Nejvyšší soud proto podle § 268 odst. 2 tr. ř. vyslovil, že napadeným usnesením 
vyšetřovatele byl porušen zákon v ustanoveních § 2 odst. 5, 6 tr. ř. a § 172 
odst. 1 písm. b) tr. ř. ve prospěch obviněného J. R. Podle § 269 odst. 2 tr. ř. 
za splnění podmínek § 272 odst. 1 tr. ř. napadené usnesení zrušil, přičemž 
současně zrušil všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Protože je třeba učinit ve věci nové rozhodnutí, Nejvyšší soud podle § 270 
odst. 1 tr. ř. přikázal vyšetřovateli Policie České republiky, Okresního úřadu 
vyšetřování v Havlíčkově Brodě, aby věc v potřebném rozsahu znovu projednal a 
rozhodl. Při novém projednání věci vyšetřovatel odstraní postupem podle § 2 
odst. 5 tr. ř. neúplnosti v dokazování, na něž bylo poukázáno v tomto 
rozhodnutí, zejména znovu vyslechne poškozeného J. R. k rozsahu jeho zranění, 
způsobu léčby od 15. 7. 1998 až do 1. 2. 2000, poté vyžádá nový znalecký 
posudek, v němž bude posouzena i otázka otřesu mozku, pohmoždění krční páteře a 
posttraumatické stresové poruchy, a to i s přihlédnutím k další pracovní 
neschopnosti poškozeného v době od 27. 8. do 20. 9. 1998, přičemž znalec 
posoudí případnou souvislost této pracovní neschopnosti se zraněními, která 
poškozený utrpěl dne 15. 7. 1998. Za účelem odstranění rozporů mezi závěry 
znaleckých posudků o duševním stavu obviněného, vyslechne znalce MUDr. D. N. a 
MUDr. M. B., ale také znalkyně MUDr. Š. M. a MUDr. L. V. a v případě, že se 
tyto rozpory nepodaří odstranit, vyžádá revizní znalecký posudek. Po takto 
doplněném dokazování vyšetřovatel zhodnotí podle zásady volného hodnocení 
důkazů (§ 2 odst. 6 tr. ř.) nově provedené důkazy s důkazy již dříve 
provedenými, a to jednotlivě i v jejich souhrnu, a vyvodí z nich odpovídající 
skutkové i právní závěry. Pokud by vyšetřovatel rozhodl usnesením, bylo by jeho 
povinností takové usnesení odůvodnit naprosto v souladu s ustanovením § 134 
odst. 2 tr. ř., tj. zejména uvést skutečnosti, které byly vzaty za prokázané, 
důkazy o něž se skutková zjištění opírají, úvahy, jimiž se vyšetřovatel řídil 
při hodnocení provedených důkazů, jakož i právní úvahy, na jejich podkladě 
posuzoval prokázané skutečnosti podle příslušných ustanovení zákona. 
Vyšetřovatel je přitom podle § 270 odst. 4 tr. ř. vázán právním názorem, který 
ve věci vyslovil Nejvyšší soud, a je povinen provést ty procesní úkony, jejichž 
provedení Nejvyšší soud nařídil.

Poučení: Proti tomuto rozsudku není stížnost pro porušení zákona přípustná.

V Brně dne 15. srpna 2001

Předseda senátu: 

JUDr. Jindřich Urbánek
