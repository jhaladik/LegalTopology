Soud: Nejvyšší soud

Spisová značka: 4 Tz 203/2005

Datum rozhodnutí: 14.02.2006

Typ rozhodnutí: Rozsudek




4 Tz 203/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
února 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného M.  M., proti pravomocnému usnesení 
Obvodního soudu pro Prahu 4 ze dne 23. 3. 2004, sp. zn. Nt 1208/2002, a podle § 
268 odst. 2 a § 269 odst. 2 tr. ř. rozhodl  t a k t o :

Pravomocným usnesením Obvodního soudu pro Prahu 4 ze dne 23. 3. 2004, sp. zn. 
Nt 1208/2002,  b y l   p o r u š e n   z á k o n  v ustanovení § 340b odst. 1 
tr. ř. v neprospěch obviněného M. M.

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Odůvodnění:

Trestním příkazem Obvodního soudu pro Prahu 7 ze dne 18. 4. 2002, sp. zn. 25 T 
51/2002, byl obviněný M. M. uznán vinným pokračujícím trestným činem krádeže 
podle § 247 odst. 1 písm. a), b) tr. zák., kterého se dopustil jednáním ze dne  
6. 1. 2002, 8. 1. 2002, v blíže nezjištěné době od 10.00 hod. dne 9. 2. 2002 do 
16.15 hod. dne 13. 2. 2002 a ze dne 21. 3. 2002, za což byl odsouzen podle § 
247 odst. 1 tr. zák. za použití  § 45 tr. zák. a § 45a odst. 1 tr. zák. k 
trestu obecně prospěšných prací ve výměře 300 hodin. Podle § 228 odst. 1 tr. ř. 
byla obviněnému M. M. uložena povinnost zaplatit poškozenému J. K. částku 
1.267,- Kč. Trestní příkaz nabyl právní moci dne  11. 9. 2002. Usnesením 
Obvodního soudu pro Prahu 4 ze dne 23. 3. 2004, sp. zn. Nt 1208/2002, bylo 
rozhodnuto o přeměně trestu obecně prospěšných prací v délce 300 hodin na trest 
odnětí svobody v trvání 150 dnů. Podle § 45a odst. 4 tr. zák. za použití § 39a 
odst. 2 písm. b) tr. zák. byl pro výkon trestu zařazen do věznice s dozorem. 
Výše citované usnesení nabylo právní moci dne 28. 4. 2004.

Rozsudkem Obvodního soudu pro Prahu 3 ze dne 23. 1. 2004, sp. zn. 3 T 73/2003, 
byl obviněný M. M. uznán vinným trestným činem krádeže podle § 247 odst. 1  
písm. b), odst. 2 tr. zák., a to dílem dokonaným (ad 1/, 3/-14/ výroku výše 
uvedeného rozsudku), dílem nedokonaným ve stadiu pokusu podle § 8 odst. 1 tr. 
zák. k § 247 odst. 1 písm. b), odst. 2 tr. zák. (ad 2/ výroku výše uvedeného 
rozsudku), a odsouzen podle § 247 odst. 2  tr. zák za použití § 35 odst. 2 tr. 
zák. k souhrnnému trestu odnětí svobody v trvání  9 měsíců. Podle § 58 odst. 1, 
§ 59 odst. 1 tr. zák. byl výkon trestu podmíněně odložen na zkušební dobu v 
trvání 3 let s probačním dohledem. Současně byl mimo jiné podle § 35  odst. 2 
tr. zák. zrušen výrok o trestu z trestního příkazu Obvodního soudu pro Prahu 7 
ze dne 18. 4. 2002, sp. zn. 25 T 51/2002, jakož i všechna další rozhodnutí na 
zrušený výrok obsahově navazující, pokud vzhledem ke změně, k níž došlo 
zrušením, pozbyla podkladu. Tímto rozsudkem bylo dále rozhodnuto i o náhradě 
škody. Rozsudek nabyl právní moci dne 23. 1. 2004, když jak obviněný, tak 
státní zástupce se vzdali práva odvolání. Porozsudková agenda, včetně trestního 
listu, byla v této věci vypravena až dne 22. 7. 2004, kdy byl výše uvedený 
rozsudek zaslán i Obvodnímu soudu pro Prahu 7.

Státní zástupkyně Obvodního státního zastupitelství pro Prahu 4 podala dne 4. 
3. 2005 pod sp. zn. ZN 1840/2004 návrh na povolení obnovy řízení podle § 278 
odst. 1 tr. ř. ve prospěch obviněného do usnesení Obvodního soudu pro Prahu 4 
ze dne 23. 3. 2004, sp. zn. Nt 1208/2002. Návrh na povolení obnovy řízení byl 
usnesením Obvodního soudu pro Prahu 4 ze dne 18. 3. 2005, sp. zn.  0 Nt 
507/2005, zamítnut podle § 283 písm. b) tr. ř., s odkazem na § 278 tr. ř., 
které stanoví výčet rozhodnutí, u kterých lze povolit obnovu řízení. Vzhledem k 
tomu, že usnesení o přeměně trestu mezi nimi není, není u tohoto rozhodnutí 
obnova přípustná. Proti usnesení Obvodního soudu pro Prahu 4 ze dne 18. 3. 
2005, sp. zn. 0 Nt 507/2005, podal obviněný M. M. v zákonné lhůtě stížnost. 
Tato stížnost byla usnesením Městského soudu v Praze ze dne 15. 9. 2005, sp. 
zn.  6 To 394/2005, podle § 148 odst. 1 písm. c) tr. ř. zamítnuta.

Proti pravomocnému usnesení Obvodního soudu pro Prahu 4 ze dne 23. 3. 2004, sp. 
zn. Nt 1208/2002, podal ministr spravedlnosti České republiky stížnost pro 
porušení zákona ve prospěch obviněného M. M. Vytkl v ní, že zákon byl porušen v 
ustanoveních § 340b odst. 1 tr. ř. ve vztahu k § 45a odst. 4 tr. zák. a § 11 
odst. 1 písm. f)  tr. ř.

V odůvodnění stížnosti pro porušení zákona ministr spravedlnosti namítl, že 
napadeným usnesením byl porušen zákon v neprospěch obviněného M. M., neboť 
obviněný byl za trestnou činnost z trestního příkazu Obvodního soudu pro Prahu 
7 ze dne 18. 4. 2002, sp. zn. 25 T 51/2002, odsouzen dvakrát, tj. v citované 
věci a dále i ve věci Obvodního soudu pro Prahu 3 vedené pod sp. zn. 3 T 
73/2003.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Obvodního soudu 
pro Prahu 4 ze dne 23. 3. 2004, sp. zn. Nt 1208/2002, byl porušen zákon v 
neprospěch obviněného M. M. ve vytýkaném směru, a aby podle § 269 odst. 2 tr. 
ř. napadené usnesení zrušil.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle ustanovení § 340b odst. 1 tr. ř. o přeměně trestu obecně  prospěšných 
prací nebo o přeměně jeho zbytku v trest odnětí svobody rozhodne předseda 
senátu na návrh obecního  úřadu nebo instituce, u nichž mají být obecně 
prospěšné práce vykonávány, probačního úředníka nebo i bez takového návrhu ve 
veřejném zasedání.

Z obsahu trestního spisu Obvodního soudu pro Prahu 4 vedeného pod sp. zn. Nt 
1208/2002 vyplývá, že samosoudce Obvodního soudu pro Prahu 7 vydal dne 18. 4. 
2002 pod sp. zn. 25 T 51/2002 trestní příkaz, jímž uznal obviněného M. M. 
vinným pokračujícím trestným činem krádeže podle § 247 odst. 1 písm. a), b) tr. 
zák., za což mu uložil trest obecně prospěšných prací ve výměře 300 hodin.

Usnesením Obvodního soudu pro Prahu 4 ze dne 23. 3. 2004, sp. zn. Nt 1208/2002, 
bylo rozhodnuto o přeměně trestu obecně prospěšných prací v délce 300 hodin na 
trest odnětí svobody v trvání 150 dnů. Podle § 45a odst. 4 tr. zák. za použití 
§ 39a odst. 2 písm. b) tr. zák. byl pro výkon trestu zařazen do věznice s 
dozorem. Usnesení nabylo právní moci dne 28. 4. 2004. V odůvodnění usnesení 
Obvodní soud pro Prahu 4 uvedl, že u veřejného zasedání vycházel z důkazů 
listinné povahy, opisu rejstříku trestů obviněného, ze zprávy firmy Mgr. M. K. 
– M. K. C. ze dne 3. 2. 2004 ve věci výkonu trestu obecně prospěšných prací a 
ze zprávy Centrální evidence vězňů. Výkon trestu obecně prospěšných prací byl 
obviněnému nařízen usnesením Obvodního soudu pro Prahu 4 ze dne 16. 12. 2002, 
obviněný jej měl vykonat nejpozději ke dni 17. 12. 2003, což neučinil, proto 
soud rozhodl o přeměně uloženého nevykonaného trestu obecně prospěšných prací v 
trest odnětí svobody.

Z obsahu trestního spisu Obvodního soudu pro Prahu 3 vedeného pod sp. zn. 3 T 
73/2003 bylo Nejvyšším soudem zjištěno, že rozsudkem Obvodního soudu pro Prahu 
3 ze dne 23. 1. 2004, sp. zn. 3 T 73/2003, byl obviněný M. M. odsouzen podle § 
247 odst. 2  tr. zák za použití § 35 odst. 2 tr. zák. k souhrnnému trestu 
odnětí svobody v trvání  9 měsíců a podle § 58 odst. 1, § 59 odst. 1 tr. zák. 
byl výkon trestu podmíněně odložen na zkušební dobu v trvání 3 let s probačním 
dohledem. Současně byl mimo jiné podle § 35 odst. 2 tr. zák. zrušen výrok o 
trestu z trestního příkazu Obvodního soudu pro Prahu 7 ze dne 18. 4. 2002, sp. 
zn. 25 T 51/2002, jakož i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Rozsudek nabyl právní moci dne 23. 1. 2004, avšak porozsudková agenda, včetně 
trestního listu, v této trestní věci byla vypravena až dne 22. 7. 2004.

Důsledkem výše uvedených skutečností pak bylo, že v rámci ukládání souhrnného 
trestu rozsudkem Obvodního soudu pro Prahu 3 ze dne 23. 1. 2004, sp. zn. 3 T 
73/2003, byl zrušen výrok o trestu z trestního příkazu Obvodního soudu pro 
Prahu 7 ze dne 18. 4. 2002,  sp. zn. 25 T 51/2002.

Z uvedeného je zřejmé, že době, kdy samosoudkyně nařizovala veřejné zasedání, a 
poté rozhodovala o přeměně trestu obecně prospěšných prací v trest odnětí 
svobody, neexistoval již zákonný podklad k tomuto procesnímu postupu, t. j. 
výrok o trestu v trestním příkazu Obvodního soudu pro Prahu 7 ze dne 18. 4. 
2002, sp. zn. 25 T 51/2002. 

Nejvyšší soud proto podle § 268 odst. 2 tr. ř. vyslovil, že pravomocným 
usnesením Obvodního soudu pro Prahu 4 ze dne 23. 3. 2004, sp. zn. Nt 1208/2002, 
byl porušen zákon v ustanovení § 340b odst. 1 tr. ř. v neprospěch obviněného M. 
M. Poté podle  § 269 odst. 2 tr. ř. napadené usnesení zrušil, jakož i všechna 
další rozhodnutí, na zrušené usnesení obsahově navazující, pokud vzhledem ke 
změně, k níž došlo zrušením, pozbyla podkladu. Tímto postupem Nejvyššího soudu 
byl nezákonný stav napraven, takže rozhodování podle § 270 či 271 tr. ř. nebylo 
třeba.

Poučení: Proti tomuto rozhodnutí není opravný prostředek přípustný.

V Brně dne 14. února 2006

Předseda senátu:

JUDr. J. P.
