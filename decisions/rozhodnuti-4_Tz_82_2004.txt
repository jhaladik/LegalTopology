Soud: Nejvyšší soud

Spisová značka: 4 Tz 82/2004

Datum rozhodnutí: 19.05.2004

Typ rozhodnutí: Rozsudek




4 Tz 82/2004

ČESKÁ REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            19. května 2004 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Petra Šabaty stížnost pro porušení 
zákona podanou ministrem spravedlnosti ve prospěch obviněného P. J., proti 
pravomocnému rozsudku Okresního soudu v Rokycanech ze dne 24. 1. 2002, čj. 2 T 
7/2001-69,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Pravomocným rozsudkem Okresního soudu v Rokycanech ze dne 24. 1. 2002, čj. 2 T 
7/2001-69,  byl výrokem o trestu  v ustanoveních § 36 a § 45a odst. 1 tr. zák., 
a v řízení, které mu předcházelo, v ustanoveních § 2 odst. 5, odst. 6 tr. ř., 
porušen   zákon  v neprospěch obviněného P. J.

Tento rozsudek se ve výroku o trestu zrušuje.

Dále se zrušují všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Rokycanech  se přikazuje,  aby věc v potřebném rozsahu znovu 
projednal a rozhodl.  

O d ů v o d n ě n í :

Ve výroku citovaným rozsudkem byl obviněný P. J. uznán vinným trestnými činy 
svémocného odloučení podle § 284 odst. 1 tr. zák. a neuposlechnutí rozkazu 
podle § 273 odst. 1 tr. zák. na tom skutkovém základě, že jako příslušník VÚ  
J., se bez jakéhokoli oprávnění či povolení zdržoval mimo tento VÚ od 30. 11. 
2000 od 21.15 hod. do 2. 12. 2000 do 14.00 hod., čímž úmyslně neprovedl rozkaz 
velitele z  30. 11. 2000, na základě kterého měl dne 1. 12. 2000 v rámci 
hospodářského dne provádět úklid v objektu kasáren, přestože o tomto rozkazu 
velitele věděl. Za to mu byl podle § 273 odst. 1 tr. zák. a § 45 odst. 1, odst. 
2, § 45a odst. 1 a § 35 odst. 1 tr. zák. uložen úhrnný trest obecně prospěšných 
prací ve výměře 300 hodin. Rozsudek nabyl právní moci dne 28. 2. 2002, když 
proti němu nebylo oprávněnými osobami podáno odvolání.

Proti tomuto pravomocnému rozsudku podal ministr spravedlnosti stížnost pro 
porušení zákona ve prospěch obviněného P. J. Okresnímu soudu v Rokycanech 
vytýká, že napadeným rozsudkem byl porušen zákon v ustanovení § 2 odst. 6 tr. 
ř. ve vztahu k ustanovení § 45a odst. 1 písm. a) tr. zák. (správně § 45a odst. 
1 tr. zák.) a ve vztahu k ustanovení § 36 tr. zák. Ve stížnosti se uvádí, že 
okresní soud se uvedenými ustanoveními trestního řádu a trestního zákona 
neřídil a to přesto, že v protokole o hlavním líčení ze dne 24. 1. 2002 byl 
jako důkaz čten trestní příkaz Obvodního soudu pro Prahu 9 ze dne 20. 1. 2000, 
sp. zn. 3 T 8/2000, jímž byl obviněný P. J. uznán vinným trestnými činy 
svémocného odloučení podle § 284 odst. 3 tr. zák., neuposlechnutí rozkazu a 
svémocného odloučení podle  § 273 odst. 1 a § 284 odst. 2 tr. zák. a dalšími 
trestnými činy neuposlechnutí rozkazu a zběhnutí podle § 273 odst. 1 a § 282 
odst. 1 tr. zák., za což byl odsouzen podle § 273 odst. 1, § 35 odst. 1, § 45 
odst. 1 a § 45a odst. 1 tr. zák. s přihlédnutím k § 314e odst. 2 tr. ř. k 
úhrnnému trestu obecně prospěšných prací ve výměře 350 hodin. Okresní soud v 
Rokycanech napadeným rozhodnutím překročil o 234 hodin nejvyšší možnou výměru 
trestu obecně prospěšných prací, která je stanovena v § 45a odst. 1 tr. zák. v 
maximální výměře 400 hodin, když z předchozího trestu obecně prospěšných prací 
ve výměře 350 hodin vykonal obviněný jen 16 hodin. Ministr spravedlnosti proto 
navrhl, aby Nejvyšší soud podle § 268 odst. 2 tr. ř. vyslovil, že napadeným 
rozhodnutím byl porušen zákon ve shora vytýkaném rozsahu v neprospěch 
obviněného P. J., aby podle § 269 odst. 2 tr. ř. zrušil tento rozsudek včetně 
dalších rozhodnutí na zrušený rozsudek obsahově navazující, pokud vzhledem ke 
změně, k níž došlo zrušením pozbyla podkladu a dále postupoval podle § 270 
odst. 1 tr. ř.

Státní zástupce Nejvyššího státního zastupitelství ve veřejném zasedání 
upozornil na nepřesnost výše uvedeného petitu, když podle svého obsahu stížnost 
pro porušení zákona  vytýkala nesprávnost jen výroku o trestu. Sám navrhl, aby 
porušení zákona bylo vysloveno, pokud jde o řízení předcházející napadenému 
rozhodnutí, též v ustanovení § 2 odst. 5 tr. ř. a aby byl zrušen v napadeném 
rozhodnutí toliko výrok o trestu. 

Nejvyšší soud České republiky podle § 267 odst. 3 tr. ř. přezkoumal 
zákonnost       a odůvodněnost těch výroků rozhodnutí, proti nimž byla stížnost 
pro porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející, a dospěl k závěru, že zákon porušen 
byl.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 věty první tr. zák. jestliže  soud  odsuzuje  pachatele  za  
trestný  čin, který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací může soud uložit ve 
výměře od 50 do 400 hodin.

Citovanými ustanoveními trestního zákona a trestního řádu se Okresní soud v 
Rokycanech neřídil. Při vyhlášení rozsudku Okresního soudu v Rokycanech ze dne 
24. 1. 2002,   čj. 2 T 7/2001-69, již existoval trestní příkaz Obvodního soudu 
pro Prahu 9 ze dne 20. 1. 2000, čj. 3 T 8/2000-82, pravomocný dne 29. 1. 2000, 
jímž byl obviněnému  P. J. uložen trest obecně prospěšných prací ve výměře 350 
hodin. Toto předchozí odsouzení vyplývalo z opisu rejstříku trestů na č. l. 29 
a též z podané obžaloby. Ze zprávy P. a m. s. na č. l. 53 vyplývá, že z 
uloženého trestu obecně prospěšných prací obviněný vykonal pouze 16 hodin. V 
protokolu o hlavním líčení (č. l. 66) je uvedeno, že byl jako důkaz čten 
trestní příkaz Obvodního soudu pro Prahu 9 ze dne 20. 1. 2000, sp. zn. 3 T 
8/2000. Okresní soud v Rokycanech přestože to byla jeho povinnost, si 
nezjistil, že trest obecně prospěšných prací uložený obviněnému, nebyl zcela 
vykonán, i když pochybnost o této skutečnosti vyplývala z listin založených ve 
spise. Nezjistil tak skutkový stav věci v rozsahu, který byl nezbytný pro jeho 
rozhodnutí a důkazy chybně zhodnotil, čímž porušil zákon zejména v ustanoveních 
§ 2 odst. 5, odst. 6 tr. ř. Důsledkem toho pak bylo překročení maximálně 
přípustné výměry trestu obecně prospěšných prací v smyslu § 36 a § 45a odst. 1 
tr. zák. 

Zde je třeba uvést, že zákon byl v uvedeném případě porušen pouze ve výroku o 
trestu napadeného rozsudku, popř. v řízení které tomuto výroku předcházelo. 
Podle § 266 odst. 2   tr. ř. však lze proti výroku o trestu stížnost pro 
porušení zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu. Podle názoru 
Nejvyššího soudu je třeba překročení horní hranice zákonné trestní sazby, a to 
i v případě, kdy k němu došlo způsobem uvedeným v ustanovení § 36 tr. zák.,  
zásadně považovat za uložení trestu, který je ve zřejmém nepoměru k stupni 
nebezpečnosti činu pro společnost ve smyslu § 266 odst. 2 tr. ř. Proto Nejvyšší 
soud shledal stížnost pro porušení zákona, která svým obsahem nezpochybňovala 
správnost výroku o vině a směřovala zcela zjevně jen proti výroku o trestu 
napadeného rozsudku, jako  přípustnou. 

V souladu s výše uvedeným Nejvyšší soud podle § 268 odst. 2 tr. ř. vyslovil, že 
napadeným rozsudkem byl ve výroku o trestu porušen zákon v ustanoveních § 36 a 
§ 45a odst. 1 tr. zák, a v řízení předcházejícím, v ustanovení § 2 odst. 5, 
odst. 6 tr. ř., v neprospěch obviněného P. J.  Na základě takto zjištěného 
porušení zákona však nemohl akceptovat návrh ministr spravedlnosti na zrušení 
celého rozsudku a podle § 269 odst. 2 tr. ř. zrušil v napadeném rozsudku toliko 
jeho výrok o trestu, včetně všech dalších rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu a 
podle § 270 odst. 1 tr. ř. přikázal pak Okresnímu soudu v Rokycanech, aby věc v 
potřebném rozsahu znovu projednal a rozhodl. V daném případě to znamená, aby 
tento soud v hlavním líčení znovu rozhodl o trestu obviněného P. J. při 
respektování zákonných ustanovení pro ukládání trestu, zejména ustanovení § 36 
tr. zák., a to se zřetelem k trestnímu příkazu Obvodního soudu pro Prahu 9 ze 
dne 20. 1. 2000, čj. 3 T 8/2000-82, pokud trest obecně prospěšných jím uložený 
nebyl mezi tím vykonán. Nejvyšší soud v této souvislosti zdůrazňuje, že orgán, 
jemuž byla věc přikázána, je vázán právním názorem, který vyslovil ve věci 
Nejvyšší soud, a je povinen provést procesní úkony, jejichž provedení nařídil 
(§ 270 odst. 4 tr. ř.) a že v novém řízení nemůže dojít ke změně rozhodnutí v 
neprospěch obviněného P. J., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.)

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 19. května 2004

Předseda senátu:

JUDr. Juraj  M a l i k  

	

	
