Soud: Nejvyšší soud

Spisová značka: 23 Cdo 855/2013

Datum rozhodnutí: 15.10.2014

Typ rozhodnutí: ROZSUDEK


Heslo: Bezprávná výhrůžka

Dotčené předpisy: § 37 odst. 1 předpisu č. 40/1964Sb.

Kategorie rozhodnutí: B




  	23 Cdo 855/2013
 
ROZSUDEK
Nejvyšší soud České republiky rozhodl v senátě složeném z předsedkyně JUDr. 
Kateřiny Hornochové a soudců JUDr. Zdeňka Dese a JUDr. Ing. Pavla Horáka, 
Ph.D., v právní věci žalobkyně LOUDA REALITY s.r.o., se sídlem Poděbrady, 
Hellichova 795, PSČ 290 01, identifikační číslo osoby 27242188, zastoupené 
JUDr. Janem Matějíčkem, advokátem se sídlem Kolín, Politických vězňů 98, proti 
žalované KONE, a.s., se sídlem Praha 6, Vokovice, Evropská 423/178, PSČ PSČ, 
identifikační číslo osoby 00176842, zastoupené JUDr. Petrou Vlachovou, 
advokátkou se sídlem Praha 1, Vodičkova 710/31, o zaplacení částky 2 468 270 Kč 
s příslušenstvím, vedené u Městského soudu v Praze pod sp. zn. 41 Cm 101/2011, 
o dovolání žalobkyně proti rozsudku Vrchního soudu v Praze ze dne 13. listopadu 
2012, č. j. 1 Cmo 250/2012-58, takto:

Rozsudek Vrchního soudu v Praze ze dne 13. listopadu 2012, č. j. 1 Cmo 250/2012 
– 58, a rozsudek Městského soudu v Praze ze dne 23. května 2012, č. j. 41 Cm 
101/2011-30, se zrušují a věc se vrací Městskému soudu v Praze k dalšímu řízení.
O d ů v o d n ě n í :


Vrchní soud v Praze rozsudkem ze dne 13. listopadu 2012, č. j. 1 Cmo 
250/2012-58, výrokem I. potvrdil rozsudek Městského soudu v Praze ze dne 23. 
května 2012, č. j. 41 Cm 101/2011-30, kterým byla zamítnuta žaloba na zaplacení 
2 468 270 Kč se zákonným úrokem z prodlení a rozhodnuto o náhradě nákladů 
řízení; zároveň rozhodl, že žádný z účastníků nemá právo na náhradu nákladů 
odvolacího řízení (výrok II.).
Odvolací soud, stejně jako soud prvního stupně, vyšel ze zjištění, že na 
základě smlouvy z 28. 8. 2006 uzavřené žalovanou, jako subdodavatelem, s 
generálním zhotovitelem polyfunkčních domů Kolonáda v Poděbradech, bez přímého 
vztahu k žalobkyni, se žalovaná zavázala k dodávce a montáži výtahů, které se 
staly součástí zhotovované stavby ve vlastnictví žalobkyně. Na generálního 
zhotovitele byl dne 26. 7. 2007 prohlášen konkurz a cena díla nebyla žalované 
uhrazena. Žalovaná demontovala u výtahů tlačítka, signalizaci a spodní šachetní 
dveře a znemožnila tak užívání výtahů i kolaudaci stavby. K návrhu žalované 
bylo Krajským soudem v Praze nařízeno dne 20. 6. 2007 předběžné opatření 
zakazující žalobkyni s výtahy nakládat a tyto dokončit. Žalobkyně s žalovanou 
uzavřela dne 13. 11. 2007 dohodu o narovnání (dále jen „dohoda“), jejímž 
předmětem a účelem bylo narovnání veškerých sporných nebo pochybných práv z 
titulu sporného vlastnického práva k výtahům v polyfunkčních domech Kolonáda v 
Poděbradech, a v níž se žalobkyně zavázala za převod vlastnického práva k 
výtahům uhradit žalované částku 2 468 270 Kč; žalovaná se zavázala při splnění 
této úhrady zprovoznit zbývající výtahy v termínu do 29. 11. 2007 a předat 
žalobkyni veškerou potřebnou dokumentaci k provozování výtahů. Žalovaná se 
rovněž zavázala, že po splnění sjednaných povinností vezme v celém rozsahu zpět 
žalobu na zaplacení resp. vydání věci a podá návrh na zrušení nařízeného 
předběžného opatření, kterým bylo žalobkyni zakázáno s výtahy nakládat a tyto 
dokončit. Žalobkyně pokládá učiněný právní úkon - uzavření předmětné dohody - 
za neplatný pro nedostatek svobodné vůle ve smyslu § 37 odst. 1 občanského 
zákoníku, platného do 31. 12. 2013 (dále jen „obč. zák.“), což vyjádřila v 
notářském zápisu ze dne 12. 11. 2007, a má za to, že dohoda byla uzavřena za 
podmínek § 49 obč. zák. a že podanou žalobou žalobkyně od ní odstoupila, proto 
považuje zaplacenou částku 2 468 470 Kč za bezdůvodné obohacení žalované. 
Odvolací soud shodně se soudem prvního stupně nejprve dovodil, že právní režim 
závazkového vztahu mezi účastnicemi při uzavírání dohody o narovnání je třeba 
subsumovat s ohledem na postavení účastnic pod režim tzv. relativních obchodů 
(§ 261 odst. 1 obchodního zákoníku - dále jen “obch. zák.”). Protože institut 
dohody o narovnání obchodní zákoník neupravuje, aplikoval pro takovou dohodu 
úpravu občanskoprávní, avšak pro ostatní instituty, jako např. promlčení, 
odstoupení od smlouvy, atd. se aplikoval úpravu obchodně právní (§ 261 odst. 6 
obch. zák.). Odvolací soud v dané souvislosti poukázal na § 267 odst. 2 obch. 
zák., podle něhož platí, že ve vztazích upravených obchodním zákoníkem neplatí 
ustanovení § 49 obč. zák., které stanoví, že účastník, který uzavřel smlouvu v 
tísni za nápadně nevýhodných podmínek, má právo od smlouvy odstoupit.
Odvolací soud, stejně jako soud prvního stupně, dospěl k závěru, že předmětná 
dohoda o narovnání je platným právním úkonem uzavřeným v souladu s § 585 odst. 
1 obč. zák. Konstatoval, že předpokladem uzavření platné dohody o narovnání je 
existence „sporných nebo pochybných práv“ mezi účastníky v době jejího 
uzavření. Odvolací soud ze skutkových zjištění dovodil, že takový předpoklad 
existoval, a to v podobě sporu o vlastnictví osobních výtahů namontovaných 
žalovanou do stavby žalobkyně a tento spor byl i předmětem soudního řízení, a 
to jak řízení o nařízení předběžného opatření, tak řízení ve věci samé o 
zaplacení eventuelně o vydání věci. Uzavřením dohody o narovnání dne 13. 11. 
2007 byl podle závěru obou soudů spor mimosoudně narovnán. Odvolací soud shodně 
se soudem prvního stupně rovněž dovodil, že projevená vůle v dohodě nebyla 
výrazem nesvobodné vůle, jak namítala žalobkyně. Odvolací soud v odůvodnění 
svého rozhodnutí uvedl, že pokud jde o existenci bezprávné výhružky (vis 
compulsiva), zakládající neplatnost uzavřené dohody pro nedostatek svobodné 
vůle žalobkyně, musela by taková bezprávná výhružka spočívat ve vyhrožování 
žalovanou (nebo osobou třetí) něčím, co hrozící není vůbec oprávněn provést 
nebo sice oprávněn provést je, ale nesmí hrozit tak, aby žalobkyni pohnul k 
určitému právnímu úkonu. Odvolací soud dospěl k závěru, že takové objektivně 
existující skutečnosti, které by byly bezprávnou výhružkou, v daném případě 
neexistují, přičemž notářský zápis z 12. 11. 2007, osvědčující prohlášení 
zástupce žalobkyně, není důkazem o objektivně nesvobodné vůli. Rovněž 
ekonomická realita žalobkyně, vyžadující včasnou kolaudaci stavby, kdy v 
opačném případě by mohly být uplatněny sankce v podobě smluvních pokut od 
konečných nabyvatelů bytových a nebytových jednotek a hrozba navýšení závazků 
ve vztahu k financující bance, z titulu úvěru, podle odvolacího soudu 
bezprávnou výhružku podle smyslu zákonného ustanovení nepředstavuje. Pokud by 
bylo možno shledat bezprávnou výhružku ve svémocném odnětí ovládacích prvků 
namontovaných výtahů žalovanou, bylo-li by toto odnětí neoprávněné, pak i v 
takovém případě by však tato skutečnost musela podle odvolacího soudu 
představovat výlučnou nebo rozhodující příčinu, na základě které žalobkyně 
dohodu o narovnání uzavřela. Z výsledku provedeného dokazování ale vyplynulo, 
že druhou, minimálně stejně významnou, ne-li převažující příčinou, proč 
žalobkyně k uzavření dohody přistoupila, byla existence zahájeného řízení ve 
sporu o vlastnictví k výtahům a zejména vydané předběžné opatření soudu, 
zakazující žalobkyni provádění jakýchkoli zásahů, oprav, úprav a změn výtahů 
včetně dokončovacích a montážních prací. Skutečnost, že uzavřená dohoda zbavila 
žalobkyni nepříznivých důsledků nařízeného předběžného opatření, za bezprávnou 
výhružku považovat nelze, jak vyplynulo z usnesení soudu, kterým bylo 
rozhodnuto o odvolání žalobkyně proti nařízenému předběžnému opatření. Odvolací 
soud nepovažoval uzavřenou dohodu za neplatnou ani pro rozpor s dobrými mravy 
podle § 39 obč. zák., nedošlo-li k „duplicitnímu příjmu“ žalované za provedenou 
dodávku a montáž výtahů, jak vyplynulo z dokazování. 
Odvolací soud proto zamítavé rozhodnutí soudu prvního stupně potvrdil jako 
věcně správné. 
Proti rozsudku odvolacího soudu podala žalobkyně dovolání, jehož přípustnost 
opírá o ustanovení § 237 odst. 1 písm. c) o. s. ř., neboť se domnívá, že 
napadené rozhodnutí má ve věci samé po právní stránce zásadní význam. Důvodnost 
podaného dovolání spatřuje v tom, že napadené rozhodnutí odvolacího soudu 
spočívá na nesprávném právním posouzení ve smyslu § 241a písm. 2 odst. b) o. s. 
ř. 
Dovolatelka je přesvědčena, že udržování bezprávního stavu „zneprovozonění 
výtahů“, kdy žalovaná poškodila funkční výtahy, které byly součástí věci 
žalobkyně, a podmiňování odstranění tohoto stavu znovu zaplacením ceny výtahů, 
je třeba považovat za více než bezprávnou výhrůžku, jestliže žalovaná ani 
nebyla k žalobkyni v přímém právním vztahu. Trvala-li žalovaná na svém 
bezprávném požadavku znovuzaplacení ceny výtahů, neměla žalobkyně naprosto 
žádnou jinou volbu než znovu zaplatit, ač to nebylo její svobodnou vůlí. 
Nejednalo se přitom jen o ekonomické důsledky ve sféře žalobkyně, ale při 
případně dlouhotrvajícím sporu by mohl stav být pro žalobkyni i likvidační, 
tedy ohrozit samotnou její existenci. Pod tlakem protiprávního jednání žalované 
proto žalobkyně dohodu o narovnání podepsala. Dovolatelka zdůraznila, že u 
žalované se jednalo navíc o promyšlené jednání, jehož smyslem a účelem bylo 
dosáhnout protiprávního zaplacení hodnoty plnění, kterou měl zaplatit někdo 
jiný - generální dodavatel. Protože byl ale na něj prohlášen konkurs, žalovaná 
si byla vědoma, že by z konkursu získala pouze zlomek hodnoty svého plnění, a 
tudíž jednala tak, aby pod tíhou okolností – odmontování podstatných součástí 
namontovaného ovládání výtahů - přinutila žalobkyni přistoupit na uzavření 
předmětné dohody. 
Dovolatelka proto navrhla, aby Nejvyšší soud České republiky (dále jen 
„Nejvyšší soud“) zrušil rozsudek odvolacího soudu a věc vrátil tomuto soudu k 
dalšímu řízení. 
K dovolání žalobkyně podala žalovaná vyjádření, v němž navrhla jeho odmítnutí. 
Má za to, že dovolání trpí vadami, které brání projednání. Zároveň se domnívá, 
že rozhodnutí odvolacího soudu nemá po právní stránce zásadní význam. Pokud by 
Nejvyšší soud přesto dospěl k závěru, že dovolání je přípustné, žalovaná 
navrhla jeho zamítnutí. Nesouhlasí s tvrzením žalobkyně, že by postup žalované 
byl protiprávní a že by ohrozil samotnou existenci žalobkyně. Žalovaná je 
přesvědčena, že odvolací soud správně posoudil předmětnou dohodou o narovnání 
jako platný právní úkon a že žaloba na vydání bezdůvodného obohacení je 
nedůvodná. 
Nejvyšší soud se zřetelem k bodu 7. článku II. zákona č. 404/2012 Sb., kterým 
se mění zákon č. 99/1963 Sb., občanský soudní řád, ve znění pozdějších 
předpisů, a některé další zákony, dovolání projednal a rozhodl o něm podle 
občanského soudního řádu ve znění účinném do 31. 12. 2012, (dále opět jen „o. 
s. ř.“).
Nejvyšší soud, jako soud dovolací (§ l0a o. s. ř.), po zjištění, že dovolání 
proti pravomocnému rozsudku odvolacího soudu bylo podáno oprávněnou osobou, 
řádně zastoupenou advokátem (§ 241 odst. 1 o. s. ř.), ve lhůtě uvedené v 
ustanovení § 240 odst. 1 o. s. ř., zkoumal, zda je dovolání přípustné. 
Podle ustanovení § 236 o. s. ř. lze dovoláním napadnout pravomocná rozhodnutí 
odvolacího soudu, pokud to zákon připouští.
Dovolání žalobkyně není přípustné podle § 237 odst. 1 písm. a) o. s. ř., je-li 
dovoláním napadán výrok rozsudku odvolacího soudu ve věci samé, jímž bylo 
potvrzeno rozhodnutí soudu prvního stupně. Dovolání není přípustné ani podle § 
237 odst. 1 písm. b) o. s. ř., neboť podmínky pro přípustnost dovolání v tomto 
ustanovení stanoveném nejsou dány, vydal-li soud prvního stupně v dané věci 
jediný rozsudek. Zbývá tedy posoudit, zda rozhodnutí odvolacího soudu má ve 
věci samé po právní stránce zásadní význam a je přípustné podle § 237 odst. 1 
písm. c) o. s. ř.
Podle ustanovení § 237 odst. 1 písm. c) o. s. ř. je dovolání přípustné proti 
rozsudku odvolacího soudu, jímž bylo potvrzeno rozhodnutí soudu prvního stupně, 
jestliže dovolání není přípustné podle § 237 odst. 1 písmena b) o. s. ř. a 
dovolací soud dospěje k závěru, že napadené rozhodnutí má ve věci samé po 
právní stránce zásadní význam.
Podle § 237 odst. 3 o. s. ř. má rozhodnutí odvolacího soudu po právní stránce 
zásadní význam [§ 237 odst. 1 písm. c) o. s. ř.] zejména tehdy, řeší-li právní 
otázku, která v rozhodování dovolacího soudu dosud nebyla vyřešena nebo která 
je soudy rozhodována rozdílně, nebo má-li být dovolacím soudem vyřešená právní 
otázka posouzena jinak; k okolnostem uplatněným dovolacími důvody podle § 241a 
odst. 2 písm. a) a § 241a odst. 3 o. s. ř. se nepřihlíží.
Předpokladem pro závěr, že rozhodnutí odvolacího soudu má po právní stránce 
zásadní význam je, že řešení právní otázky mělo pro rozhodnutí o věci určující 
význam, tedy že nešlo jen o takovou právní otázku, na níž rozsudek odvolacího 
soudu nebyl z hlediska právního posouzení věci založen. Je třeba konstatovat, 
že přípustnost dovolání podle ustanovení § 237 odst. 1 písm. c) o. s. ř. není 
založena již tím, že dovolatel tvrdí, že napadené rozhodnutí odvolacího soudu 
má ve věci samé po právní stránce zásadní význam. Přípustnost dovolání nastává 
tehdy, jestliže dovolací soud za použití hledisek, příkladmo uvedených v 
ustanovení § 237 odst. 3 o. s. ř., dospěje k závěru, že napadené rozhodnutí 
odvolacího soudu ve věci samé po právní stránce zásadní význam skutečně má. 
Závěr o tom, zda dovoláním napadený rozsudek odvolacího soudu má po právní 
stránce zásadní význam, dovolací soud činí předběžně; zvláštní rozhodnutí o tom 
nevydává. Teprve za situace, kdy dovolací soud shledá přípustnost dovolání pro 
zásadní právní význam napadeného rozsudku, může se zabývat uplatněnými 
dovolacími důvody.
Přípustnost dovolání ve smyslu § 237 odst. 1 písm. c) o. s. ř. je spjata se 
závěrem o zásadním právním významu rozhodnutí po stránce právní a z toho 
vyplývá, že také dovolací přezkum se otevírá pro posouzení otázek právních (ať 
již v rovině procesní nebo z oblasti hmotného práva), jiné otázky (zejména 
posouzení správnosti nebo úplnosti skutkových odvolacího soudu při možné 
přípustnosti dovolání podle § 237 odst. 1 písm. c) o. s. ř. skutkový stav věci 
nemůže před dovolacím soudem doznat žádné změny, skutkové zjištění dovolací 
soud nemůže přezkoumávat a případné nesprávné skutkové zjištění, které mohlo 
mít za následek nesprávné rozhodnutí ve věci, nemůže odůvodnit zásadní právní 
význam rozsudku odvolacího soudu. Skutkovým podkladem rozhodnutí dovolacího 
soudu mohou být jen ty skutečnosti a důkazy, které účastníci uvedli v nalézacím 
řízení, jak jsou zachyceny v soudním spise a uvedeny v odůvodnění rozhodnutí.
V projednávané věci odvolací soud řešil otázku, zda právní úkon akceptace 
posuzované dohody o narovnání učiněná žalobkyní je neplatná pro nedostatek 
svobody vůle z důvodu bezprávné výhrůžky ze strany druhého subjektu právního 
úkonu – žalované. Uvedenou právní otázku posoudil odvolací soud v rozporu s 
ustálenou judikaturou soudů. Vzhledem k tomu, že její posouzení bylo pro 
rozhodnutí v projednávané věci významné (určující), představuje napadený 
rozsudek odvolacího soudu rozhodnutí, které má ve věci samé po právní stánce 
zásadní význam. Dovolací soud proto dospěl k závěru, že dovolání žalobkyně 
proti rozsudku odvolacího soudu je přípustné podle § 237 odst. 1 o. s. ř.).
Po přezkoumání rozsudku odvolacího soudu ve smyslu § 242 o. s. ř., které 
provedl bez jednání (§ 243a odst. 1 o. s. ř.), Nejvyšší soud dospěl k závěru, 
že dovolání je opodstatněné.
Odvolací soud v posuzovaném případě vycházel ze závěru, že právní úkon 
akceptace posuzované dohody o narovnání byl učiněn žalobkyní svobodně bez 
psychického nátlaku (bezprávné výhrůžky) ze strany druhého subjektu právního 
úkonu, kterým byla žalovaná.
Podle § 37 odst. 1 obč. zák. právní úkon musí být učiněn svobodně a vážně, 
určitě a srozumitelmě; jinak je neplatný.
Nezbytným pojmovým předpokladem vzniku právního úkonu je především svobodná a 
vážná vůle, jako psychický vztah jednajícího subjektu k zamyšlenému (chtěnému) 
následku. Právní úkon však vzniká až tehdy, je-li takto utvořená vůle projevena 
určitým a srozumitelným způsobem navenek a učiněna seznatelnou jiným osobám.
Má-li právní úkon (navenek projevená vůle) účastníka obchodního závazkového 
vztahu skutečně odpovídat jeho vlastní vůli, musí být výsledkem jeho vnitřního 
(duševního) rozhodovacího procesu.
O svobodný právní úkon nejde, byl-li tento učiněn v důsledku přímého fyzického 
donucení (vis absoluta), což ovšem není případ posuzovaný v této věci.
O svobodný právní úkon rovněž nejde, byl-li právní úkon učiněn v důsledku 
psychického donucení (nátlaku), zejména bezprávné výhrůžky (vis 
compulsiva).       
Ze skutkových zjištění soudu vyplývá, že žalovaná řádně dokončené dílo – výtahy 
(zjišťovací protokoly ze dne 9. února 2007 a 7. června 2007), které již bylo v 
oprávněné držbě vlastníka stavby - polyfunkčních domů Kolonáda v Poděbradech 
(nikoli v držbě žalované), demontovala z důvodu nezaplacení ceny díla jejím 
smluvním partnerem a po žalobkyni, vlastnici stavby, požadovala za zprovoznění 
výtahu uhrazení ceny díla. V posuzovaném případě se jedná o zákonem 
reprobovanou svémoc (svévoli), tj. nedovolené se zmocnění věci či práva vlastní 
mocí. Žalovaná užitím vlastní síly narušila pokojný stav – držbu výtahů, které 
se staly součástí stavby polyfunkčních domů Kolonáda, a jejich neoprávněnou 
demontáží se snažila vydobýt své domnělé vlastnické právo k výtahům. Žalovaná 
neoprávněně reagovala na porušení svého práva na zaplacení ceny díla komisivním 
způsobem a domáhala se tohoto práva sama mimosoudní cestou proti tomu, kdo, 
podle jejího názoru, porušil její právo zadržováním věci. Toto svémocné jednání 
vybočuje z dovolené svépomoci resp. nutné obrany ve smyslu § 6 obč. zák., neboť 
narušuje pokojný stav. Žalovaná nebyla oprávněna k takovému rušivému jednání, 
jehož účelem bylo zmenšení případné újmy způsobené neuhrazením ceny díla v plné 
výši, neboť i když žalovaná uplatnila své právo vůči smluvnímu dlužníku v rámci 
konkurzního řízení, bylo zřejmé, že předmětná pohledávka nebude v požadované 
výši uspokojena. Na výše uvedeném nic nemění skutečnost, že u Krajského soudu v 
Praze mezi účastníky řízení probíhal spor, jehož předmětem bylo sporné 
vlastnictví výtahů, přičemž v neprospěch žalobkyně bylo dne 20. června 2007 
nařízeno předběžné opatření, podle něhož jí bylo zakázáno s uvedenými výtahy 
nakládat, zejména je dokončit. Tato okolnost pouze zvýšila intezitu psychického 
nátlaku vyvolaného žalovanou.
K výše uvedenému  však oba soudy při posuzování vůle žalobkyně, která jako 
základní složka právního úkonu musí být ve smyslu § 37 odst. 1 obč. zák. 
svobodná, nepřihlédly. O svobodný právní úkon nejde, byl-li tento úkon učiněn v 
důsledku psychického donucení (nátlaku), tedy bezprávné výhrůžky (vis 
compulsiva); rozhodující je přitom působení bezprávné výhrůžky v době učinění 
právního úkonu. Uzavřel-li některý z účastníků smlouvy smlouvu na základě 
psychického donucení, nedovoleným nátlakem ze strany druhého účastníka smlouvy, 
bylo jeho jednání postiženo nedostatkem svobody vůle. Bezprávnou výhrůžkou je 
takové protiprávní působení na vůli jednajícího, když se vůle vytváří pod 
vlivem důvodné bázně či strachu z protiprávní hrozby. Žalobkyně byla k právnímu 
jednání  - uzavření dohody o narovnání – přinucena, jak je výše uvedeno, 
okolnostmi vyvolanými žalovanou, která jí hrozila tím, že bez neuhrazení plné 
výše ceny díla jí nevydá neoprávněně odejmuté části výtahů, což nebyla 
oprávněna provést, a rovněž těmito okolnostmi nesměla hrozit tak, aby žalobkyni 
pohnula k právnímu úkonu –  k uzavření dohody o narovnání, tj. k zaplacení ceny 
díla žalované, kterou již zaplatila dlužníku žalované, jako svému smluvnímu 
zhotoviteli, oproti zprovoznění žalovanou neoprávněně demontovaných výtahů. 
Žalobkyně uzavřela dohodu podle pokynů žalované, kterou by, nebýt důvodné bázně 
o své obchodní zájmy v důsledku nedokončení výtahů vyvolané bezprávnou 
výhružkou, za normálních poměrů neuzavřela. S ohledem na subjektivní poměry 
žalobkyně představující nutnost včasně dokončit a zkolaudovat stavbu, jejíž 
předání bylo zajištěno smluvními pokutami ve prospěch konečných nabyvatelů 
nebytových a bytových jednotek, a kdy jí hrozilo navýšení závazků ve vztahu k 
financující bance a též s přihlédnutím k vydanému předběžnému opatření soudu 
zakazujícímu žalobkyni dokončení výtahů, je třeba pohlížet na žalobkyni jako na 
osobu jednající v ohrožení. Jednání žalované tak vyvolávalo v žalobkyni 
důvodnou bázeň z protiprávní hrozby. V posuzovaném prípadě se vůle žalobkyně 
utvářela pod psychickým nátlakem žalované, která v důsledku druhu a intenzity 
bezprávné výhrůžky v době učinění právního úkonu – uzavření dohody - jednala 
nesvobodně. Z výše uvedeného vyplývá i příčinná souvislost mezi bezprávnou 
výhrůžkou a právním úkonem žalobkyně. Svémocné jednání žalované se stalo 
pohnutkou pro projev vůle jednající žalobkyně tak, že jednala ke svému 
neprospěchu (shodně např. rozsudky Nejvyššího soudu ze dne 25.7.2007, sp. zn. 
33 Odo 808/2005,  ze dne 11. 4. 2002, sp. zn. 21 Cdo 1332/2001, ze dne  8. 
12.2010, sp. zn. 31 Cdo 3620/2010, publikované ve Sbírce soudních rozhodnutí a 
stanovisek po číslem R 70/2011).  
Na tomto základě lze uzavřít, že soudy dospěly k nesprávnému právnímu závěru, 
že právní úkon žalobkyně nebyl postižen nedostatkem svobody vůle, neboť jej 
žalobkyně neučinila ve stavu tísně. Ustanovení § 267 odst. 2 zák. č. 513/1991 
Sb., obchodního zákoníku vylučuje aplikaci § 49 obč. zák., tudíž u tísně v 
obchodněprávních vztazích vylučuje u tísně možnost jednajícímu vyvodit z takové 
„nesvobody“ příslušné právní důsledky. Právní úkon, který byl učiněn ve stavu 
tísně, se podle ustálené judikatury (srov. např. rozhodnutí uveřejněné pod 
číslem 36/1993 Sbírky soudních rozhodnutí a stanovisek) rozumí nejen objektivní 
hospodářský nebo sociální stav, nýbrž i psychický stav (např. rozrušení, obavy 
o blízkou osobu, apod.) Rozdíl mezi stavem psychického donucení jednajícího a 
stavem tísně plynoucím z psychického stavu jednajícího je především v jejich 
intenzitě, a v tom, že psychické donucení předpokládá psychické působení další 
osoby (kontrahenta nebo i třetí osoby) na vůli jednajícího. 
Jak se podáva se závěrů formulovaných výše, původcem psychického donucení 
(nátlaku), neboli bezprávné výhrůžky, které ovlivnilo svobodu vůle žalobkyně, 
byl druhý účastník smlouvy – žalovaná. Lze tak uzavřít, že projev vůle 
žalobkyně směřující k uzavření dohody o narovnání  dne 13. listopadu 2007 nebyl 
učiněn svobodně ve smyslu § 37 odst. 1 obč. zák.
Z výše uvedeného vyplývá, že rozsudek odvolacího soudu není správný. Nejvyšší 
soud proto rozsudek odvolacího soudu zrušil (§ 243b odst. 2 část věty za 
středníkem o. s. ř.). Jelikož důvody, pro které bylo zrušeno rozhodnutí 
odvolacího soudu, platí i pro rozhodnutí soudu prvního stupně, zrušil dovolací 
soud i toto rozhodnutí a věc vrátil soudu prvního stupně k dalšímu řízení (§ 
243d odst. 1 o. s. ř.).
Právní názor vyslovený v tomto rozsudku je závazný; v novém rozhodnutí o věci 
rozhodne soud nejen o náhradě nákladů nového řízení a dovolacího řízení, ale 
znovu i o nákladech původního řízení (§ 243d odst. 1 o. s. ř.).
 Proti tomuto rozsudku není přípustný opravný prostředek.


V Brně dne 15. října 2014

	                                                    JUDr. Kateřina   H 
o r n o c h o v á
	                                        předsedkyně senátu

 


