Soud: Nejvyšší soud

Spisová značka: 4 Tz 69/2005

Datum rozhodnutí: 27.07.2005

Typ rozhodnutí: Rozsudek




4 Tz 69/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            27. července 2005 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného  D.  H., proti usnesení Krajského soudu v Brně ze dne  6. 
9. 2001, sp. zn. 6 To 296/2001, v trestní věci vedené u Okresního soudu v 
Blansku pod sp. zn. 3 T 100/2000,  a podle § 268 odst. 2, § 269 odst. 2 a § 270 
odst. 1 tr. ř. rozhodl t a k t o :

Usnesením Krajského soudu v Brně ze dne 6. 9. 2001, sp. zn. 6 To 296/2001,  b y 
l   p o r u š e n  z á k o n  v ustanoveních § 254 odst. 1 a § 256 tr. ř. a v 
řízení, které mu předcházelo,  v ustanoveních §  35 odst. 2 tr. zák., § 2 odst. 
5, 6 a § 11 odst. 1 písm. f) tr. ř.  v neprospěch obviněného D. H. 

Napadené usnesení  s e  z r u š u j e . 

Zrušuje se též rozsudek Okresního soudu v Blansku ze dne 26. 3. 2001, sp. zn. 3 
T 100/2000, ve výroku o trestu uloženém obviněnému D. H.     

Zrušují se také všechna další rozhodnutí na zrušená rozhodnutí, resp. jejich 
části obsahově navazující, pokud vzhledem ke změně, k níž došlo zrušením, 
pozbyla podkladu.

Okresnímu soudu v Blansku  s e   p ř i k a z u j e , aby věc v potřebném 
rozsahu znovu projednal a rozhodl. 

 	

O d ů v o d n ě n í : 

Obviněný D. H. byl rozsudkem Okresního soudu v Blansku ze dne 26. 3. 2001, sp. 
zn. 3 T 100/2000, uznán vinným trestným činem ublížení na zdraví podle § 222 
odst. 1 tr. zák. ve stadiu pokusu podle § 8 odst. 1 tr. zák. a trestným činem 
porušování domovní svobody podle § 238 odst. 1, 2 tr. zák., jehož se dopustil 
společně s I. R., když společně se samostatně stíhaným M. V. dne 6. 7. 1999 
okolo 4.00 hod. neoprávněně vnikli na zahradu rekreační chaty  v katastrálním 
území T., okres B., majitelů J. M. a M. M. a na uvedeném pozemku fyzicky 
napadli hosta majitelů nemovitosti P. D. tak, že nejprve D. H. bil poškozeného 
pěstmi do oblasti ramen a břicha, poté co poškozený uchopil do obou rukou 
dřevěný klacek, tento mu I. R. společně s M. V. vytrhli z rukou, následně I. 
R.  a M. V. poškozeného chytli každý z jedné strany a D. H. jej bil pěstmi do 
oblasti břicha za současného vyhrožování zabitím a podpálením chaty, nato 
poškozený vytáhl za kalhotami zastrčenou legálně drženou pistoli ČZ 50 ráže 7, 
65 mm, kterou vystřelil jedenkrát do vzduchu a poté se snažil pistoli vybít, 
avšak v nábojové komoře zůstal náboj, pistoli však zajistil pojistkou, utekl do 
chaty a když z ní opět vyšel spolu se svoji manželkou, byl opět napaden tak, že 
jej opět I. R. a M. V. drželi a D. H. jej udeřil nejméně dvakrát pěstí do 
tváře, poté I. R. poškozenému P. D. zakroutil rukou, v níž stále ještě držel 
pistoli, D. H. poškozeného bil údery rukou a kopy nohou do břicha a v tomto 
způsobu fyzického napadání se postupně vystřídali též I. R. a M. V., D. H. 
poškozeného chytil za hlavu, kterou postupně několikrát trhnul, a poté 
poškozenému sebral pistoli z pravé ruky, stoupnul si asi jeden metr před 
poškozeného, namířil na něj pistoli do oblasti hrudi a břicha, nejméně 
jedenkrát zmáčkl spoušť, avšak výstřel nevyšel, neboť zbraň byla zajištěna, 
přičemž jej I. R.  a M. V. stále drželi  a poté za stálého držení poškozeného 
I. R. a M. V. bil D. H. poškozeného údery plochou stranou hlavně pistole a poté 
spodní částí pažbičky pistole do obličeje, následně napadl M. V. ještě J. D. 
nejméně dvěma údery pěstí  do obličeje a D. H. prokopl skleněnou výplň okna, 
přičemž si způsobil krvácející zranění a poté obžalovaní svého jednání 
zanechali, když poškozenému P. D. způsobili tržně zhmožděnou ranku při zevním 
okraji levého obočí, krevní výron víček levého oka, drobnou ranku na přechodu 
čela do vlasaté části, na hrudníku 5 cm od hrudní kosti vpravo drobné podkožní 
krevní výrony na celém břiše a pohmatovou citlivost hrudníku a břicha, což si 
vyžádalo hospitalizaci na chirurgickém oddělení Nemocnice B. do 8. 7. 1999, 
následně pracovní neschopnost do 7. 8. 1999, přičemž poškozený byl citelně 
omezen v obvyklém způsobu života do dobu nejméně 8 dnů.

Za to byl obviněný D. H. odsouzen k trestu odnětí svobody v trvání  3 let  a 6 
měsíců  za současného zrušení výroku o trestu z rozsudku Městského soudu v Brně 
ze dne 19. 8. 1999 sp. zn. 6 T 117/99. Pro výkon uvedeného trestu byl obviněný 
zařazen do věznice s ostrahou.

Obviněným byla uložena povinnost uhradit společně a nerozdílně poškozené 
Zdravotní pojišťovně Ministerstva vnitra ČR – B., C., B., škodu ve výši   5 
675,- Kč. 

Poškozená J. D. byla odkázána se svým nárokem na náhradu škody na řízení ve 
věcech občanskoprávních.

Proti uvedenému rozsudku si podal obviněný D. H. odvolání prostřednictvím 
obhájce. O podaném opravném prostředku rozhodoval Krajský soud v Brně, který 
jej usnesením ze dne 6. 9. 2001, sp. zn. 6 To 296/2001, podle § 256 tr. ř., 
jako nedůvodný zamítl. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného D. H. proti posledně 
citovanému usnesení Krajského soudu v Brně ze dne 6. 9. 2001, sp. zn. 6 To 
296/2001. Uvedeným rozhodnutím byl podle názoru stěžovatele porušen zákon v 
ustanoveních § 254 odst. 1 a § 259 odst. 3 tr. ř. ve vztahu k ustanovení § 2 
odst. 6 tr. ř. a ustanovení § 35 odst. 2 tr. zák. v předcházejícím řízení v 
neprospěch obviněného.

V odůvodnění svého podání ministr spravedlnosti poukázal na skutečnost, že 
obviněný byl rovněž odsouzen rozsudkem Městského soudu v Brně sp. zn. 11 T 
43/2000 ve spojení s usnesením Krajského soudu v Brně ze dne 6. 12. 2000, sp. 
zn. 3 To 437/2000, za dvojnásobný trestný čin zanedbání povinné výživy podle § 
213 odst. 1 a § 213 odst. 1, 3 tr. zák. k souhrnnému nepodmíněnému trestu 
odnětí svobody v trvání 28 měsíců za současného zrušení výroku o trestu z 
rozsudku Městského soudu v Brně ze dne 19. 8. 1999, sp. zn. 6 T 117/1999.

K porušení zákona došlo proto, že Okresní soud v Blansku si neopatřil nový opis 
rejstříku trestů obviněného a nevěnoval náležitou pozornost spisu Městského 
soudu v Brně  sp. zn. 6 T 117/1999, kterým prováděl v hlavním líčení důkaz, 
když přehlédl v uvedeném  spise založený rozsudek Městského soudu v Brně  ze 
dne 1. 6. 2000, sp. zn. 11 T 43/2000, kterým byl obviněnému uložen souhrnný 
trest za současného zrušení výroku o trestu z rozsudku Městského soudu v Brně 
ze dne 19. 8. 1999, sp. zn. 6 T 117/1999. Kvůli uvedenému pochybení pak došlo k 
tomu, že Okresní soud v Blansku zrušil výrok o trestu, který již v té době byl 
pravomocně zrušen, ač měl správně uložit souhrnný trest k souhrnnému trestu z 
rozsudku Městského soudu v Brně ze dne 1. 6. 2000, sp. zn. 11 T 43/2000, 
jelikož trestná činnost v trestní věci Okresního soudu v Blansku sp. zn. 3 T 
100/2000 byla obviněným spáchána dříve, než mu byl vyhlášen odsuzující rozsudek 
Městského soudu v Brně ve věci sp. zn. 11 T 43/2000 a rozsudek téhož soudu ve 
věci sp. zn. 6 T 117/1999. 

Uvedené porušení zákona pak podle stěžovatele završil Krajský soud v Brně, 
který rovněž bez znalosti spisového materiálu, ač měl k dispozici spis 
Městského soudu v Brněsp. zn. 6 T 117/1999, odvolání obviněného zamítl. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle ustanovení § 268 odst. 2 tr. ř. vyslovil, že usnesením 
Krajského soudu v Brně ze dne 6. 9. 2001, sp. zn. 6 To 296/2001, byl porušen 
zákon v neprospěch obviněného D. H., a to v ustanoveních § 254 odst. 1 a § 259 
odst. 3 tr. ř. ve vztahu k ustanovení § 2 odst. 6 tr. ř. a  k ustanovení § 35 
odst. 2 tr. zák. v řízení předcházejícím. Dále navrhl, aby Nejvyšší soud 
napadené usnesení zrušil, stejně jako všechna další rozhodnutí na napadené 
usnesení obsahově navazující, pokud vzhledem ke změně, k níž dojde zrušením, 
pozbudou podkladu, a aby bylo následně postupováno podle ustanovení § 270 odst. 
1 tr. ř.                       

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům. 

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných 
titulů a vyznamenání, ztráty vojenské hodnosti, propadnutí majetku nebo 
propadnutí věci, jestliže takový trest byl vysloven již rozsudkem dřívějším.

Podle § 11 odst. 1 písm. f)  tr. ř. trestní stíhání nelze zahájit, a bylo-li 
již zahájeno, nelze v něm pokračovat a musí být zastaveno proti tomu, proti 
němuž dřívější stíhání pro týž skutek skončilo pravomocným rozsudkem soudu nebo 
bylo rozhodnutím soudu nebo jiného oprávněného orgánu pravomocně zastaveno, 
jestliže rozhodnutí nebylo v předepsaném řízení zrušeno. 

Ze spisového materiálu Městského soudu v Brně sp. zn. 11 T 43/2000 vyplývá, že 
obviněný byl v této trestní věci odsouzen rozsudkem jmenovaného soudu ze dne 1. 
6. 2000, který nabyl právní moci dne 6. 12. 2000, ve spojení s usnesením 
Krajského soudu v Brně sp. zn. 3 To 437/2000, pro trestné činy zanedbání 
povinné výživy podle § 213 odst. 1 tr. zák. a  podle § 213 odst. 1, 3 tr. zák., 
jichž se dopustil tím že: 

1. V době od října 1996 do března 1997 včetně v B. ani jinde ničím nepřispěl na 
výživu své nezletilé dcery A. H., přestože mu vyživovací povinnost vyplývala ze 
zákona o rodině a rozsudkem Městského soudu v Brně ze dne 21. 3. 1996, sp. zn. 
23 P 103/94, mu bylo uloženo přispívat na její výživu částkou 600,- Kč měsíčně, 
vždy do pátého dne v měsíci předem k rukám matky dítěte M. K. a za toto období 
obžalovaný dluží na výživném pro nezletilou částku ve výši  3 600,- Kč k rukám 
její matky. 

2. V době od července 1998 do 22. 7. 1999, kdy byl vzat do vazby, v B. ani 
jinde ničím nepřispěl na výživu své nezletilé dcery A. H., přestože mu 
vyživovací povinnost vyplývala ze zákona o rodině a rozsudkem Městského soudu v 
Brně ze dne 21. 3. 1996, sp. zn. 23 P 103/94, mu bylo uloženo přispívat na její 
výživu částkou  600,-Kč měsíčně vždy do pátého dne v měsíci předem k rukám 
matky nezletilé M. K., přičemž matka dítěte byla nucena se  v důsledku finanční 
nouze obrátit se žádostí  o pomoc na Úřad městské části B. – K., který jí 
poskytoval příspěvek na výživu nezletilé jako plnění za obžalovaného, takže 
obžalovaný za uvedené období dluží na výživném částku 2 154,- Kč Úřadu městské 
části B. – K. a částku ve výši 5 646,- Kč k rukám matky nezletilé.

Za to byl obviněný odsouzen k souhrnnému trestu odnětí svobody v trvání 28 
měsíců se zařazením do věznice s ostrahou za současného zrušení výroku o trestu 
z rozsudku Městského soudu v Brně ze dne 19. 8. 1999, sp. zn. 6 T 117/99, ve 
spojení s usnesením Krajského soudu v Brně ze dne 13. 10. 1999, sp. zn. 3 To 
505/99.             

V této trestní věci obviněného byl trestní list na rejstřík trestů Městským 
soudem v Brně odeslán dne 4. 1. 2001. 

Z obsahu spisu Městského soudu v Brně sp. zn. 6 T 117/99 lze zjistit, že 
obviněný byl v této věci odsouzen rozsudkem Městského soudu v Brně ze dne 19. 
8. 1999, sp. zn. 6 T 117/99, který nabyl právní moci dne 13. 10. 1999,  pro 
trestný čin neoprávněného užívání cizí věci podle § 249 odst. 1 tr. zák.,  
jehož se dopustil tím, že dne 27. 12. 1998 kolem  21.45 hod. v B. v bytě na 
ulici F., během návštěvy odcizil E. S. volně ležící klíče od jejího motorového 
vozidla, se kterými  vzápětí otevřel zaparkované motorové vozidlo Fiat UNO, 
zelené barvy,  před bydlištěm,  vozidlo nastartoval a bez vědomí majitelky 
používal až do 28. 12. 1998, kdy kolem 2.50 hod. s osobním vozidlem havaroval v 
L. n. B. a auto zdemoloval. Za to byl obviněný odsouzen k trestu odnětí svobody 
v trvání 20 měsíců se zařazením do věznice s ostrahou. Pro úplnost považuje 
Nejvyšší soud za vhodné podotknout, že tato trestní věc obviněného byla nejprve 
řešena vydáním trestního příkazu, proti němuž si podal státní zástupce odpor. 
Tento trestní příkaz však nebyl obviněnému doručen, neboť poté, co se mu jej 
nepodařilo doručit, bylo mu již přímo zasláno předvolání k nařízenému hlavnímu 
líčení.

Ze spisu Okresního soudu v Blansku sp. zn. 3 T 100/2000 je kromě jiného patrné, 
že předsedkyně senátu si u Městského soudu v Brně vyžádala dne 17. 10. 2000 též 
spis tohoto soudu sp. zn. 6 T 117/99. Dožádaný soud však přípisem sdělil, že 
požadovaný spis není  možné zapůjčit, neboť je přiložen ke spisu Městského 
soudu v Brně sp. zn. 11 T 43/2000. Obviněný v hlavním líčení uvedl, že byl 
naposledy souzen u Městského soudu v Brně pod sp. zn. 11 T 43/2000. Z protokolu 
o hlavním líčení rovněž vyplývá, že Okresní soud v Blansku prováděl dne 26. 3. 
2001 důkaz opisem rejstříku trestů obviněného, který byl ale vyhotoven ke dni 
14. 11. 2000 a z něhož je patrné pouze odsouzení obviněného pod sp. zn. 6 T 
117/99 a dále podstatnými částmi trestního spisu sp. zn. 6 T 117/99.   

Z uvedeného je podle Nejvyššího soudu zřejmé, že pokud by Okresní soud v 
Blansku věnoval výše uvedeným skutečnostem patřičnou pozornost a vyžádal si 
aktuální opis rejstříku trestů obviněného a následně i spis Městského soudu v 
Brně sp. zn. 1 T 43/2000, zjistil by, že výrok o trestu z rozsudku tohoto soudu 
sp. zn. 6 T 117/99 již byl zrušen v souvislosti s ukládáním souhrnného trestu 
rozsudkem Městského soudu v Brně sp. zn. 1 T 43/2000. Z citovaných spisů je též 
zřejmé, že obviněný byl odsouzen v trestní věci sp. zn. 6 T 117/99 za skutek, 
jehož se dopustil dne 27. 12. 1998,  a v trestní věci sp. zn. 11 T 43/2000 za 
jednání, jehož se dopouštěl v období října 1996 až března 1997 a dále v období 
července 1998 až července 1999. Ve věci projednávané u Okresního soudu v 
Blansku se obviněný skutku dopustil dne 6. 7. 1999. První odsuzující rozsudek 
byl obviněnému vyhlášen dne 19. 8. 1999 Městským soudem v Brně ve věci sp. zn. 
6 T 117/99. Lze tudíž uzavřít, že všechny citované trestné činy, jichž se 
obviněný dopustil, byly spáchány ve vícečinném souběhu a obviněnému za ně měl 
být uložen podle ustanovení § 35 odst. 2 tr. zák. jeden souhrnný trest.  

Okresní soud v Blansku měl tedy správně obviněnému uložit souhrnný trest za 
veškeré výše uvedené trestné činy, za současného zrušení výroku o trestu z 
rozsudku Městského soudu v Brně sp. zn. 11 T 43/2000 a výroku o trestu z 
rozsudku téhož soudu sp. zn. 6 T 117/99, což však neučinil a v rámci ukládání 
souhrnného trestu zrušil pouze již jednou pravomocně zrušený výrok o trestu z 
rozsudku Městského soudu v Brně sp. zn. 6 T 117/99. V důsledku toho nastal 
stav, kdy obviněnému byly postupně uloženy dva souhrnné tresty a v jejich rámci 
byl dvakrát potrestán (poprvé Městským soudem v Brně pod sp. zn. 11 T 43/2000, 
podruhé napadeným rozsudkem Okresního soudu v Blansku) za trestnou činnost za 
níž byl odsouzen rozsudkem Městského soudu v Brně sp. zn. 6 T 117/99. Tím ve 
své podstatě došlo k porušení zásady ne bis in idem, která je zakotvena v Čl. 
40 odst. 5 Listiny základních práv a svobod a v ustanovení § 11 odst. 1 písm. 
f) tr. ř. Krajský soud v Brně v rámci odvolacího řízení toto pochybení 
nalézacího soudu nezjistil a nenapravil a nedostál tak své přezkumné povinnosti 
vyplývající z ustanovení § 254 odst. 1 tr. ř., ačkoli obviněný ve veřejném 
zasedání dne 6. 9. 2001 prohlásil, že vykonává trest odnětí svobody, který mu 
byl uložen za trestný čin zanedbání povinné výživy podle § 213 tr. zák.      

Proto Nejvyšší soud podle § 268 odst. 2 tr. ř. vyslovil, že usnesením Krajského 
soudu v Brně ze dne 6. 9. 2001, sp. zn. 6 To 296/2001, byl porušen zákon v 
ustanoveních § 254  odst. 1 a § 256 tr. ř. a v řízení, které mu předcházelo, v 
ustanoveních § 2 odst. 5, 6 a § 11  odst. 1 písm. f) tr. ř. a v ustanovení § 35 
odst. 2 tr. zák.  Nejvyšší soud poté podle § 269 odst. 2 tr. ř. napadené 
usnesení zrušil, jakož i jemu předcházející rozsudek Okresního soudu v Blansku 
ze dne 26. 3. 2001, sp. zn. 3 T 100/2000, ve výroku o trestu, týkající se 
obviněného D. H., a to včetně všech dalších rozhodnutí na zrušená rozhodnutí 
(jejich část) obsahově navazujících, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. bylo Okresnímu soudu v 
Blansku přikázáno, aby věc v potřebném rozsahu znovu projednal a rozhodl v 
intencích tohoto rozsudku Nejvyššího soudu. Okresní soud si vyžádá aktuální 
opis rejstříku trestů obviněného, materiály ke zhodnocení jeho osoby, kromě 
výše citovaných případně další potřebné přílohové spisy a v hlavním líčení v 
souladu se zákonem nově rozhodne o uložení trestu obviněnému. Při dalším 
postupu bude třeba mít na paměti, že Nejvyšším soudem bylo vysloveno, že zákon 
byl porušen v neprospěch obviněného, a proto nemůže podle § 273 tr. ř. v novém 
řízení dojít ke změně rozhodnutí v jeho neprospěch. Podle § 270 odst. 4 tr. ř. 
je okresní soud vázán právním názorem, který ve věci vyslovil Nejvyšší soud, a 
je povinen provést nařízené procesní úkony.     

P o u č e n í :    Proti tomuto rozhodnutí není opravný prostředek přípustný. 

V Brně dne 27. července 2005    

                                                                                
     Předseda senátu: 

JUDr. František  H r a b e c   
