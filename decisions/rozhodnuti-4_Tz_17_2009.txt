Soud: Nejvyšší soud

Spisová značka: 4 Tz 17/2009

Datum rozhodnutí: 28.04.2009

Typ rozhodnutí: ROZSUDEK




4 Tz 17/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
dubna 2009 v senátě složeném z předsedy JUDr. Petra Šabaty a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného  R. T., 
proti pravomocnému rozsudku Krajského soudu v Ostravě ze dne 24. 5. 2004, 
sp.zn. 3 To 336/2004, a podle § 268 odst. 2, § 269 odst. 2 a § 270 odst. 1 tr. 
ř. rozhodl   t a k t o :   

Pravomocným rozsudkem Krajského soudu v Ostravě ze dne 24. 5. 2004, sp. zn. 3 
To 336/2004, b y l   p o r u š e n   z á k o n  v ustanoveních § 2 odst. 5, 
odst. 6, § 254 odst. 1 a § 259 odst. 3 tr. ř. v neprospěch obviněného R. T.

Napadený rozsudek  s e  z r u š u j e  v části týkající se obviněného R. T. 
Zrušuje se i rozsudek Okresního soudu v Ostravě ze dne 9. 3. 2004, sp. zn. 73 T 
274/2003, v části týkající se obviněného R. T.

Zrušují se též všechna další rozhodnutí na zrušené rozsudky obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Ostravě s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem Okresního soudu v Ostravě ze dne 9. 3. 2004, sp. zn. 73 T 274/2003, 
byli uznáni vinnými obviněný R. T. trestnými činy nedovolené výroby a držení 
omamných a psychotropních látek a jedů podle § 187 odst. 1, 2 písm. a) tr. zák. 
a šíření toxikomanie podle § 188a odst. 1 tr. zák., obviněný P. D. trestnými 
činy nedovolené výroby a držení omamných a psychotropních látek a jedů podle § 
187 odst. 1 tr. zák. a šíření toxikomanie podle § 188a odst. 1 tr. zák. a 
obviněný L. M. trestnými činy nedovolené výroby a držení omamných a 
psychotropních látek a jedů podle § 187 odst. 1, 2 písm. a) tr. zák. a šíření 
toxikomanie podle § 188a odst. 1 tr. zák.  Za to byli odsouzeni obviněný R. T. 
podle § 187 odst. 2 tr. zák., § 35 odst. 2 tr. zák. k souhrnnému trestu odnětí 
svobody na čtyři léta, pro jehož výkon byl podle § 39a odst. 2 písm. c) tr. 
zák. zařazen do věznice s ostrahou. Současně byl zrušen výrok o trestu z 
rozsudku Okresního soudu v Ostravě ze dne 19. 9. 2003, sp.zn. 8 T 98/2002, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu. Obviněný P. D. podle 
§ 187 odst. 1 tr. zák., § 35 odst. 1 tr. zák. k úhrnnému trestu odnětí svobody 
na dva roky a šest měsíců, pro jehož výkon byl podle § 39a odst. 2 písm. c) tr. 
zák. zařazen do věznice s ostrahou a obviněný L. M. podle § 187 odst. 2 tr. 
zák., § 35 odst. 1 tr. zák. k úhrnnému trestu odnětí svobody na čtyři léta, pro 
jehož výkon byl podle § 39a odst. 2 písm. c) tr. zák. zařazen do věznice s 
ostrahou,  a dále k peněžitému trestu ve výměře 30.900,- Kč.

Trestné činnosti se obviněný R. T. dopustil tím, že v přesně nezjištěné době od 
roku 2002 do 20. 8. 2003 na různých místech v O., osobě vystupující pod jménem 
Z. K., prodal v přesně nezjištěném počtu případů přesně nezjištěné množství 
návykové látky pervitin za celkovou částku kolem 60.000,- ¬Kč, osobě 
vystupující pod jménem P. N., prodal ve dvou případech celkem 5 g návykové 
látky pervitin za částku 5.000,- Kč, osobě vystupující pod jménem J. S., prodal 
v přesně nezjištěném počtu případů přesně nezjištěné množství návykové látky 
pervitin za celkovou částku kolem 10.000,- ¬Kč, přičemž návyková látka pervitin 
s obsahem psychotropní látky metamfetaminu je zařazena do seznamu II. podle 
Úmluvy o omamných látkách v příloze č. 3, zákona č. 167/1998 Sb. 

Obvinění P. D., L. M. i R. T. napadli rozsudek soudu prvního stupně odvoláními. 
Z jejich podnětu byl rozsudkem Krajského soudu v Ostravě ze dne 24. 5. 2004, 
sp. zn. 3 To 336/2004, rozsudek soudu prvního stupně podle § 258 odst. 1 písm. 
d), odst. 2 tr. ř. zrušen ve výrocích o trestech  a za podmínek  § 259 odst. 3 
tr. ř. bylo nově rozhodnuto tak, že obviněný R. T. byl odsouzen podle § 187 
odst. 2 a § 35 odst. 2 tr. zák. k souhrnnému trestu odnětí svobody v trvání 3 
let, pro jehož výkon byl zařazen do věznice s ostrahou. Současně byl zrušen 
výrok o trestu z rozsudku Okresního soudu v Ostravě ze dne 19. 9. 2003, sp.zn. 
8 T 98/2002, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Obviněný P. D. byl odsouzen podle § 187 odst. 1 tr. zák., § 35 odst. 1  tr. 
zák. k úhrnnému trestu odnětí svobody na čtrnáct měsíců, pro jehož výkon byl 
podle § 39a odst. 2 písm. c) tr. zák. zařazen do věznice s ostrahou. Obviněný 
L. M. podle § 187 odst. 2 tr. zák., § 35 odst. 1 tr. zák. k úhrnnému trestu 
odnětí svobody na tři roky, pro jehož výkon byl podle § 39a odst. 2 písm. c) 
tr. zák. zařazen do věznice s ostrahou.

Proti pravomocnému rozsudku Krajského soudu v Ostravě ze dne 24. 5. 2004, sp. 
zn.  3 To 336/2004, podal ministr spravedlnosti České republiky stížnost pro 
porušení zákona ve prospěch obviněného R. T. Vytkl v ní, že zákon byl porušen v 
ustanoveních  § 254 odst. 1, § 258 odst. 1 písm. b) tr. ř. a v ustanovení § 2 
odst. 5, odst. 6 tr. ř. v řízení předcházejícím.

V odůvodnění stížnosti pro porušení zákona ministr spravedlnosti namítl, že 
Krajský soud v Ostravě se neřídil citovanými ustanoveními.

Těžištěm rozsudku Okresního soudu v Ostravě, sp.zn. 73 T 274/2003, je závěr, že 
obviněný R. T. je z předmětného protiprávního jednání jednoznačně usvědčován 
výpovědí utajených svědků, v řízení vystupujících pod jmény P. N., Z. K. a J. 
S. Dalším důkazem, který měl obviněného R. T. usvědčovat z daného protiprávního 
jednání, je záznam telekomunikačního provozu, kde volající podle názoru 
rozhodujícího soudu chce po obviněném pervitin a nikoli \"Foťák\", \"Piko\" či 
\"Bučo\". 

Při projednávání odvolání obviněného R. T. se odvolací soud zcela ztotožnil se 
skutkovými a právními závěry nalézacího soudu, přičemž v odůvodnění svého 
rozhodnutí doplnil, že u obviněného nebylo porušeno právo na spravedlivý 
proces. Podle Krajského soudu v Ostravě výpovědi utajených svědků nezůstaly 
osamoceny, přičemž  v tomto směru odkazoval na výpověď svědka T. L. Další 
důkazy, jako záznamy  o odposlechu, protokol o sledování a znalecké posudky z 
oboru toxikologie, podle názoru odvolacího soudu uzavírají řetězec důkazů 
svědčících o vině obviněného R. T.

V souvislosti s použitím výpovědí utajených svědků v daném trestním řízení 
stěžovatel konstatuje, že obviněnému musí být v rámci trestního procesu 
poskytnuta možnost verifikace důkazů, které směřují vůči jeho osobě. Tato 
verifikace svědecké výpovědi v sobě zahrnuje dvě části, kdy jednou z částí je 
prověření pravdivosti skutkových tvrzení a druhou je možnost prověření 
věrohodnosti svědka. Z podstaty instituce anonymních svědků však vyplývá, že 
tyto možnosti verifikace má obviněný značně omezeny, což ve svém důsledku 
omezuje jeho právo na obhajobu. Jestliže tedy výpovědi anonymních svědků 
představují v trestní věci obviněného R. T. stěžejní důkazy svědčící proti jeho 
osobě, musela se tato skutečnost promítnout i do roviny hodnocení důkazů. Bylo 
tudíž nutné, aby výpovědi utajených svědků byly podporovány i dalšími důkazy, 
neboť k odsouzení obviněného nemůže dojít výlučně a ani v převážné míře pouze 
na základě těchto výpovědí. 

Jak je zřejmé z napadených rozhodnutí, soudy při rozhodování o vině obviněného 
R. T. vzaly v úvahu kromě výpovědi utajených svědků i další důkazy, kdy za 
stěžejní považovaly výpověď svědka T. L., učiněnou v přípravném řízení. Tento 
svědek však k osobě obviněného R. T. toliko uvedl, že o něm pouze slyšel, avšak 
osobně ho neznal. Pokud se pak dále tento svědek zmiňuje o tom, co se 
zprostředkovaně dozvěděl od dalších osob, hovoří poměrně podrobně toliko o 
spoluobviněných P. D. a L. M., avšak o obviněném R. T. se nijak blíže 
nezmiňuje. 

Dalším důkazem, který má podle rozhodujících soudů usvědčovat obviněného, je 
záznam telekomunikačního provozu ze dne 22. 2. 2003, 27. 3. 2003 a 30. 3. 2003, 
kde jistý volající žádá po obviněném R. T. \"Foťák\", \"Piko\", \"Bučo\" či 
dokonce chce, aby mu obviněný \"nechal na sklíčko\". Aniž nalézací soud své 
závěry nějak blíže odůvodnil, uvedl, že je zcela nesporné, že tento volající 
chtěl po obviněném drogu. 

Dále stěžovatel poukázal na skutečnost, že rozsudek Okresního soudu v Ostravě 
ze dne 9. 3. 2004, sp.zn. 73 T 274/2003, a rozsudek Krajského soudu v Ostravě 
ze dne 24. 5. 2004, sp. zn. 3 To 336/2004, byly v částech týkajících se 
spoluobviněného L. M. zrušeny nálezem Ústavního soudu ze dne 9. 2. 2006, sp.zn. 
III. ÚS 499/2004, a v částech týkajících se spoluobviněného P. D. nálezem 
Ústavního soudu ze dne 3. 10. 2006, sp.zn. I. ÚS 481/2004. V obou nálezech 
Ústavní soud konstatoval, že obviněný L. M. i P. D. byli odsouzeni hlavní měrou 
na základě výpovědi anonymních svědků, což se neslučuje s principy \"férového\" 
procesu, pročež došlo k porušení čl. 36 odst. 1 Listiny základních práv a 
svobod a čl. 6 odst. 3 písm. d) Úmluvy o ochraně lidských práv a základních 
svobod. V novém hlavním líčení konaném dne 22. 1. 2008 Okresní soud v Ostravě s 
ohledem na výše citované nálezy Ústavního soudu obviněné P. D. a L. M. 
rozsudkem, sp. zn. 73 T 104/2006, zprostil obžaloby podle  § 226 písm. c) tr. 
ř.  Krajský soud v Ostravě poté usnesením ze dne 28. 8. 2008, sp. zn. 3 To 
243/2008, odvolání státního zástupce podle § 256 tr. ř. zamítl.  

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že napadeným rozsudkem 
Krajského soudu v Ostravě ze dne 24. 5. 2004, sp. zn. 3 To 336/2004, a v řízení 
předcházejícím byl porušen zákon v neprospěch obviněného R. T. ve vytýkaném 
směru, aby podle § 269 odst. 2 tr. ř. napadený rozsudek zrušil, stejně jako 
další obsahově navazující rozhodnutí, a dále aby postupoval podle § 270 odst. 1 
tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Okresní soud v Ostravě opírá v odůvodnění svého rozhodnutí vinu obviněného R. 
T. ze spáchání trestných činů nedovolené výroby a držení omamných a 
psychotropních látek a jedů podle § 187 odst. 1, 2 písm. a) tr. zák. a šíření 
toxikomanie podle § 188a odst. 1 tr. zák. o výpovědi utajených svědků, výpověď 
svědka T. L., učiněnou v přípravném řízení a záznam telekomunikačního provozu.

Zde je třeba poukázat na skutečnost, že obvinění P. D. a L. M., kteří byli 
společně s obviněným R. T. odsouzeni pro totožnou trestnou činnost rozsudkem 
Okresního soudu v Ostravě ze dne 9. 3. 2004, sp. zn. 73 T 274/2003, ve znění 
rozsudku Krajského soudu v Ostravě ze dne 24. 5. 2004, sp. zn. 3 To 336/2004, 
napadli citovaná rozhodnutí ústavní stížností a Ústavní soud nálezem ze dne 9. 
2. 2006, sp. zn. III. ÚS 499/2004, v části týkající se obviněného L. M. a 
nálezem ze dne 3. 10. 2006, sp.zn. I. ÚS 481/2004, v části týkající se 
obviněného P. D., rozsudek Okresního soudu v Ostravě ze dne 9. 3. 2004, sp. zn. 
73 T 274/2003, i rozsudek Krajského soudu  v Ostravě ze dne 24. 5. 2004, sp. 
zn. 3 To 336/2004, zrušil.

V odůvodnění svého rozhodnutí Ústavní soud uvádí, že smyslem práva na veřejné 
projednání věci, ve spojení s právem vyjádřit se ke všem prováděným důkazům, je 
poskytnout obžalovanému v trestním procesu možnost verifikace důkazů 
směřujících vůči němu, a to před tváří veřejnosti; tato verifikace v případě 
svědecké výpovědi obsahuje dva komponenty: Prvním je prověření pravdivosti 
skutkových tvrzení, druhým je potom možnost prověření věrohodnosti svědka. 
Instituce anonymních svědků tudíž omezuje možnost obviněného verifikovat 
pravdivost vůči němu směřující svědecké výpovědi, protože vylučuje možnost 
vyjádřit se k osobě svědka a k jeho věrohodnosti. Omezuje tedy jeho práva na 
obhajobu, je v rozporu s principem kontradiktornosti procesu i s principem 
rovnosti účastníků.

Za rozhodující kritéria ústavnosti institutu výslechu anonymního svědka, dle 
názoru Ústavního soudu, nutno pokládat jednak dodržení zásady subsidiarity 
(výslech svědka pod utajením má své místo toliko tehdy, nelze-li ochranu svědka 
spolehlivě zajistit jinak), jednak nezbytnost minimalizace omezení práv 
obhajoby, k němuž při provedení důkazu svědkem pod utajením nepochybně dochází, 
a to zřetelnou kolizí mezi zásadami řádného a spravedlivého procesu na straně 
jedné a důvodnou snahou ústavodárce i zákonodárce chránit demokratickou 
společnost před vzrůstem kriminality a zejména organizovaným zločinem na straně 
druhé; požadavky proporcionality přitom nutno vztáhnout nejen k činnosti 
zákonodárné, ale rovněž  v neztenčené míře platí i v oblasti moci soudní; 
obecný soud je proto povinen ve své rozhodovací činnosti obě v kolizi stojící 
hodnoty pečlivě zvažovat, a to za přísně restriktivní aplikace ustanovení 
zákona (§ 55 a § 209 trestního řádu). V daném případě Ústavní soud, jde-li o 
samotné utajení totožnosti a podoby svědků ze strany orgánů činných v trestním 
řízení, žádné pochybení nezjistil. Konstatoval ovšem, že z rozhodnutí obecných 
soudů pouze není zřejmé, jak byla splněna zákonná povinnost soudu prověřit 
věrohodnost svědků (§ 209 odst. 5 tr. ř.).

Ústavní soud se dále zabýval otázkou, zda přes skutečnost využití utajených 
svědků mohlo být řízení jako celek považováno za spravedlivé ve smyslu čl. 36 
odst. 1 a násl. Listiny, příp. čl. 6 Úmluvy a konstatoval, že orgány činné v 
trestním řízení měly snahu z procesního hlediska kompenzovat překážky, jež 
obhajobě v důsledku použití anonymních svědků vznikly. Zmíněná \"kompenzace\" 
se však musí promítnout i do roviny hodnocení důkazů ze strany obecných soudů, 
což se projevuje tím, že výpovědi anonymních svědků musí podporovat další 
důkazy a tedy k odsouzení obviněného nemůže dojít výlučně a ani v převážné míře 
na základě předmětných výpovědí.

Také hodnotí jednak výpověď svědka T. L., kterou soudy považovaly za zásadní, 
který hovoří pouze o tom, co se dozvěděl od jiných osob a jednak záznam 
telekomunikačního provozu a dospívá k závěru, že tyto důkazy jsou důkazy 
skutečně jen \"velmi\" nepřímými, přičemž zcela stěžejní roli pro odsouzení 
obviněného hrály výslechy utajených svědků, což se neslučuje s principy 
\"férového\" procesu.

S ohledem na zrušující rozhodnutí Ústavního soudu pak Okresní soud v Ostravě 
rozsudkem ze dne 22. 1. 2008, sp. zn. 73 T 104/2006, obviněné P. D. a L. M. 
podle § 226 písm. c) tr. ř. obžaloby zprostil a Krajský soud v Ostravě 
usnesením ze dne 28. 8. 2008, sp. zn. 3 To 243/2003, odvolání státního zástupce 
podle § 256 tr. ř. zamítl.

Jak již bylo uvedeno shora, také v trestní věci obviněného R. T. (shodně jako v 
případě obviněných P. D. a L. M.), opíral Okresní soud v Ostravě vinu právě o 
výpovědi utajených svědků vystupujících pod jmény P. N., Z. K. a J. S. Stejně 
jako Ústavní soud ve shora citovaných nálezech i Nejvyšší soud konstatuje, že 
pokud jde o samotné utajení totožnosti a podoby svědků nebylo ze strany orgánů 
činných v trestním řízení pochybení zjištěno. Utajení svědci měli jako 
uživatelé drog vypovídat proti osobám, které jim tyto látky měly dodávat, 
přičemž je obecně známo, že takováto činnost bývá často doménou organizovaného 
zločinu. Ten odborná literatura vymezuje takovými znaky jako je organizace osob 
s cílem páchání trestné činnosti, hierarchické vazby nebo osobní vztahy, jež 
umožňují vůdcům řídit skupinu, použití násilí, zastrašování a korupce k 
dosažení zisku nebo kontroly nad územím či trhy, praní peněz  z nelegálních 
zisků pro další trestnou činnost a za účelem proniknutí do legální ekonomiky, 
potenciál pro expanzi do jakékoli nové činnosti a za národní hranice, popř. též 
spolupráce s dalšími organizovanými nadnárodními zločineckými skupinami. V 
rámci organizovaného zločinu pravidelně dochází k zastrašování osob, jež mají 
proti případným pachatelům svědčit, případně k \"odplatám\" za poskytnutí 
takového svědectví, jakožto \"varování\" pro další svědky. Za okolnost 
nasvědčující hrozící újmě či jinému závažnému nebezpečí lze považovat i to, že 
stíhaná trestná činnost může mít na základě konkrétních poznatků souvislost s 
organizovaným zločinem. Lze konstatovat, že nebylo zjištěno porušení principu 
subsidiarity (výslech svědka pod utajením má své místo toliko tehdy, nelze-li 
ochranu svědka spolehlivě zajistit jinak), neboť není zřejmé, jakým způsobem by 
bylo možno dosáhnout daného účelu. 

Jiná situace je v případě hodnocení výpovědí utajených svědků. Je nepochybné, 
že není možné závěry o vině založit pouze na výpovědích utajených svědků a je 
zapotřebí, aby výpovědi takovýchto svědků byly podporovány dalšími důkazy. Jak 
již konstatoval Ústavní soud ve shora zmíněných nálezech k odsouzení obviněného 
nemůže dojít výlučně a ani v převážné míře na základě předmětných výpovědí.

Ze spisového materiálu bylo zjištěno, že dalším důkazem usvědčujícím obviněného 
R. T. za spáchání trestné činnosti měla být výpověď svědka T. L. Tento svědek 
však k osobě obviněného R. T. jak v přípravném řízení, tak v hlavním líčení 
vypověděl, že o něm pouze slyšel, avšak osobně ho nezná. Nic jiného k jeho 
osobě ani ke skutku, který mu je kladen za vinu neuvedl.

Také odposlech a záznam telekomunikačního provozu ze dne 22. 2. 2003, 27. 3. 
2003 a 30.3.2003, nemůže jako důkaz, který má podle rozhodujících soudů 
usvědčovat obviněného, obstát, neboť z něj vyplývá toliko, že jistý volající 
žádá po obviněném R. T. \"Foťák\", \"Piko\", \"Bučo\" či dokonce chce, aby mu 
obviněný \"nechal na sklíčko\". Nalézací soud, aniž své závěry nějak blíže 
odůvodnil, dospěl k závěru, že je zcela nesporné, že tento volající chtěl po 
obviněném drogu. I když z odůvodnění rozhodnutí nalézacího soudu (ani 
odvolacího, který pouze na odůvodnění učiněné soudem nalézacím odkazuje) není 
zřejmé, na základě čeho dospěl k závěru, že mezi obviněným a volajícím se 
jednalo o drogách, a nikoliv např. o jiných, v posilovnách běžně používaných 
látkách, jde o důkaz, který obviněného R. T. z jednání, jenž je mu konkrétně 
kladeno za vinu, neusvědčuje. Znalecký posudek z oboru toxikologie či protokol 
o sledování nalézací soud zmiňuje pouze v souvislosti s osobami spoluobviněných 
L. M. a P. D. 

Obecně platí, že ani odvolací soud, který – na rozdíl od Nejvyššího soudu – 
přezkoumává v odvolacím řízení ještě nepravomocné rozhodnutí soudu prvního 
stupně, nemůže bez dalšího sám vytvářet odchylný skutkový stav jen v důsledku 
odlišného hodnocení důkazů, aniž by provedl dokazování podle zásad ústnosti a 
bezprostřednosti (§ 259 odst. 3 tr. ř.), přičemž ovšem v odvolacím řízení nelze 
provádět dokazování nad rámec vymezený potřebou spolehlivě rozhodnout o podaném 
odvolání (§ 263 odst. 6 tr. ř.). Hodnocení důkazů je výsadním právem soudu 
prvního stupně a odvolací soud do tohoto není oprávněn zasahovat pokud toto 
není v rozporu s formální logikou. Z toho je patrné, že těžiště dokazování je 
zásadně u soudu prvního stupně, který důkazy nejen provádí, ale především je 
hodnotí tak, aby na jejich podkladě mohl učinit spolehlivé skutkové závěry. 

Ze zveřejněné judikatury vyplývá, že pokud soud prvního stupně postupoval při 
hodnocení důkazů důsledně  podle § 2 odst. 6 tr. ř., tzn., že je hodnotil podle 
vnitřního přesvědčení založeného na pečlivém uvážení všech okolností případu 
jednotlivě a v jejich souhrnu a učinil logicky odůvodněná úplná skutková 
zjištění, nemůže odvolací soud podle  § 258 odst. 1 písm. b) tr. ř. napadený 
rozsudek zrušit jen proto, že sám na základě svého přesvědčení hodnotí tytéž 
důkazy s jiným v úvahu přicházejícím výsledkem. V takovém případě totiž nelze 
napadenému rozsudku vytknout žádnou vadu ve smyslu uvedeného ustanovení (srov. 
rozhodnutí č. 53/1992 Sb. uveřejněné ve Sbírce soudních rozhodnutí a stanovisek 
pod č. 7 - 8/1992).

V projednávaném případě však provedené důkazy při jejich důsledném hodnocení 
neumožňují učinit jednoznačný závěr, že pachatelem, který měl od roku 2002 do 
20. 8. 2003 na různých místech v O., osobám vystupujícím pod jmény Z. K., P. 
N.  a J. S., prodat v přesně nezjištěném počtu případů přesně nezjištěné 
množství návykové látky pervitin, za celkovou částku kolem 75.000,- ¬Kč, tj. 
látky s obsahem psychotropní látky metamfetaminu, která je zařazena do seznamu 
II. podle Úmluvy o omamných látkách v příloze č. 3, zákona č. 167/1998 Sb., byl 
právě obviněný R. T. Lze přisvědčit námitce ministra spravedlnosti, že pokud 
soudy obou stupňů závěry o vině obviněného R. T. opřely o výpovědi utajených 
svědků, porušily zásadním způsobem princip spravedlivého procesu.

Obviněný R. T. je v daném případě z trestné činnosti usvědčován pouze výpověďmi 
utajených svědků, když další důkazy, a to výpověď svědka T. L. a odposlech a 
záznam telekomunikačního provozu, výpovědi utajených svědků nepodporují.

Pokud Krajský soud v Ostravě na č.l. 6 rozsudku hodnocení důkazů uzavírá, že 
neměl jediný důvod, aby vytkl soudu I. stupně nesprávnost spočívající v nějakém 
chybném hodnocení provedených důkazů a se skutkovými závěry soudu I. stupně se 
proto ztotožnil, pak tento závěr s ohledem na shora uvedené skutečnosti nemá 
oporu v provedených důkazech. V daném případě je obviněný R. T. z trestné 
činnosti usvědčován pouze výpověďmi utajených svědků, když další důkazy, a to 
výpověď svědka T. L. a odposlech a záznam telekomunikačního provozu, tyto 
výpovědi utajených svědků nepodporují, přičemž jak již bylo uvedeno shora, k 
odsouzení obviněného nemůže dojít výlučně a ani v převážné míře na základě 
takovýchto důkazů.

Jestliže se Krajský soud v Ostravě v odvolacím řízení ztotožnil se všemi závěry 
soudu prvního stupně a k odvolání obviněného R. T. toliko zrušil výrok o trestu 
a na nezměněném podkladě o vině sám obviněnému uložil trest, porušil svým 
rozhodnutím zákon v ustanovení § 259 odst. 3 tr. řádu. Je také zřejmé, že 
odvolací soud v rozporu s ustanovením § 254 odst. 1 tr. řádu řádně nepřezkoumal 
zákonnost a odůvodněnost výroků rozsudku, proti nimž bylo podáno odvolání 
obviněným R. T. a nesplnil tak svou přezkumnou povinnost.

Nejvyšší soud ze všech výše uvedených důvodů podle § 268 odst. 2 tr. ř. 
vyslovil, že rozsudkem Krajského soudu v Ostravě ze dne 24. 5. 2004, sp. zn. 3 
To 336/2004 a v řízení předcházejícím byl v neprospěch obviněného R. T. porušen 
zákon v ustanoveních § 2 odst. 5, odst. 6 tr. ř. (zjištěný skutkový stav 
vzbuzoval důvodné pochybnosti, v souladu se zákonem nebyly hodnoceny provedené 
důkazy), § 254 odst. 1 tr. ř. (odvolací soud nesplnil svou přezkumnou 
povinnost) a § 259 odst. 3 tr. ř. (odvolací soud v rozporu se zákonem zrušil 
toliko výrok o trestu a výrok o vině ponechal nedotčen, když v tomto směru 
shledal odvolání obviněného R. T. nedůvodným).

Následně pak Nejvyšší soud podle § 269 odst. 2 tr. ř. zrušil napadené usnesení 
Krajského soudu v Ostravě, ve stejném rozsahu zrušil i jemu předcházející 
rozsudek Okresního soudu v Ostravě spolu s obsahově navazujícími rozhodnutími. 
Okresnímu soudu v Ostravě bylo podle § 270 odst. 1 tr. ř. přikázáno, aby věc v 
potřebném rozsahu znovu projednal a rozhodl. V dalším řízení se bude muset 
okresní soud především zabývat všemi shora vytýkanými nedostatky a v souladu se 
shora citovanými nálezy Ústavního soudu hodnotit důkazy. Po zhodnocení důkazů 
jednotlivě, v jejich souhrnu i ve všech vzájemných souvislostech, jak ukládá 
ustanovení § 2 odst. 6 tr. ř., potom okresní soud znovu rozhodne, v plném 
souladu s učiněnými skutkovými zjištěními a se zákonem, o vině či nevině 
obviněného R. T.

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle § 
270 odst. 4 tr. ř. je okresní  soud vázán právním názorem, který ve věci 
vyslovil Nejvyšší soud, a je povinen provést nařízené procesní úkony.     

Poučení: Proti tomuto rozhodnutí není opravný prostředek přípustný.

V Brně dne  28. dubna 2009

Předseda senátu:            

JUDr. Petr Šabata   
