Soud: Nejvyšší soud

Důvod dovolání: § 36, § 45a/odst. 1 tr. zák., § 2 odst. 5,6 tr. ř. 

Spisová značka: 4 Tz 15/2010

Datum rozhodnutí: 08.06.2010

Typ rozhodnutí: ROZSUDEK


Dotčené předpisy: § 268 odst. 1 tr. ř., § 269 odst. 2 tr. ř., § 70 odst. 1 tr. ř.

Kategorie rozhodnutí: D




4 Tz 15/2010
ČESKÁ   REPUBLIKA

R O Z S U D E K 
J M É N E M   R E P U B L I K Y






Nejvyšší soud České republiky projednal ve veřejném zasedání konaném dne 8. 
června 2010 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podala ministryně spravedlnosti České republiky ve prospěch obviněného V.   D., 
proti trestnímu příkazu  Okresního soudu v Ostravě ze dne 25. 7. 2007, sp. zn. 
10 T 140/2007, a podle § 268 odst. 1,  § 269 odst. 2 a § 270 odst. 1 tr. ř. 
rozhodl   t a k t o : 

Pravomocným trestním příkazem Okresního soudu v Ostravě ze dne 25. 7. 2007,   
sp. zn. 10 T 140/2007,  b y l   p o r u š e n   z á k o n   v ustanoveních § 
36, § 45a odst. 1              tr. zák. (č. 140/1961 Sb.) a v řízení, které mu 
předcházelo, v ustanovení § 2 odst. 5, 6 tr. ř. v neprospěch obviněného V. D.

Napadený trestní příkaz  s e   z r u š u j e .

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Ostravě  s e   p ř i k a z u j e , aby věc v potřebném 
rozsahu znovu projednal a rozhodl. 



Odůvodnění:

Trestním příkazem Okresního soudu v Ostravě ze dne 25. 7. 2007, sp. zn.  10 T 
140/2007 byl obviněný V.  D. uznán vinným trestným činem zanedbání povinné 
výživy podle § 213 odst. 1, 3 tr. zák. č. 140/1961 Sb. (dále jen tr. zák.), a 
to pro skutek spočívající v tom, že v době od 1. 4. 2004 do 1. 6. 2007 vyjma 
měsíců července, srpna, října a listopadu 2004, v nichž uhradil výživné v plné 
výši, v O. ani jinde ničím nepřispěl na výživu svých nezletilých dětí D. D. a 
Y. D., ačkoliv mu tato povinnost vyplývala ze zákona o rodině a z rozsudku 
Okresního soudu v Karviné ze dne 22. 1. 2002, sp. zn. 40 P 81/2001, 40 SV 
189/2001, jenž nabyl právní moci dne 7. 3. 2002, jímž byl zavázán přispívat na 
výživu svého nezletilého syna D. D. finanční částkou ve výši 750,- Kč, a na 
nezletilou dceru Y. D. finanční částkou 500,- Kč, vždy každého prvého dne v 
měsíci k rukám matky dětí I. D., čímž za uvedené období způsobil dluh na 
výživném v celkové výši 43.750,- Kč, přičemž životní potřeby dětí byly po  
převážnou dobu žalovaného období zabezpečovány také pravidelným poskytováním 
příspěvků na výživu dětí za obviněného a dávek sociální péče matce dětí 
Statutárním městem Ostrava, Úřad městského obvodu Ostrava – Jih.

		Za to byl odsouzen podle § 213 odst. 3, § 45 odst. 1, 2, § 45a 
odst. 1 tr. zák., s přihlédnutím k § 314e odst. 2 tr. ř. k trestu obecně 
prospěšných prací ve výměře 400 hodin.

		Trestní příkaz byl obviněnému V. D. doručen až dne 18. 3. 2009 
do věznice, kde v té době vykonával trest odnětí svobody. Jeho ustanovenému 
obhájci pak byl citovaný trestní příkaz doručen  dne 16. 4. 2009. Právní moci 
tak nabyl dne 25. 4. 2009. Výkon tohoto trestu nebyl obviněnému nařízen.

		Proti tomuto trestnímu příkazu Okresního soudu v Ostravě podala 
ministryně spravedlnosti podle § 266 odst. 1, 2 tr. ř. ve prospěch obviněného 
V. D. stížnost pro porušení zákona.

		V této poukázala na skutečnost, že obviněný V. D. byl rozsudkem 
Okresního soudu v Karviné ze dne 31. 1. 2006, sp. zn. 10 T 118/2005, uznán 
vinným trestným činem krádeže podle § 247 odst. 1 písm. a), e) tr. zák. a 
odsouzen k trestu obecně prospěšných prací ve výměře 300 hodin. Tento rozsudek 
nabyl právní moci dne 23. 5. 2007. Z trestního spisu Okresního soudu v Karviné 
kromě uvedeného vyplývá, že dne 29. 4. 2008 rozhodla vyšší soudní úřednice 
podle § 336 odst. 2 tr. ř. o nařízení výkonu trestu obecně prospěšných prací a 
dne 25. 6. 2008 rozhodla o změně místa výkonu trestu obecně prospěšných prací. 
Podle sdělení asistentky Probační a mediační služby České republiky, střediska 
v Karviné-Havířově, obviněný k výkonu trestu obecně prospěšných prací 
nenastoupil, a to ani v současné době, kdy byl dne 26. 2. 2010 podmíněně 
propuštěn z výkonu trestu odnětí svobody. Obviněný nespolupracuje a na adrese 
uvedené při propuštění z výkonu trestu odnětí svobody se nezdržuje.

		Uložením dalšího trestu obecně prospěšných prací, jenž byl 
obviněnému uložen napadeným trestním příkazem Okresního soudu v Ostravě ze dne 
25. 7. 2007, sp. zn.                   10 T 140/2007, který nabyl právní moci 
dne 25. 4. 2009, tak podle stěžovatelky došlo k porušení zákona v ustanoveních 
§ 36, § 45a odst. 1 tr. zák. a v řízení předcházejícím v ustanoveních § 2 odst. 
5, 6 tr. ř. v neprospěch obviněného. Samosoudkyně Okresního soudu v Ostravě si 
totiž neověřila, zda dřívějším rozsudkem již nebyl obviněnému trest obecně 
prospěšných prací uložen a zda takový trest, pokud byl uložen, již byl či nebyl 
vykonán. Samosoudkyně měla k dispozici opis rejstříku trestů obviněného ze dne 
5. 6. 2007, ve kterém nebylo ještě vyznačeno rozhodnutí Okresního soudu v 
Karviné sp. zn. 10 T 118/2005. Pokud by si opatřila před vlastním rozhodnutím 
nový opis rejstříku trestů, toto odsouzení by tam již zaznamenáno bylo, protože 
trestní list byl Okresním soudem v Karviné vypraven dne 30. 5. 2007. 
Samosoudkyně řádně nevyhodnotila ani opis rejstříku trestů ze dne 5. 3. 2009, 
který byl vyžádán s ohledem na probíhající šetření k pobytu obviněného, neboť 
trestní příkaz se mu nedařilo dva roky doručit. Doručen mu byl až dne 18. 3. 
2009 do výkonu trestu odnětí svobody. Ustanovený obhájce bez projednání věci s 
obviněným podal proti trestnímu příkazu odpor, se kterým obviněný vyslovil při 
informativním výslechu konaném u soudu dne 15. 5. 2009 nesouhlas. Samosoudkyní 
nebyl na předchozí trest obecně prospěšných prací a jeho výkon dotázán. Ohledně 
odsouzení obviněného Okresním soudem v Karviné pod sp. zn. 10 T 118/2005 nebylo 
provedeno ani jiné šetření, přestože výkon předmětného trestu není v rejstříku 
trestů vyznačen.

		Z uvedených skutečností tudíž jednoznačně vyplývá, že u 
obviněného V. D. došlo k porušení zákona, a to uložením dalšího trestu obecně 
prospěšných prací trestním příkazem Okresního soudu v Ostravě ze dne 25. 7. 
2007, sp. zn. 10 T 140/2007, kdy došlo k překročení maximální výměry stanovené 
trestním zákonem pro tento druh trestu o 300 hodin. Obviněný by tak měl vykonat 
trest obecně prospěšných prací v celkové výměře 700 hodin.

		Ministryně spravedlnosti proto navrhla, aby Nejvyšší soud podle 
§ 268 odst. 2 tr. ř. vyslovil, že pravomocným trestním příkazem Okresního soudu 
v Ostravě ze dne 25. 7. 2007, sp. zn. 10 T 140/2007, byl porušen zákon v 
ustanoveních § 36, § 45a odst. 1 tr. zák. č. 140/1961 Sb. a v řízení, které 
vydání tohoto rozhodnutí předcházelo, v ustanoveních § 2          odst. 5, 6 
tr. ř. v neprospěch obviněného V. D. Podle § 269 odst. 2 tr. ř. aby napadený 
trestní příkaz zrušil a zrušil i všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. Poté pak aby postupoval podle § 270 odst. 1 tr. ř. a věc vrátil 
Okresnímu soudu v Ostravě, aby ji v potřebném rozsahu znovu projednal a 
rozhodl. 

		Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k závěru, že zákon byl porušen z důvodů 
a v rozsahu vytýkaném ministryní spravedlnosti.

		Podle § 36 tr. zák. věty první, jestliže soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu.

		Podle § 45a odst. 1 tr. zák. věty první může soud obviněnému 
uložit trest obecně prospěšných prací ve výměře od 50 do 400 hodin.

		Z předložených spisů Okresního soudu v Ostravě sp. zn. 10 T 
140/2007 a Okresního soudu v Karviné sp. zn. 10 T 118/2005 vyplývají 
skutečnosti, na které stěžovatelka ve svém podání poukázala a je tak zcela 
nadbytečné, aby je Nejvyšší soud znovu uváděl a opakoval. Je zcela evidentní, 
že kdyby si samosoudkyně Okresního soudu v Ostravě opatřila těsně před svým 
rozhodnutím nový opis rejstříku trestů obviněného, je takřka jisté, že by se 
již o trestu obecně prospěšných prací uloženého obviněnému Okresním soudem v 
Karviné dověděla. Tato informace by ji pak musela vést i k tomu, aby si ověřila 
stav výkonu dříve uloženého trestu obecně prospěšných prací. Tímto postupem by 
tudíž bylo zjištěno, že obviněný z předchozího trestu obecně prospěšných prací 
ve výměře 300 hodin, ani část nevykonal. K patřičné reakci ze strany Okresního 
soudu v Ostravě pak nedošlo ani v rámci doručování vydaného trestního příkazu 
obviněnému, kdy podmínky pro zjištění existence dosud nevykonaného trestu 
obecně prospěšných prací z rozsudku Okresního soudu v Karviné ze dne 31. 1. 
2006, sp. zn.                10 T 118/2005, byly již nepochybné a zjevné, a 
přesto nebylo učiněno nic, aby k nabytí právní moci napadeného trestního 
příkazu nedošlo.

		Lze tudíž uzavřít, že v přezkoumávaném případě došlo k porušení 
ustanovení § 36   tr. zák. ve spojení s ustanovením § 45a odst. 1 tr. zák., 
neboť v důsledku postupného uložení dvou trestů obecně prospěšných  prací ve 
výměře 300 hodin a 400 hodin, když z prvního z nich nebylo v době ukládání 
druhého trestu nic vykonáno, byla překročena nejvyšší dovolená výměra pro tento 
druh trestu, která činí 400 hodin, jíž je nutné respektovat i tehdy, je-li 
obviněnému ukládán trest obecně prospěšných prací a předchozí trest či tresty 
tohoto druhu uložené dřívějšími rozhodnutími nebyly zčásti nebo zcela vykonány.

		Podle Nejvyššího soudu, jakož i podle stávající judikatury, je 
překročení horní hranice zákonné trestní sazby při ukládání trestu konkrétnímu 
obviněnému nutné považovat za uložení druhu trestu, který je ve zřejmém rozporu 
s jeho účelem ve smyslu ustanovení § 266 odst. 2 tr. ř., a tudíž podání 
stížnosti pro porušení zákona, byť jen z tohoto důvodu, je třeba označit za 
opodstatněné.

		K výše vytýkanému hmotněprávnímu pochybení pak došlo proto, že 
Okresní soud v Ostravě řádně nezjistil skutkový stav věci při současném 
hodnocení neúplných důkazů právě ve vztahu k ukládanému trestu (viz § 2 odst. 
5, 6 tr. ř.).

		Nejvyšší soud proto podle § 268 odst. 2 tr. ř. vyslovil, že 
trestním příkazem Okresního soudu v Ostravě ze dne 25. 7. 2007, sp. zn. 10 T 
140/2007, byl porušen zákon v ustanoveních § 36, § 45a odst. 1 tr. zák. a v 
řízení, které mu předcházelo, v ustanovení § 2 odst. 5, 6 tr. ř. v neprospěch 
obviněného V. D. Podle § 269 odst. 2 tr. ř. Nejvyšší soud napadený trestní 
příkaz zrušil a to včetně všech dalších rozhodnutí na zrušený trestní příkaz 
obsahově navazujících, pokud vzhledem ke změně, k níž došlo zrušením, pozbyla 
podkladu. Podle § 270 odst. 1 tr. ř. pak Nejvyšší soud přikázal Okresnímu soudu 
v Ostravě, aby věc v potřebném rozsahu znovu projednal a rozhodl. To v daném 
případě znamená, že si okresní soud vyžádá aktuální opis rejstříku trestů 
obviněného, zprávu Probační a mediační služby  o momentálním stavu výkonu 
trestu obecně prospěšných prací a dále potřebný přílohový spis či spisy, 
přičemž poté věc v souladu se zákonem s důrazem na správnost výroku o trestu 
opětovně rozhodne.

		Při dalším postupu bude třeba mít na paměti, že Nejvyšším 
soudem bylo vysloveno, že zákon byl porušen v neprospěch obviněného, a proto 
nemůže podle § 273 tr. ř. v novém řízení dojít ke změně rozhodnutí v jeho 
neprospěch, z čehož i vyplývá, že v konkrétním případě nepřichází v úvahu 
aplikace ustanovení trestního zákoníku (zák. č. 40/2009 Sb.). Podle § 270 odst. 
4 tr. ř. je okresní soud vázán právním názorem, který ve věci vyslovil Nejvyšší 
soud, a je povinen provést nařízené procesní úkony.
	
Poučení:  Proti tomuto rozhodnutí není opravný prostředek přípustný. 

V Brně dne 8. června 2010

														           
Předseda senátu:
														    
JUDr. František Hrabec  
	
	







 
