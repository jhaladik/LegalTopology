Soud: Nejvyšší soud

Spisová značka: 4 Tz 63/2004

Datum rozhodnutí: 10.06.2004

Typ rozhodnutí: Rozsudek




4 Tz 63/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal ve veřejném zasedání dne  10. června 
2004 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky v neprospěch obviněného J.  H., 
proti usnesení Krajského soudu v Hradci Králové ze dne 28. 11. 2003, sp. zn.  
10 To 530/2003, a rozhodl podle § 268  odst. 2  tr. ř.   t a k t o : 

Usnesením Krajského soudu  v Hradci Králové ze dne 28. 11. 2003, sp. zn. 10 To 
530/2003,  b y l  p o r u š e n  z á k o n  v ustanoveních § 147 odst. 1 písm 
a), b)  a § 148 odst. 1 písm. c)  tr. ř., a v řízení, které mu předcházelo, též 
v ustanoveních § 188 odst. 1 písm. e) tr. ř. a § 314c  odst. 1 písm. a) tr. ř. 
ve prospěch obviněného J. H.

O d ů v o d n ě n í :

Usnesením Okresního soudu v Hradci Králové ze dne 10. 10. 2003, sp. zn.  5 T 
137/2003, bylo  ve  věci  obviněného  J. H., stíhaného pro trestný čin 
poškozování věřitele podle

§ 256 odst. 2 písm. b), odst. 3 tr. zák., ukončený ve stadiu pokusu podle § 8 
odst. 1 tr. zák., rozhodnuto, že věc se podle § 314c odst. 1 písm a)   tr. ř. 
ve spojení s § 188 odst. 1 písm. e) tr. ř. vrací státnímu zástupci k došetření. 
Uvedeného trestného činu se měl obviněný dopustit tím, že dne 20. 8. 2001 podal 
u Krajského soudu v Hradci Králové přihlášku ke konkurznímu řízení na majetek 
úpadce V. S., podnikající pod obchodním jménem V. S. – R., kterou uplatnil svou 
pohledávku z titulu vrácení strojů na výrobu keramiky a konkretizoval ji dne 
22. 11. 2001 přihlášením pohledávky v celkové výši 1.944.000,- Kč, když jako 
právní důvod uplatnění uvedl, že se jedná o neuhrazenou fakturu, splatnou dne 
20. 2. 1999, na částku 1.350.000,- Kč za jím odvedené práce na zakázkách v roce 
1998, za zajišťování zakázek a použití strojů na zakázkách „P. J., p. M. H., p. 
K. P., D. KV, Č. P., fasáda T. K. n. P., Ž. P., K. C. a M., t. d. P.“, a o 
fakturu  splatnou dne 6. 12. 2001 na částku 594.000,- Kč (tj. fakturované 
penále za nezaplacenou fakturu), ačkoliv uvedené faktury nebyly nikdy doručeny 
a v účetnictví úpadkyně nebyly zaúčtovány. V případě uspokojení této pohledávky 
v konkurzním řízení by došlo k poškození dalších v obžalobě uvedených věřitelů: 
s. p. C. R. a K. M.,  Ch.,   K.   a. s., Ž., M., M. s. r. o., T.,  P.,  FÚ v 
H., Č.,  H. v P., O. P., Ch.,  H., Z. p. MV ČR, N. M., P., K. p., T., P.,  B., 
V., T.,  R.M.., L.,  P.,  R. V. B., K., R. p. T.,, M. J., Š.,  H. v P., J. P. – 
J. K., K.,   P., V. P. a. s., M. n.,  P., V. e., S.,  H. K.,  Č. s. s. z. P., 
p. H. K., Š., Č. státní organizace, N. L. S., P.,  VZP ČR, pobočka J., 17. l.,  
J., , Č. , N. P., P., J. M., H., Ch.,  R. B. – M., P.,  H. K.,  V.  a u. k. 
T.,  H. B.,  K. H. K., S.,  S.,  M. O., H., H. v P., V. E., K., P., J. F., E.,  
H. v P., K. B., G.,  B., J. B., N. Ž.,  J.,  V. K., M. u H., H. v P., P. K., 
B.,  H. v P.,  Ú. p. v J., R.,  J., L. O., B.,  H. v P., A. K., P. L.,  H. v 
P., S. s. K., K.,   K.,  L. V., D., H. v P.,   J. V., P.,  O. z. p. z. b., p. a 
s., T.,  P.,  D. S., J., H. v P., K. B., a. s., M., P. – B.,  M. B., J.,  H. v 
P., Z. B.,V.,  V. M., J. z P.,  H. v P., Č. T., O.,  P

Proti tomuto usnesení podala dne 17. 10. 2003 stížnost státní zástupkyně 
Okresního státního zastupitelství v Hradci Králové.

Usnesením Krajského soudu v Hradci Králové ze dne 28. 11. 2003, sp. zn. 10 To 
530/2003, byla stížnost státní zástupkyně podle § 148 odst. 1 písm. c) tr. ř. 
zamítnuta. Usnesení nabylo právní moci téhož dne.

Proti citovanému usnesení Krajského soudu v Hradci Králové podal ministr 
spravedlnosti České republiky podle § 266 odst. 1 tr ř.  stížnost pro porušení 
zákona v neprospěch obviněného J. H. Namítá v ní, že zákon byl ve prospěch 
obviněného porušen v ustanoveních § 2 odst. 4, 5, 6 tr. ř., § 188    odst. 1 
písm. e) tr. ř., § 148 odst. 1 písm c) tr. ř.   a § 256 odst. 2 písm. b) tr. 
zák.

Ministr spravedlnosti se ve stížnosti pro porušení zákona zabývá nejprve 
postupem samosoudkyně Okresního soudu v Hradci Králové, která přezkoumala 
podanou obžalobu  a věc poté usnesením vrátila státnímu zástupci k došetření. 
Samosoudkyně předmětné usnesení zdůvodnila tím, že z výsledků přípravného 
řízení nevyplývá úmysl obviněného uvedený trestný čin spáchat, ani závěr, že 
byla uplatněna neexistující pohledávka. Dále vyslovila požadavek přibrat znalce 
a doplnit tak dokazování o znalecký posudek, na základě kterého bude zjištěn 
podíl obviněného na dosažení cíle. Ke stejnému závěru dospěl i Krajský soud v 
Hradci Králové, který stížnost státní zástupkyně zamítl jako nedůvodnou. 

Stěžovatel nesouhlasí s  těmito právními názory okresního a krajského soudu  a 
v odůvodnění stížnosti pro porušení zákona uvádí, že požadavky na doplnění 
řízení nejsou důvodné, neboť fiktivnost pohledávky je dovozována z toho, že 
pohledávka nebyla uplatněna  u V. S., ale až v konkurzním řízení vyhlášeném na 
majetek úpadce fy V. S. – R., dále že obviněný nereagoval na výzvy konkurzní 
správkyně, respektive ani v přípravném řízení nepředložil svou účetní evidenci 
potvrzující, jakou činnost a v jakém rozsahu pro úpadkyni vykonával, přičemž 
vypracované smlouvy ohledně spolupráce mezi obviněným  a úpadkyní sám obviněný 
i V. S. zpochybňují. Úmysl obviněného je pak dovozován z toho, že takovouto 
pohledávku uplatnil v konkurzním řízení a byl proto přinejmenším srozuměn  s 
tím, že v případě jejího uspokojení dojde ke zmenšení majetku úpadce. Požadavek 
okresního soudu na doplnění dokazování o znalecký posudek je podle názoru 
stěžovatele nadbytečný, neboť byla uplatněna neexistující pohledávka. 

Ministr spravedlnosti poukázal ve svém mimořádném opravném prostředku na to, že 
závažnými vadami přípravného řízení  ve smyslu ustanovení § 188 odst. 1 písm. 
e) tr. ř., se rozumí vady, které samy o sobě nebo ve spojení s jinými vážným 
způsobem zpochybňují zákonnost přípravného řízení a jeho výsledků nebo které 
mají za následek, že k některým úkonům přípravného řízení nelze přihlížet jako 
k důkazu z důvodu jeho absolutní neúčinnosti. Dále pak zdůraznil, že závažné 
vady přípravného řízení jsou důvodem k vrácení věci státnímu zástupci k 
došetření podle         § 188 odst. 1 písm. e) tr. ř. jenom tehdy, pokud jejich 
náprava v řízení před soudem (např. novým provedením důkazů) není možná. Tento 
důvod podle ministra spravedlnosti nebyl ve shora uvedeném řízení naplněn.

V závěru podané stížnosti pro porušení zákona ministr spravedlnosti navrhl, aby 
Nejvyšší soud České republiky (dále jen Nejvyšší soud) podle § 268 odst. 2 tr. 
ř. vyslovil, že usnesením Krajského soudu v Hradci Králové ze dne 28. 11. 2003, 
sp. zn. 10 To 530/2003, byl ve prospěch obviněného porušen zákon v ustanoveních 
§ 2 odst.  4, 5, 6 tr. ř., § 148 odst. 1 písm. c) tr. ř. a § 188 odst. 1 písm. 
e) tr. ř.

Nejvyšší soud  přezkoumal podle § 267 odst. 3 tr. ř. zákonnost  a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu  a z důvodů v ní uvedených, jakož i řízení napadené části rozhodnutí 
předcházející, a dospěl k následujícím závěrům.

Podle § 147 odst. 1 písm. a), b) tr. ř. při rozhodování o stížnosti přezkoumá 
nadřízený orgán správnost všech výroků napadeného usnesení, proti nimž může 
stěžovatel podat stížnost, a řízení předcházející napadenému usnesení.

Podle § 148 odst. 1 písm. c) tr. ř. nadřízený orgán zamítne stížnost není-li 
důvodná.

Podle § 188 odst. 1 písm. e) tr. ř.  po předběžném projednání obžaloby soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout,   a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno  s výraznými obtížemi nebo by zřejmě bylo na újmu rychlosti řízení.

Podle § 314 c odst. 1 písm. a) tr. ř. samosoudce obžalobu a návrh na potrestání 
předběžně neprojednává, přezkoumá je však z hledisek uvedených v ustanovení § 
181 odst. 1a § 186 tr. ř. 

Z odůvodnění rozhodnutí soudu prvního stupně Nejvyšší soud zjistil, že tento 
soud shledal, že podaná obžaloba neposkytuje spolehlivý podklad pro postavení 
obviněného před soud, neboť v přípravném řízení nebyly objasněny základní 
skutečnosti žalované skutkové podstaty. Nedostatky přípravného řízení a podané 
obžaloby okresní soud spatřoval zejména v tom, že z dosud shromážděných důkazů 
nevyplývá ani úmysl obviněného uvedeného trestného činu se dopustit, ani to, 
zda uplatnil existující či neexistující pohledávku. Dále konstatoval absenci 
znaleckého posudku, který měl být vyhotoven ke zjištění podílu obviněného na 
dosažení cíle, tj. zhotovení díla.

Podle názoru uplatněného ve stížnosti státní zástupkyně Okresního státního 
zastupitelství v Náchodě proti shora uvedenému rozhodnutí nelze s rozhodnutím 
soudu prvního stupně souhlasit, neboť důkazy, které státní zástupkyně spolu s 
podanou obžalobou předložila, plně vinu obviněného prokazují. Dále vyslovila 
nesouhlas s nutností vypracování znaleckého posudku, neboť úmysl obviněného 
směřoval k uplatnění pohledávky ve výši jím stanovené na obou zmiňovaných 
fakturách a nikoliv v částce nižší, ke které by případně dospěl znalec. Dále 
popřela namítanou neexistenci pohledávky.

Krajský soud v Hradci Králové se s právním názorem soudu prvního stupně 
ztotožnil   a v odůvodnění svého rozhodnutí konstatuje nutnost prokázat úmysl 
obviněného a existenci či neexistenci uplatněné pohledávky. Dále potvrdil 
nutnost přibrání znalce již v přípravném řízení. 

Po vyhodnocení obsahu předmětného trestního spisu je nutno konstatovat, že 
vrácení věci státnímu zástupci k došetření nebylo důvodné.

Stěžovatel důvodně poukazuje na výklad ustanovení § 188 odst. 1 písm. e) tr. ř. 
po novele provedené zákonem č. 265/2001 Sb., které upravuje poměr a význam 
jednotlivých stádií trestního řízení. Přípravné řízení má pouze funkci 
přípravnou a pomocnou a těžiště řízení je přesunuto před soud. Nelze tak již 
jakékoli vady přípravného řízení pokládat za důvod k vrácení věci státnímu 
zástupci k došetření, ale lze tak postupovat pouze při zjištění závažných 
procesních vad nebo k objasnění základních skutkových okolností, k nimž je 
třeba opatřit důkaz, jenž lze v řízení před soudem opatřit v porovnání s 
přípravným řízením s výraznými obtížemi nebo by bylo zřejmě na újmu rychlosti 
řízení.

Nejvyšší soud se ztotožnil s názorem soudů obou stupňů ohledně potřeby přibrat 
znalce, který by se pokusil zjistit podíl obviněného na dosažení cíle na 
základě prověření torza účetnictví a jiných dokladů firmy V. S. – R., a dokladů 
vyžádaných za tím účelem od objednatelů předmětných zakázek. Dále by v účetních 
dokladech obviněného měl dohledat, zda se některá ze sporných zakázek promítla 
do jeho účetnictví, popř. jakým způsobem, zejména ke vztahu k jeho daňové 
povinnosti. Rovněž by se měl znalec vyjádřit k hodnotě požadovaných strojů, 
jejichž vrácení či náhradu uplatňuje obviněný, neboť je také zahrnul do své 
faktury.

Ze závěru znaleckého posudku by mělo především vyplynout, zda obviněný uplatnil 
existující, či neexistující pohledávku. Neexistujícím právem nebo závazkem 
podle § 256 odst. 2 písm. b) jsou taková práva nebo závazky, které vůbec 
nevznikly nebo již zanikly. Pachatel předstírá existenci takových práv nebo 
závazků, jejichž skutečná existence by snižovala hodnotu majetku dlužníka. 
Předstíráním neexistujícího práva nebo závazku se rozumí jednání, kdy vůči 
pachateli ve skutečnosti jiná osoba nemá deklarované právo na plnění nebo 
pachatel jako dlužník nemá závazek vůči jiné osobě, ale pachatel ho přesto 
tvrdí, vykazuje v účetnictví nebo se aktivně jinak chová tak, jako by právo 
nebo závazek existovaly. Uplatnění neexistujícího práva nebo pohledávky 
předpokládá určitou aktivní činnost pachatele vůči dlužníkovi, resp. domnělému 
dlužníkovi, např. zaslání upomínky, výzvy k poskytnutí plnění, vystavení 
faktury na zaplacení peněžní částky dlužníkem. 

Pokud znalecký posudek může napomoci objasnit existenci či neexistenci 
uplatněné pohledávky, případně rozsah spáchané trestné činnosti, nelze se 
ztotožnit s názorem ministra spravedlnosti, podle kterého tento důkaz považuje 
za nadbytečný. 

Předpokladem trestní odpovědnosti za trestný čin podle § 256 odst. 2 tr. zák. 
je úmyslné zavinění pachatele, který svým jednáním směřuje ke zmaření 
uspokojení věřitele jiné osoby. Pachatel jedná v úmyslu poškodit věřitele jiné 
osoby, případně je si vědom, že jeho jednání může mít tento následek a pro 
případ, že jej způsobí, je s tím srozuměn. 

Z obsahu trestního spisu je zřejmé, že obviněný uplatnil svou pohledávku až v 
konkurzním řízení vyhlášeném na majetek úpadce fy V. S. – R., nereagoval na 
výzvy konkurzní správkyně a ani v přípravném řízení nepředložil svou účetní 
evidenci potvrzující jakou činnost a v jakém rozsahu vykonal, přičemž smlouvy 
ohledně spolupráce mezi obviněným  a úpadkyní sám obviněný i V. S. zpochybňují. 
Vzhledem k výše uvedenému obžaloba důvodně dovozuje  i naplnění subjektivní 
stránky žalovaného trestného činu. Nelze proto i při absenci znaleckého posudku 
konstatovat, že by obviněný byl postaven před soud v rozporu s ustanovením § 
176 tr. ř., bez opory v důkazech, a tedy zcela bezdůvodně.

Jak již bylo uvedeno, dokazování je třeba doplnit vypracováním příslušného 
znaleckého posudku, o jehož opodstatnění není pochyb. Vzhledem k obsahu již 
zajištěných důkazních prostředků a okolnosti, že opatření znaleckého posudku 
soudem není spojeno s výraznými obtížemi a není v zásadě na újmu rychlosti 
řízení, když doba, v níž bude znalecký posudek vypracován, bude nepochybně 
totožná bez ohledu na to, v jakém stadiu řízení se věc nachází. Podle názoru 
Nejvyššího soudu neměla být v tomto případě věc vrácena zpět do přípravného 
řízení, ale mělo být ve věci nařízeno hlavní líčení a rozhodnuto po doplnění 
dokazování v řízení před soudem. Okresní soud mohl v této souvislosti požadovat 
v souladu s ustanovením § 180 odst. 2 tr. ř. po státním zástupci, aby takovýto 
důkaz opatřil. 

Na základě shora uvedeného Nejvyšší soud podle § 268 odst. 2 tr. ř. vyslovil, 
že Krajský soud v Hradci Králové jako soud odvolací nedostál své zákonné 
povinnosti uvedené v ustanovení § 147 odst. 1 písm. a), b) tr. ř. a důsledkem 
tohoto pochybení bylo i vadné rozhodnutí učiněné podle § 148 odst. 1 písm. c) 
tr. ř. V řízení, které napadenému rozhodnutí předcházelo, byl porušen zákon v 
ustanovení § 188 odst. 1 písm. e) tr. ř. Předmětné rozhodnutí Krajského soudu v 
Hradci Králové, jako soudu stížnostního, mělo ten důsledek, že věc, která se v 
době jeho rozhodování dosud nacházela ve stadiu řízení před soudem, byla 
nedůvodně vrácena do přípravného řízení, a tím jednoznačně došlo ke zlepšení 
procesního postavení obviněného J. H. Došlo totiž k oddálení projednání věci v 
hlavním líčení a případného vydání rozhodnutí ve věci samé, které mohlo mít 
odsuzující povahu.

Vzhledem k tomu, že stížnost pro porušení zákona byla podána v neprospěch 
obviněného, Nejvyšší soud se ve svém rozhodnutí musel omezit pouze na tzv. 
akademický výrok.

Poučení: Proti tomuto rozhodnutí není opravný prostředek přípustný.

V Brně dne 10. června 2004

Předsedkyně senátu:

JUDr. Danuše Novotná   

	

	

	

	
