Soud: Nejvyšší soud

Spisová značka: 7 Tz 63/2011

Datum rozhodnutí: 28.03.2012

Typ rozhodnutí: ROZSUDEK


Heslo: Krádež

Dotčené předpisy: § 247 odst. 1 tr. zák., § 247 odst. 3 písm. b) tr. zák.

Kategorie rozhodnutí: D




7 Tz 63/2011-29

ČESKÁ REPUBLIKA 

ROZSUDEK
JMÉNEM REPUBLIKY




	Nejvyšší soud České republiky projednal ve veřejném zasedání dne 28. 
března 2012 v Brně v senátě složeném z předsedy senátu JUDr. Jindřicha Urbánka 
a soudců JUDr. Petra Hrachovce a JUDr. Michala Mikláše stížnost pro porušení 
zákona, kterou podal ministr spravedlnosti ve prospěch obviněného M. H. proti 
usnesení státní zástupkyně Okresního státního zastupitelství v Jablonci nad 
Nisou ze dne 13. 12. 2010, č. j. ZT 434/2010-11, a podle § 268 odst. 2 tr. ř., 
podle 269 odst. 2 tr. ř. a § 270 odst. 1 tr. ř. rozhodl  t a k t o :


	Pravomocným usnesením státní zástupkyně Okresního státní zastupitelství 
v Jablonci nad Nisou ze dne 13. 12. 2010, č. j. ZT 434/2010-11,  b y l   p o r 
u š e n   zákon v ustanoveních § 143 odst. 1 tr. ř., § 146 odst. 2 písm. a) tr. 
ř. a § 160 odst. 2 tr. ř. v neprospěch obviněného M. H.

	Toto usnesení   s  e    z  r  u  š  u  j  e  .

	Zrušují se také další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	Státní zástupkyni Okresního státního zastupitelství v Jablonci nad 
Nisou                     s e   p ř i k a z u j e , aby věc v potřebném rozsahu 
znovu projednala a rozhodla.


O d ů v o d n ě n í :


	Policejní orgán Krajského ředitelství policie Libereckého kraje, územní 
odbor Jablonec nad Nisou, oddělení hospodářské kriminality Jablonec nad Nisou, 
zahájil usnesením ze dne 12. 11. 2010, č. j. KRPL-7996/TČ-2010-180481-ML, podle 
§ 160 odst. 1 tr. ř. trestní stíhání obviněného M. H. (dále jen „obviněný“) pro 
trestný čin krádeže podle § 247 odst. 1, odst. 3 písm. b) tr. zák., kterého se 
měl dopustit jednáním popsaným ve výrokové části tohoto usnesení. 

	Proti tomuto usnesení podal obviněný dne 15. 11. 2010 včas stížnost. 
Státní zástupkyně Okresního státního zastupitelství v Jablonci nad Nisou 
usnesením ze dne 13. 12. 2010, č. j. ZT 434/2010-11, stížnost zamítla podle § 
148 odst. 1 písm. c) tr. ř. jako nedůvodnou. Usnesení nabylo právní moci dne 
13. 12. 2010.

	Ministr spravedlnosti podal stížnost pro porušení zákona proti usnesení 
státní zástupkyně Okresního státního zastupitelství v Jablonci nad Nisou ze dne 
13. 12. 2010, č. j. ZT 434/2010-11, ve prospěch obviněného M. H. S odkazem na § 
143 odst. 1 tr. ř., § 146 odst. 2 písm. a) tr. ř. a 160 odst. 2 tr. ř. poukázal 
na to, že orgány činné v trestní řízení se důsledně neřídily těmito 
ustanoveními. Uvedl, že opis usnesení policejního orgánu byl obviněnému doručen 
dne 12. 11. 2010. Obviněný napadl toto usnesení stížností, kterou podal dne 15. 
11. 2010 a adresoval ji policejnímu orgánu, který toto usnesení vydal. 

Dále uvedl, že s ohledem na právní kvalifikaci skutku, pro který bylo trestní 
stíhání zahájeno, byl dán důvod nutné obhajoby podle § 36 odst. 3 tr. ř. 
Obviněný byl poučen o nutné obhajobě a právu zvolit si obhájce policejním 
orgánem v písemném vyhotovení usnesení o zahájení trestního stíhání a ke 
zvolení obhájce mu byla stanovena lhůta tří dnů. Protože si obviněný sám 
obhájce v této lhůtě nezvolil, byl mu podle § 36 odst. 3 tr. ř. obhájce 
ustanoven opatřením soudce Okresního soudu v Jablonci nad Nisou ze dne 18. 11. 
2010, č. j. 0 Nt 969/2010-2. Ustanovenému obhájci Mgr. Martinu Čaňkovi bylo 
usnesení o zahájení trestního stíhání doručeno dne 14. 1. 2011, lhůta k podání 
stížnosti proti tomuto usnesení běžela ode dne doručení usnesení obhájci 
obviněného. Namítl, že státní zástupkyně Okresního státního zastupitelství v 
Jablonci nad Nisou tak byla oprávněna rozhodnout o stížnosti obviněného M. H. 
nejdříve dne 18. 1. 2011. K té době však již bylo o stížnosti pravomocně 
rozhodnuto.

Státní zástupkyně Okresního státního zastupitelství v Jablonci nad Nisou 
zamítla stížnost obviněného proti usnesení policejního orgánu o zahájení 
trestního stíhání v době, kdy toto usnesení ještě nebylo doručeno obhájci 
obviněného, který mu byl ustanoven z důvodu nutné obhajoby, a neuplynula lhůta 
k podání stížnosti podle § 143 odst. 1 tr. ř. Ministr spravedlnosti uvedl, že v 
neprospěch obviněného M. H. bylo porušeno nejen zmíněné ustanovení trestního 
řádu, ale také právo obviněného na spravedlivý proces garantované v čl. 36 
Listiny základních práv a svobod.

Ministr spravedlnosti z těchto důvodů navrhl, aby Nejvyšší soud České republiky 
podle § 268 odst. 2 tr. ř. vyslovil, že usnesením státní zástupkyně Okresního 
státního zastupitelství v Jablonci nad Nisou ze dne 13. 12. 2010, č. j. ZT 
434/2010-11, a v řízení mu předcházejícím byl porušen zákon v ustanoveních § 
143 odst. 1 tr. ř., § 146 odst. 2 písm. a) tr. ř. a § 160 odst. 2 tr. ř. v 
neprospěch obviněného M. H. Dále navrhl, aby podle § 269 odst. 2 tr. ř. 
napadené usnesení zrušil, zrušil i všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, a aby podle § 270 odst. 1 tr. ř. přikázal státní zástupkyni 
Okresního státního zastupitelství v Jablonci nad Nisou, aby věc v potřebném 
rozsahu znovu projednala a rozhodla. 

Nejvyšší soud přezkoumal podle § 267 odst. 3 tr. ř. napadené rozhodnutí i 
řízení, které mu předcházelo, a shledal, že zákon byl porušen v neprospěch 
obviněného M. H.

Podle § 160 odst. 2 tr. ř. je třeba doručit opis usnesení o zahájení trestního 
stíhání obviněnému nejpozději na počátku prvního výslechu a do 48 hodin 
státnímu zástupci a obhájci; u obhájce počíná lhůta k doručení běžet od jeho 
zvolení nebo ustanovení. Opis usnesení o zahájení trestního stíhání advokáta je 
třeba bez odkladu doručit též ministru spravedlnosti a předsedovi Komory.

Podle § 143 odst. 1 tr. ř. se stížnost podává u orgánu, proti jehož usnesení 
stížnost směřuje, a to do tří dnů od oznámení usnesení podle § 137 tr. ř.; 
jestliže se usnesení oznamuje jak obviněnému, tak i jeho zákonnému zástupci 
nebo obhájci, běží lhůta od toho oznámení, které bylo provedeno nejpozději. 

Podle § 146 odst. 2 písm. a) tr. ř. jestliže lhůta k podání stížnosti již všem 
oprávněným osobám uplynula a stížnosti nebylo vyhověno podle § 146 odst. 1 tr. 
ř., předloží policejní orgán věc k rozhodnutí státnímu zástupci, který vykonává 
nad přípravným řízení dozor, a jde-li o stížnost proti usnesení, k němuž tento 
státní zástupce dal souhlas nebo pokyn, jeho prostřednictvím nadřízenému 
státnímu zástupci. 

Nejvyšší soud České republiky zjistil, že usnesení policejního orgánu o 
zahájení trestního stíhání ze dne 12. 11. 2010, č. j. KRPL-7996/TČ-2010-180481-
ML, bylo obviněnému doručeno dne 12. 11. 2010 (doručenka na č. l. 5 spisu). V 
tomto usnesení byl obviněný poučen, že podle § 36 odst. 3 tr. ř. musí mít 
obhájce již v přípravném řízení a jestliže si jej do tří dnů od převzetí tohoto 
usnesení nezvolí, bude mu obhájce ustanoven podle § 37 tr. ř. a 38 tr. ř. (č. 
l. 5 spisu). Obviněný toto usnesení napadl stížností podle § 141 odst. 2 tr. ř, 
kterou podal dne 15. 11. 2010 (č. l. 165 spisu).

 Obviněný si ve stanovené lhůtě obhájce nezvolil, a proto mu byl ustanoven 
opatřením soudce Okresního soudu v Jablonci nad Nisou ze dne 18. 11. 2010, č. 
j. 0 Nt 969/2010-2. Obhájci obviněného Mgr. Martinu Čaňkovi bylo usnesení 
policejního orgánu o zahájení trestního stíhání ze dne 12. 11. 2010, č. j. 
KRPL-7996/TČ-2010-180481-ML, doručeno dne 14. 1. 2011 (doručenka na č. l. 5 
spisu), tedy v rozporu s § 160 odst. 2 tr. ř., protože toto usnesení mu mělo 
být doručeno do 48 hodin od jeho ustanovení soudem. Podle § 143 odst. 1 tr. ř. 
a § 146 odst. 2 písm. a) tr. ř. konec lhůty k podání stížnosti proti usnesení 
policejního orgánu o zahájení trestního stíhání připadl na den 17. 1. 2011. 
Státní zástupkyně Okresního státního zastupitelství v Jablonci nad Nisou byla 
oprávněna rozhodnout o stížnosti obviněného nejdříve dne 18. 1. 2011. V té době 
již pravomocně rozhodla o stížnosti usnesením ze dne 13. 12. 2010, č. j. ZT 
434/2010-11, a došlo tak k porušení zákona v ustanoveních § 143 odst. 1 tr. ř. 
a § 146 odst. 2 písm. a) tr. ř., neboť ještě neuplynula lhůta k podání 
stížnosti proti usnesení policejního orgánu o zahájení trestního stíhání.

Nejvyšší soud proto podle § 268 odst. 2 tr. ř. vyslovil zjištěné porušení 
zákona, ke kterému došlo v neprospěch obviněného M. H., podle § 269 odst. 2 tr. 
ř. zrušil napadené usnesení i další obsahově navazující rozhodnutí, pokud 
vzhledem ke změně, k níž došlo jeho zrušením, pozbyla podkladu, a podle § 270 
odst. 1 tr. ř. přikázal státní zástupkyni Okresního státního zastupitelství v 
Jablonci nad Nisou, aby věc v potřebném rozsahu znovu projednala a rozhodla. 
Státní zástupkyně Okresního státního zastupitelství v Jablonci nad Nisou proto 
znovu rozhodne o stížnosti obviněného M. H. proti usnesení policejního orgánu 
ze dne 12. 11. 2010 o zahájení trestního stíhání.


P o u č e n í :	Proti tomuto rozsudku není opravný prostředek přípustný.

			
V Brně dne 28. března 2012



							                        
Předseda senátu
						     JUDr. Jindřich Urbánek  




