Soud: Nejvyšší soud

Spisová značka: 4 Tz 173/2003

Datum rozhodnutí: 26.11.2003

Typ rozhodnutí: Rozsudek




4 Tz 173/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  26. 
listopadu 2003 v senátě složeném z předsedy JUDr. Jiřího Pácala a soudců JUDr. 
Danuše Novotné a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného J. D.,  proti 
pravomocnému usnesení bývalého Vojenského obvodového soudu Brno ze dne 4. 11. 
1991, sp. zn. 3 Rtv 64/91 a podle § 268 odst. 2, § 269 odst. 2 a § 270 odst. 1 
tr. ř. rozhodl  t a k t o :

Pravomocným usnesením bývalého Vojenského obvodového soudu Brno ze dne 4. 11. 
1991, sp. zn. 3 Rtv 64/91,   b y l   p o r u š e n   z á k o n   v ustanoveních 
§ 1 odst. 1, odst. 2 zák. č. 119/1990 Sb., o soudní rehabilitaci, ve znění 
pozdějších předpisů, a v řízení, které mu předcházelo, v ustanoveních § 2 odst. 
5, odst. 6 tr. ř., ve znění účinném do 31. 12. 1993, v neprospěch obviněného J. 
D.

Napadené usnesení   s e  z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušují usnesení bývalého Vojenského obvodového soudu Brno ze dne 
19. 12. 1991, sp. zn. 3 Rtv 64/91 a rozsudek bývalého Vojenského obvodového 
soudu Brno ze dne 6. 2. 1992,  sp. zn. 3 Rtv 64/91.

Městskému soudu v Brně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Usnesením bývalého Vojenského obvodového soudu Brno ze dne ze dne 4. 11. 1991, 
sp. zn. 3 Rtv 64/91,  bylo rozhodnuto o návrhu obviněného J. D. na soudní 
rehabilitaci tak, že rozsudek Nižšího vojenského soudu v Brně PSP 47 ze dne 28. 
9. 1953,  sp. zn. T 44/53, ve spojení s rozsudkem Vyššího vojenského soudu v 
Trenčíně ze dne 27. 10. 1953, sp. zn. To 140/53, se podle § 14 odst. 1 písm. f) 
zák. č. 119/1990 Sb. zrušuje ve výroku o trestu a že podle § 14 odst. 3 téhož 
zákona se zrušují zároveň všechna další rozhodnutí na zrušenou část obsahově 
navazující, pokud vzhledem ke změně, k níž došlo zrušením, pozbyla podkladu. 
Usnesení nabylo právní moci dnem 19. 11. 1991.

Usnesením bývalého Vojenského obvodového soudu Brno ze dne 19. 12. 1991, sp. 
zn. 3 Rtv 64/91, bylo rozhodnuto, že obviněný J. D. je účasten amnestie 
prezidenta republiky ze dne 9. 5. 1960 a podle čl. V z důvodů části II čl. III 
rozhodnutí prezidenta republiky o této amnestii se jeho trestní stíhání 
zastavuje.

V následném novém hlavním líčení dne 6. 2. 1992 pak Vojenský obvodový soud Brno 
rozsudkem, sp. zn. 3 Rtv 64/91, rozhodl tak, že při nezměněném výroku o vině 
rozsudku Nižšího vojenského soudu v Brně PSP 47 ze dne 28. 9. 1953, sp. zn. T 
44/53, ve spojení s rozsudkem Vyššího vojenského soudu v Trenčíně ze dne 27. 
10. 1953, sp. zn. To 140/53, kterým byl obviněný J. D. uznán vinným trestným 
činem vyhýbání se služební povinnosti podle § 270 odst. 1 písm. b) zákona č. 
86/1950 Sb., z důvodů uvedených v § 227 tr. ř. trest neuložil. Tento rozsudek 
nabyl právní moci dnem 27. 2. 1992.

Proti usnesení bývalého Vojenského obvodového soudu Brno ze dne 4. 11. 
1991,        sp. zn. 3 Rtv 64/91, podal ministr spravedlnosti stížnost pro 
porušení zákona ve prospěch obviněného J. D. Vytkl v ní, že zákon byl porušen v 
ustanoveních § 1 odst. 1, odst. 2 zák. č. 119/1990 Sb., o soudní rehabilitaci a 
v ustanoveních § 2 odst. 5, odst. 6 tr. ř. v tehdy platném znění.

	

V odůvodnění stížnosti pro porušení zákona ministr spravedlnosti namítl, že 
Vojenský obvodový soud Brno při projednávání žádosti obviněného J. D. o soudní 
rehabilitaci nepostupoval důsledně podle zákona č. 119/1990 Sb., jehož smyslem 
bylo rehabilitovat, a to nejen právně, ale i morálně co nejvíce těch, kteří v 
období totalitního režimu trpěli a byli pronásledováni. Z napadeného usnesení a 
z dalších navazujících rozhodnutí bývalého Vojenského obvodového soudu Brno je 
zřejmé, že důvodem odmítnutí vojenské služby bylo náboženské přesvědčení 
obviněného J. D., aniž by byla vyhodnocena konkrétní situace v době, kdy došlo 
k trestné činnosti obviněného. Jednalo se o situaci, kdy přes obecně 
deklarovanou náboženskou svobodu nebyla současně zajištěna možnost tuto svobodu 
v případě konfliktu s danými občanskými povinnostmi realizovat. Nebylo 
přiměřeně vzato v úvahu ani základní právo obviněného vyplývající z čl. 18 
Všeobecné deklarace lidských práv, tedy právo na svobodu svědomí, které nelze 
zaměňovat se svobodou víry, ani se svobodou náboženskou, zejména když motiv 
jednání pod imperativem svědomí je v případě odmítání vojenské služby nutno 
považovat za určující. Podle ministra spravedlnosti bývalý Vojenský obvodový 
soud Brno pochybil, když v rehabilitačním řízení ponechal v platnosti výrok o 
vině obviněného J. D. nezměněný a odvolal se přitom na nález Ústavního soudu ČR 
ze dne 11. 3. 2003, sp. zn. I. ÚS 671/01 a rozsudek Nejvyššího soudu ČR ze dne 
22. 5. 2003 sp. zn. 15 Tz 67/2003.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu Brno ze dne 4. 11. 1991, sp. zn. 3 Rtv 64/91, byl 
porušen zákon v neprospěch obviněného J. D. ve vytýkaném směru, aby podle § 269 
odst. 2 tr. ř. napadené usnesení zrušil, stejně jako další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného ustanovení činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv        a 
v navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem  a mezinárodnímu právu odporovalo také jejich trestní 
stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
služební povinnosti podle § 270 odst. 1 písm. b) zákona č. 86/1950 Sb. Bývalý 
Vojenský obvodový soud Brno, který v této věci přezkumné řízení podle 
rehabilitačního zákona na základě žádosti obviněného J. D. prováděl, se však 
důsledně citovaným účelem rehabilitačního zákona neřídil.

Jak je zřejmé z napadeného usnesení, vojenský obvodový soud se výrokem o vině, 
obsaženým v rozsudku bývalého Nižšího vojenského soudu v Brně PSP 47 ze dne 28. 
9. 1953, sp. zn. T 44/53, ve spojení s rozsudkem Vyššího vojenského soudu v 
Trenčíně ze dne 27. 10. 1953, sp. zn. To 140/53, blíže nezabýval, protože jej 
považoval za správný a zaměřil se jen na otázku přiměřenosti trestu. Tato 
skutečnost vyplývá z odůvodnění napadeného usnesení, kde je uvedeno, že 
vojenský soud v projednávané trestní věci provedl v potřebném rozsahu 
dokazování a správně zjistil skutkový stav, vojenskému soudu proto nelze nic 
vytknout z hlediska správného skutkového zjištění a ani z hlediska právního 
posouzení spáchaného skutku, pokud byl obviněný J. D. uznán vinným trestným 
činem vyhýbání se služební povinnosti podle § 270 odst. 1 písm. b) zákona č. 
86/1950 Sb. Sám obviněný se ke svému jednání plně doznal i u hlavního líčení. Z 
odůvodnění napadeného usnesení dále vyplývá, že bývalý Vojenský obvodový soud 
Brno vycházel ze zjištění rozsudku bývalého Nižšího vojenského soudu v Brně PSP 
47 ze dne 28. 9. 1953, sp. zn. T 44/53, že obviněný J. D. dne 2. 6. 1953 po 
nástupu vojenského cvičení u svého útvaru v M. odmítl vykonat vojenskou přísahu 
a plnit uložené mu povinnosti, přičemž se odvolával na své náboženské 
přesvědčení Svědků Jehovových.

Zde je na místě připomenout zejména právní názor a závěry nálezu pléna 
Ústavního soudu ČR ze dne 26. března 2003, sp. zn. Pl. ÚS 42/02 a navazujícího 
rozsudku Nejvyššího soudu ČR ze dne 22. 5. 2003, sp. zn. 15 Tz 67/2003, v jiné 
obdobné trestní věci, že „pokud obviněný odmítl konat vojenskou službu z důvodu 
svého náboženského přesvědčení, a toto jeho jednání bylo reálně projeveným 
osobním rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž citovaná ústava deklarovala v § 15 odst. 
1 svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu, navíc 
v době, kdy tehdejší právní řád neumožňoval alternativu k výkonu základní 
vojenské služby pro případy, kdyby její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby v roce 1953 za trestný čin“.

Z konfrontace napadeného rozhodnutí s výše uvedenými právními názory a závěry 
Ústavního soudu i Nejvyššího soudu je zřejmé, že rehabilitační senát bývalého 
Vojenského obvodového soudu Brno, pokud nepřezkoumal též výrok o vině trestným 
činem vyhýbání se služební povinnosti podle § 270 odst. 1 písm. b) zákona č. 
86/1950 Sb., a to ve smyslu shora uvedeném, porušil zákon v ustanoveních § 1 
odst. 1, odst. 2 zákona o soudní rehabilitaci, a v řízení, které mu 
předcházelo, v ustanoveních § 2 odst. 5, odst. 6 tr. ř., ve znění účinném do 
31. 12. 1993, v neprospěch obviněného J. D. Jako důsledek této skutečnosti 
Nejvyšší soud podle § 269 odst. 2 tr. ř. zrušil v celém rozsahu nejen napadené 
usnesení, nýbrž i všechna další rozhodnutí na toto usnesení obsahově 
navazující, pokud vzhledem ke změně, k níž došlo jeho zrušením, pozbyla 
podkladu, zejm. usnesení bývalého Vojenského obvodového soudu Brno ze dne 19. 
12. 1991, sp. zn. 3 Rtv 64/91 a rozsudek bývalého Vojenského obvodového soudu 
Brno ze dne 6. 2. 1992, sp. zn. 3 Rtv 64/91.

Nejvyšší soud nemohl ve věci sám meritorně rozhodnout, neboť podle § 271 odst. 
1     tr. ř. může postupovat tímto způsobem jen, je-li možno rozhodnutí učinit 
na podkladě skutkového stavu, který byl v napadeném rozhodnutí správně zjištěn. 
Tuto podmínku neshledal Nejvyšší soud splněnou a jako další překážku bránící 
takovému postupu spatřoval v tom, že neměl k dispozici původní trestní spis.

Městskému soudu v Brně jako soudu nyní podle zák. č. 284/1993 Sb. příslušnému 
bylo proto podle § 270 odst. 1 tr. ř. přikázáno, aby věc v potřebném rozsahu 
znovu projednal  a rozhodl. Konkrétně to znamená vyžádat znovu od Vojenského 
ústředního archivu P. zachované písemnosti o předmětném odsouzení obviněného a 
pak na základě nich, případně dalších použitelných důkazů, ve veřejném zasedání 
znovu rozhodnout o návrhu obviněného J. D. na zahájení rehabilitačního řízení 
podle zák. č. 119/1990 Sb., přičemž  soud bude podle § 270 odst. 4 tr. ř. vázán 
právním názorem, který v tomto rozsudku vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 26. listopadu 2003

Předseda senátu:

JUDr. Jiří Pácal   
