Soud: Nejvyšší soud

Spisová značka: 4 Tz 159/2004

Datum rozhodnutí: 16.12.2004

Typ rozhodnutí: Rozsudek




4 Tz 159/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 16. prosince 
2004 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného  D.  G., 
proti trestnímu příkazu Okresního soudu v Ústí nad Labem ze dne 8. 1. 2004, sp. 
zn. 6 T 113/2003, a podle § 268 odst. 2 tr. ř., § 269 odst. 2 tr. ř.   a  § 270 
odst. 1 tr. ř. rozhodl  t a k t o :

	

Pravomocným trestním příkazem Okresního soudu v Ústí nad Labem ze 
dne               8. 1. 2004, sp. zn. 6 T 113/2003, a v řízení, které mu 
předcházelo,  b y l    p o r u š e n   z á k o n v ustanoveních § 35 odst. 2, § 
36, § 45a odst. 1 tr. zák. a § 2 odst. 5, odst. 6 tr. ř. v neprospěch 
obviněného D. G.

Napadený trestní příkaz  s e  z  r u š u j e  v celém rozsahu v části týkající 
se obviněného D. G.

	

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Ústí nad Labem  s e  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Ústí nad Labem ze dne 8. 1. 2004, sp. zn. 6 
T 113/2003, byl obviněný D. G. uznán vinným trestným činem podvodu podle § 250 
odst. 1 tr. zák., jehož se dopustil ve spolupachatelství podle § 9 odst. 2 tr. 
zák. s obviněným L. F. tím, že společně a po předchozí vzájemné dohodě dne 26. 
11. 2002 v Ú. n. L. v průběhu odpoledne pod falešnou záminkou obstarání levných 
cigaret vylákali od F. P., finanční hotovost 2.000,- Kč a následně ještě téhož 
dne půjčku 4.000,- Kč pod záminkou nutnosti platby zboží a takto získané peníze 
již nevrátili,  a ponechali si je pro vlastní potřebu, a dále pak dne 5. 12. 
2002 obviněný L. F. pod záminkou platby zboží na celnici vylákal od F. P. ještě 
částku 3.000,- Kč, a tyto peníze rovněž nevrátil. Za to byl obviněnému D. G. 
uložen v sazbě § 250 odst. 1 tr. zák. se zřetelem na § 314e odst. 2 písm. b) 
tr. ř., § 45, § 45a odst. 1   tr. zák. trest obecně prospěšných prací ve výměře 
400 hodin. 

Tento trestní příkaz nabyl právní moci ohledně obviněného D. G. dne 3. 4. 2004.

Proti citovanému trestnímu příkazu podal ministr spravedlnosti České republiky 
podle § 266 odst. 1, 2 tr. ř. stížnost pro porušení zákona ve prospěch 
obviněného D. G. Vytkl v ní, že tímto trestním příkazem byl v neprospěch 
obviněného porušen zákon v ustanoveních § 2 odst. 5 tr. ř., § 35 odst. 2, § 36, 
§ 45a odst. 1 tr. zák.

Ministr spravedlnosti ve svém mimořádném opravném prostředku vytkl Okresnímu 
soudu v Ústí nad Labem, že se neřídil ustanoveními § 36 a § 45a odst. 1 tr. 
zák., neboť uložením trestu obecně prospěšných prací trestním příkazem ze dne 
8. 1. 2004, sp. zn. 6 T 113/2003, ve výměře 400 hodin byla překročena maximální 
přípustná hranice pro tento druh trestu, vzhledem již k dříve uloženému trestu 
obecně prospěšných prací ve výměře  250 hodin trestním příkazem Okresního soudu 
v Ústí nad Labem ze dne 20. 12. 2002, sp. zn. 3 T 261/2003. Tento trest 
obviněný dosud ani z části nevykonal. Stěžovatel dále upozornil na pochybení  
Okresního soudu v Ústí nad Labem, k němuž došlo neuložením souhrnného trestu 
podle § 35 odst. 2 tr. zák., ačkoliv trestná činnost, která byla v tomto řízení 
posuzována, předcházela trestnímu příkazu ve věci téhož soudu sp. zn. 3 T 
261/2002. Toto pochybení bylo způsobeno tím, že v podstatných písemnostech, 
především v žádosti o opis rejstříku trestů, použila chybné datum narození 
obviněného G., což vedlo k tomu, že v opisu z rejstříku trestů nebyl uveden 
žádný záznam o předchozím odsouzení.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že napadeným 
trestním příkazem byl porušen zákon v neprospěch obviněného D. G. v namítaném 
rozsahu, aby podle  § 269 odst. 2 tr. ř. toto rozhodnutí zrušil, včetně 
ustanovení na něj obsahově navazujících, a dále aby postupoval podle § 270 
odst. 1 tr. ř., popř. podle § 271 odst. 1 tr. ř.

	

Nejvyšší soud České republiky (dále jen Nejvyšší soud) přezkoumal podle § 267   
odst. 3 tr. ř. zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, přičemž vzhledem k tomu, že 
stížností pro porušení zákona byla napadena část rozhodnutí týkající se jen 
některé z více osob, o nichž bylo rozhodnuto týmž rozhodnutím, přezkoumal 
Nejvyšší soud podle § 267 odst. 5 tr. ř. uvedeným způsobem jen tu část 
rozhodnutí a předcházejícího řízení, která se týkala obviněného D. G., a 
shledal, že zákon byl porušen.

Podle § 35 odst. 2 tr. zák. uloží soud souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 36 tr. zák. jestliže soud odsuzuje pachatele za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem, přesahovat nejvyšší výměru dovolenou 
tímto zákonem pro tento druh trestu.

Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin. 

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení, založeného na pečlivém uvážení všech okolností 
případu jednotlivě i v jejich souhrnu.

Nejvyšší soud na podkladě prostudování stížností pro porušení zákona napadeného 
konstatuje, že samosoudkyně Okresního soudu v Ústí nad Labem se v posuzované 
trestní věci uvedenými zákonnými ustanoveními důsledně neřídila.

Z obsahu trestního spisu Okresního soudu v Ústí nad Labem, sp. zn. 6 T 
113/2003, Nejvyšší soud zjistil, že státní zástupkyně Okresního státního 
zastupitelství v Ústí nad Labem podala dne 28. 5. 2003 u příslušného soudu 
obžalobu na obviněného D. G. Samosoudkyně tohoto soudu vydala dne 8. 1. 2004 
trestní příkaz, jímž uznala obviněného D. G. vinným trestným činem podvodu 
podle § 250 odst. 1 tr. zák. ve spolupachatelství podle § 9 odst. 2 tr. zák. a 
uložila mu trest obecně prospěšných prací ve výměře 400 hodin. V době vydání 
tohoto trestního příkazu však již trestním příkazem téhož soudu ze dne 20. 12. 
2002, sp. zn. 3 T 261/2002, který byl obviněnému D. G. doručen dne 20. 2. 2003 
a právní moci nabyl téhož dne, byl obviněnému pro trestný čin krádeže podle § 
247 odst. 1 písm. a) tr. zák. uložen trest obecně prospěšných prací ve výměře 
250 hodin, z něhož obviněný v době vydání trestního příkazu sp. zn. 6 T 
113/2003 dosud nic nevykonal.

Samosoudkyně Okresního soudu v Ústí nad Labem existenci předchozího trestního 
příkazu nemohla zjistit z opisu rejstříku trestů ze dne 22. 10. 2003, který je 
ve spise založen, jelikož v žádosti o opis z rejstříku trestů je uvedeno chybné 
datum narození obviněného D. G. Na základě této vadně koncipované žádosti  bylo 
posléze Okresnímu soudu v Ústí nad Labem sděleno, že obviněný nemá záznam v 
rejstříku trestů ČR. Uvedené písařské chyby se dopustila již státní zástupkyně 
Okresního státního zastupitelství v Ústí nad Labem v obžalobě a samosoudkyně 
okresního soudu tuto vadu bez dalšího převzala a nadále  s touto chybnou 
informací týkající se data narození obviněného pracovala.	

Skutečnost, že obviněný byl již dříve trestán, však mohla samosoudkyně 
Okresního soudu v Ústí nad Labem zjistit z opisu rejstříku trestů ze dne 20. 2. 
2003, který je také součástí trestního spisu (č. l. 27) v němž rozhodovala, 
jakož i z protokolu o výslechu obviněného D. G. ze dne 20. 2. 2003  (č. l. 15), 
kde obviněný na otázku zda již byl v minulosti soudně trestán výslovně uvedl, 
že si je vědom již dvou odsouzení.

	

Uvedené pochybení vedlo především k porušení zákona v ustanovení § 35 odst. 
2      tr. zák., neboť napadeným trestním příkazem nebyl uložen souhrnný trest, 
byť se obviněný trestného činu podvodu podle § 250 odst. 1 tr. zák. dopustil 
před tím, než mu byl v trestní věci Okresního soudu v Ústí nad Labem  sp. zn. 3 
T 261/2002, doručen trestní příkaz, přičemž datum doručení tohoto trestního 
příkazu je rozhodné z pohledu ustanovení § 314e odst. 5 tr. ř., neboť toto 
doručení má povahu účinků spojených s vyhlášením rozsudku, a pro uložení 
souhrnného trestu tak dle zásad uvedených v ustanovení § 35 odst. 2 tr. zák. 
byly dány zákonné předpoklady. K porušení zákona došlo též uložením dvou 
samostatných trestů obecně prospěšných prací, jejichž celková výměra činí 650 
hodin, byť ustanovení § 45a  odst. 1  tr. zák. připouští nejvyšší výměru trestu 
obecně prospěšných prací 400 hodin. Důsledkem těchto pochybení je i porušení 
ustanovení § 36 tr. zák., které stanoví povinnost soudu zohlednit výši stejného 
druhu trestu, který byl uložen jiným rozsudkem, a nebyl dosud vykonán, a výši 
nově ukládaného trestu tak, aby jejich celkový součet nepřekročil onu trestním 
zákonem povolenou nejvyšší výměru  pro takovýto druh trestu. 

V neposlední řadě konstatuje Nejvyšší soud porušení zákona i v ustanovení § 2 
odst. 5, odst. 6 tr. ř., neboť povinnost soudu postupovat tak, aby byl zjištěn 
skutkový stav, o němž nejsou důvodné pochybnosti, se vztahuje i na zjištění 
okolností, která mají vzhledem k osobě pachatele význam pro stanovení 
adekvátního druhu trestu a jeho výměry. Nedostatečně provedená skutková 
zjištění v tomto směru měla i dopad na správnost hodnocení takto provedených 
důkazů.

Je třeba konstatovat, že stížnost pro porušení zákona byla důvodně podána podle 
§ 266 odst. 1, 2 tr. ř., neboť  uložený trest je ve zřejmém nepoměru k stupni 
nebezpečnosti činu pro společnost. Tento nepoměr je třeba konstatovat v případě 
každého trestu, který je uložen nad hranicí trestní sazby.

Vzhledem ke všem výše uvedeným skutečnostem Nejvyšší soud podle § 268 odst. 
2     tr. ř. vyslovil, že pravomocným trestním příkazem Okresního soudu v Ústí 
nad Labem  ze dne 8. 1. 2004, sp. zn. 6 T 113/2003, byl porušen zákon v 
ustanoveních § 35 odst. 2, § 36, § 45a odst. 1 tr. zák. a v ustanoveních § 2 
odst. 5, odst. 6 tr. ř. v neprospěch obviněného D. G. Podle § 269 odst. 2 tr. 
ř. zrušil napadený trestní příkaz v části, která se týká obviněného D. G., 
stejně jako i všechna další rozhodnutí, která na zrušenou část trestního 
příkazu obsahově navazují, pokud vzhledem ke změně, k níž došlo zrušením, 
pozbyla podkladu. Věc podle § 270 odst. 1 tr. ř. přikázal Okresnímu soudu v 
Ústí nad Labem, aby ji v potřebném rozsahu znovu projednal a rozhodl.

Okresní soud v Ústí nad Labem bude muset v posuzované trestní věci doplnit 
dokazování jednak vyžádáním nového opisu rejstříku trestů obviněného s uvedením 
jeho správných osobních dat, přečtením podstatného obsahu spisu, jakož i 
trestního příkazu vydaného Okresním soudem v Ústí nad Labem sp. zn. 3 T 
261/2002, zprávou Probační a mediační služby ČR, středisko Ú. n. L., z níž 
zjistí zda obviněný z předchozího uloženého trestu obecně prospěšných prací již 
něco vykonal a pokud ano,  v jakém rozsahu. Teprve vyhodnocením těchto nových 
důkazů spolu s důkazy, které jsou již součástí trestního spisu, může dospět k 
správným úvahám z pohledu ustanovení § 23 a § 31 tr. zák. k závěru o uložení 
adekvátního druhu testu a jeho výměry. Samosoudkyně Okresního soudu v Ústí nad 
Labem při tomto novém rozhodování  o trestu bude významně omezena ustanovením   
§ 273 tr. ř., které zakazuje, aby novým rozhodnutím došlo ke zhoršení postavení 
obviněného, neboť stížnost pro porušení zákona byla podána v jeho prospěch a 
Nejvyšší soud vyslovil porušení zákona v neprospěch obviněného (zákaz 
reformationis in peius). 

Podle ustanovení § 270 odst. 4 tr. ř. je orgán, jemuž byla věc přikázána, vázán 
právním názorem, který ve věci vyslovil Nejvyšší soud, a je povinen provést ty 
procení úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 16. prosince 2004

Předsedkyně senátu:

JUDr. Danuše   N o v o t n á   

	

	

	

	
