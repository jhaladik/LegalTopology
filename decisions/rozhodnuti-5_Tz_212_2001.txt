Soud: Nejvyšší soud

Spisová značka: 5 Tz 212/2001

Datum rozhodnutí: 19.12.2001

Typ rozhodnutí: Rozsudek




5 Tz 212/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 19. 
prosince 2001 v senátě složeném z předsedy JUDr. Jiřího Horáka a soudců JUDr. 
Jana Engelmanna a JUDr. Jindřicha Urbánka stížnost pro porušení zákona, kterou 
podal ministr spravedlnosti ve prospěch obviněného J. K., proti rozsudku 
bývalého Vojenského obvodového soudu v Brně ze dne 7. 1. 1958, sp. zn. 2 T 
421/57, a rozhodl podle § 268 odst. 2, § 269 odst. 2 a § 271 odst. 1 tr. ř.   t 
a k t o :

Rozsudkem bývalého Vojenského obvodového soudu v Brně ze dne 7. 1. 1958, sp. zn 
. 2 T 421/57, a v řízení, které mu předcházelo,   b y l   v neprospěch 
obviněného J. K.    p o r u š e n   z á k o n   v ustanoveních § 6 písm. e) 
zák. č. 64/1956 Sb., § 270 odst. 1 písm. b) zák. č. 86/1950 Sb., a to i z 
důvodů uvedených v § 1 zák. č. 119/1990 Sb., o soudní rehabilitaci, ve znění 
pozdějších předpisů. 

Tento rozsudek se   z r u š u j e . Současně se zrušují všechna další 
rozhodnutí na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu. 

Podle § 11 odst. 1 písm. f) tr. ř. se   z a s t a v u j e   trestní stíhání 
obviněného J. K.  pro skutek, že dne 17. prosince 1957 u vojenského útvaru, 
jehož byl příslušníkem, odmítal převzíti vojenský stejnokroj a vzíti do rukou 
zbraň, odvolávaje se na své náboženské přesvědčení „Svědka Jehovova“, které mu 
ve výkonu vojenské služby brání, v čemž obžaloba spatřovala trestný čin 
vyhýbání se služební povinnosti podle § 270 odst. 1 písm. b) zák. č. 86/1950 
Sb., 

protože dřívější stíhání obviněného pro týž skutek skončilo pravomocným 
rozsudkem soudu a toto rozhodnutí nebylo v předepsaném řízení zrušeno. 

Odůvodnění:

Rozsudkem bývalého Vojenského obvodového soudu v Brně ze dne 7. 1. 1958, sp. 
zn. 2 T 421/57, byl obviněný J. K.  uznán vinným trestným činem vyhýbání se 
služební povinnosti podle § 270 odst. 1 písm. b) zák. č. 86/1950 Sb., protože 
dne 17. 12. 1957 u vojenského útvaru, jehož byl příslušníkem, odmítal převzíti 
vojenský stejnokroj a vzíti do rukou zbraň, odvolávaje se na své náboženské 
přesvědčení „Svědka Jehovova“, které mu ve výkonu vojenské služby brání. Za 
toto jednání byl odsouzen k trestu odnětí svobody v trvání tří roků a ke ztrátě 
čestných práv občanských s tím, že tato ztráta ještě potrvá po dobu tří let po 
odpykání trestu odnětí svobody. Rozsudek nabyl právní moci dne 16. 1. 1958.

Proti tomuto rozsudku podal ministr spravedlnosti ve prospěch obviněného J. K.  
stížnost pro porušení zákona. 

V písemném zdůvodnění mimořádného opravného prostředku ministr spravedlnosti 
poukazuje na ustanovení § 2 odst. 7, 8, § 6 písm. e) zák. č. 64/1956 Sb. a § 
270 odst. 1 písm. b) zák. č. 86/1950 Sb. s tím, že se jimi bývalý Vojenský 
obvodový soud v Brně důsledně neřídil. Zdůrazňuje, že uvedený soud nevzal v 
úvahu skutečnost, že obviněný odmítnutím převzít stejnokroj a konat vojenskou 
službu, setrval na již dříve provedené vůli vzhledem ke svému náboženskému 
přesvědčení neplnit vojenské povinnosti, a to i za cenu opakovaného trestního 
stíhání. Toto pokračování ve vyhýbání se výkonu vojenské služby nebylo možno 
podle ministra spravedlnosti považovat za nový trestný čin. S poukazem na 
jednotící úmysl v jednání obviněného ze dne 31. 10. 1957 a ze dne 17. 12. 1957, 
šlo o jeden skutek, pro který byl již odsouzen rozsudkem bývalého Vojenského 
obvodového soudu v Brně ze dne 17. 12. 1957, sp. zn. 2 T 411/57 . Další 
odsouzení obviněného rozsudkem bývalého Vojenského obvodového soudu v Brně ze 
dne 7. 1. 1958, sp. zn. 2 T 421/57, bylo již porušením obecně platné zásady „ne 
bis in idem“ uvedené v § 6 písm. e) zák. č. 64/1956 Sb. 

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem bývalého 
vojenského obvodového soudu v Brně ze dne 7. 1. 1958, sp. zn. 2 T 421/57, byl v 
neprospěch obviněného J. K.  porušen zákon v ustanoveních § 2 odst. 7, 8 a § 6 
písm. e) zák. č. 64/1956 Sb. ve vztahu k ustanovení § 270 odst. 1 písm. b) zák. 
č. 86/1950 Sb. Dále aby podle § 269 odst. 2 tr. ř. napadený rozsudek zrušil 
včetně dalších rozhodnutí na zrušený rozsudek obsahově navazujících, pokud 
vzhledem ke změně, k níž došlo zrušením, pozbyla podkladu. Poté aby Nejvyšší 
soud postupoval podle § 271 odst. 1 tr. ř.

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost všech výroků napadeného rozsudku, jakož i řízení, 
které mu předcházelo, a shledal, že zákon porušen byl. 

Především je nutno poukázat na skutečnost, že ze zprávy Vojenského ústředního 
archivu v Praze vyplývá, že trestní spisy obviněného J. K.  vedené u bývalého 
vojenského obvodového soudu v Brně pod sp. zn. 2 T 411/57 a 2 T 421/57 se 
nedochovaly, neboť byly v minulosti skartovány. Proto mohl Nejvyšší soud při 
rozhodování vycházet jen z existujících rozsudků, týkajících se uvedených dvou 
trestních věcí. Z tohoto důvodu nemohl plně realizovat zákonem stanovený 
revizní princip přezkumné povinnosti. Zjištěné vady jsou však tak zjevné, že ve 
věci lze vyslovit porušení zákona a učinit nové rozhodnutí. 

Z rozsudku bývalého Vojenského obvodového soudu v Brně ze dne 17. 12. 1957, sp. 
zn. 2 T 411/57, vyplývá, že jím byl obviněný J. K.  uznán vinným:

1/ pokusem trestného činu nenastoupení služby v branné moci podle § 5, § 265 
odst. 1 zák. č. 86/1950 Sb., protože dne 31. 10. 1957 neuposlechl v úmyslu 
trvale se vyhnout vojenské službě povolávací rozkaz OVS V. K., takže musel být 
téhož dne předveden na OVS npor. J. D., 

2/ vyhýbání se služební povinnosti podle § 270 odst. 1 písm. b) zák. č. 86/1950 
Sb., protože po provedené prezentaci dne 1. 11. 1957 odmítl u VÚ  obléci 
vojenský stejnokroj a vzít do rukou zbraň, vymlouvaje se na své náboženské 
přesvědčení „Svědek Jehovův“.

	Za tato jednání byl obviněný odsouzen k trestu odnětí svobody na dva 
roky nepodmíněně. Rozsudek nabyl právní moci dnem vyhlášení. V důsledku 
rozhodnutí prezidenta republiky o amnestii ze dne 1. 12.1957 byl uložený trest 
obviněnému prominut. 

	Z odůvodnění tohoto rozsudku je zřejmé, že obviněný J. K.  odmítl dne 
21. 10. 1957 převzít povolávací rozkaz, byl však poštovním doručovatelem 
obeznámen s tím, že dne 31. 10. 1957 v 9.00 hod. se má dostavit k nástupu 
vojenské služby na OVS V. K. Obviněný jako „Svědek Jehovův“, odmítající z 
důvodu svého náboženského přesvědčení konat vojenskou službu se dne 31. 10. 
1957 na OVS nedostavil a musel být téhož dne v poledních hodinách k nástupu 
služby předveden. Po vybavení příslušnými doklady byl odeslán k VÚ, kde po 
provedené prezentaci opět s ohledem na své náboženské přesvědčení odmítl obléci 
vojenský stejnokroj a vykonávat službu.

	Rovněž z odůvodnění existujícího rozsudku bývalého Vojenského 
obvodového soudu v Brně ze dne 7. 1. 1958, sp. zn. 2 T 421/57, je zřejmé, že 
obviněný J. K.  odmítl vykonávat vojenskou základní službu z důvodu 
náboženského přesvědčení – Svědek Jehovův. Obviněný toto jednání plně doznal a 
na svém názoru setrval i přes přesvědčování příslušnými orgány. Podle názoru 
bývalého vojenského obvodového soudu z roku 1958 se obviněný projevil jako 
člověk s naprosto záporným postojem ke společnosti. Zradil i zájmy rolnické 
třídy z níž vyšel a svou nevůlí vykonávat vojenskou službu objektivně oslabil 
mírové úsilí pracujícího lidu. 

	Trestného činu vyhýbání se služební povinnosti podle § 270 odst. 1 
písm. b) zák. č. 86/1950 Sb. se dopustil ten, kdo se úmyslně vyhnul plnění 
služební povinnosti nebo služebního úkolu tím, že padělal listinu, předstíral 
nemoc, použil jiného úskoku nebo se odvolával na náboženské nebo jiné 
přesvědčení.  

Z odůvodnění konstatovaných rozsudků je zřejmé, že obviněný v obou případech 
(dne 1. 11. 1957 a dne 17. 12. 1957) sice nastoupil výkon vojenské základní 
služby, avšak současně projevil úmysl neplnit služební povinnosti s tím, že se 
to příčí jeho náboženskému vyznání. Ze stejného důvodu již dne 31. 10. 1957 
neuposlechl povolávací rozkaz OVS V. K.  

	V daném případě nebylo pochybností o trvalém úmyslu obviněného 
neabsolvovat vojenskou základní službu s ohledem na jeho náboženské 
přesvědčení, které mělo trvalý charakter. Pokud byl obviněný J. K.  uznán 
vinným trestným činem vyhýbání se služební povinnosti podle § 270 odst. 1 písm. 
b) zák. č. 86/1950 Sb. rozsudkem bývalého Vojenského obvodového soudu v Brně ze 
dne 7. 1. 1958, sp. zn. 2 T 241/57, byl tímto rozsudkem a v řízení, které mu 
předcházelo, porušen v neprospěch obviněného zákon v ustanoveních § 6 písm. e) 
zák. č. 64/1956 Sb. a § 270 odst. 1 písm. b) zák. č. 86/1950 Sb.  

Trestní řád účinný v době rozhodování bývalého Vojenského obvodového soudu v 
Brně v roce 1958 v § 6 písm. e) zák. č. 64/1956 Sb. stanovil, že nelze trestní 
stíhání zahájit a bylo-li již zahájeno, nelze v něm pokračovat a musí být 
zastaveno proti tomu, proti němuž dřívější trestní stíhání pro týž skutek 
skončilo pravomocným rozsudkem nebo bylo soudem nebo prokurátorem zastaveno, 
pokud nebyla povolena obnova (zásada „ne bis in idem“).

Skutečnost, že se v daném případě jedná o týž skutek, vyplývá z rozhodnutí 
Ústavního soudu České republiky, který byl vyjádřen v jeho nálezu sp. zn. IV ÚS 
81/95. Ústavní soud zde vyslovil názor, že úmysl pachatele vyhnout se vojenské 
službě trvale je nepřijatelné vykládat tak, že jde vlastně o dočasnost či 
krátkodobost. V případě pachatele, který při dalším předvolání setrvává na své 
dříve projevené vůli službu nenastoupit, jde o stejné jednání i stejný 
následek, tedy totožný a nikoli o nový skutek. Tato totožnost nemůže být 
narušena okolnostmi, které skutek individualizují, např. povolání k výkonu 
vojenské služby v jiné době nebo do jiného místa. Podle názoru senátu 
Nejvyššího soudu lze zmíněný právní výklad aplikovat i v případě skutku 
spočívajícího v odmítnutí plnit vojenské povinnosti, pro který byl obviněný J. 
K.  napadeným rozsudkem odsouzen.

V souvislosti s podanou stížností pro porušení zákona je nutno uvést i nález 
Ústavního soudu České republiky ze dne 7. 10. 1998, sp. zn. II ÚS 285/97, kde 
byl hodnocen soulad právních předpisů, týkajících se povinnosti občana 
vykonávat vojenskou službu s náboženskou svobodou zaručenou čl. 16 odst. 1 
Ústavy Československé republiky ze dne 9. 5. 1948, jakož i s odpovídajícími 
mezinárodními dokumenty, a bylo dovozeno, že tehdejší zákonná úprava 
nezajišťovala uplatnění tohoto ústavního práva. S ohledem na čl. 18 Všeobecné 
deklarace lidských práv ze dne 10. 12. 1948, lze podle shora vyjádřeného názoru 
Ústavního soudu konstatovat, že obviněný J. K.  neměl být uznán vinným uvedeným 
trestným činem, neboť pouze realizoval své právo svobody vyznání a svědomí, 
které mu bylo zaručeno Ústavou Československé republiky. Navíc bývalý vojenský 
obvodový soud rozhodl i v rozporu s výše vyjádřenou zásadou „ne bis in idem“, 
když obviněného uznal vinným trestným činem pro týž skutek, pro který již byl 
odsouzen rozsudkem bývalého Vojenského obvodového soudu v Brně ze dne 17. 12. 
1957, sp. zn. 2 T 411/57.

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů platí, že účelem tohoto zákona je mimo jiné zrušit 
odsuzující soudní rozhodnutí za činy, které v rozporu s principy demokratické 
společnosti respektující občanská politická práva a svobody zaručené Ústavou a 
vyjádřené v mezinárodních dokumentech a mezinárodních právních normách 
označoval zákon za trestné.

Podle § 1 odst. 2 téhož zákona platí, že činy, které směřovaly k uplatnění práv 
a svobod občanů zaručených Ústavou a vyhlášených ve Všeobecné deklaraci 
lidských práv a v navazujících mezinárodních paktech o občanských a politických 
právech, byly československými trestními zákony prohlášeny za trestné v rozporu 
s mezinárodním právem a mezinárodnímu právu odporovalo také jejich trestní 
stíhání a trestání.

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že rozsudkem bývalého Vojenského obvodového soudu v Brně ze dne 7. 1. 
1958, sp. zn. 2 T 421/57, byl v neprospěch obviněného J. K.  porušen zákon v 
ustanoveních uvedených ve výroku tohoto rozsudku. Dále podle § 269 odst. 2 tr. 
ř. napadený rozsudek zrušil. Současně zrušil všechna další rozhodnutí na 
zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu. Protože skutkový stav byl v napadeném rozsudku 
správně zjištěn, tak Nejvyšší soud mohl podle § 271 odst. 1 tr. ř. učinit ve 
věci vlastní rozhodnutí. Podle § 11 odst. 1 písm. f) tr. ř. zastavil trestní 
stíhání obviněného J. K.  pro výše popsaný skutek, neboť dřívější stíhání 
jmenovaného pro týž skutek skončilo pravomocným rozsudkem soudu a nebylo v 
předepsaném řízení zrušeno. V této souvislosti nutno uvést, že rozhodnout podle 
§ 226 písm. b) tr. ř., o zproštění obviněného obžaloby, jak navrhoval jeho 
obhájce, nebylo podle názoru senátu Nejvyššího soudu v tomto řízení možné, 
neboť by to znamenalo rozhodnout i o té části jednoho skutku, popsaného ve 
výroku o vině v rozsudku bývalého Vojenského obvodového soudu v Brně ze dne 17. 
12. 1957, sp. zn. 2 T 411/57. Vůči tomuto rozsudku stížnost pro porušení zákona 
podána nebyla. Proto nemohl být Nejvyšším soudem v tomto řízení přezkoumáván (§ 
267 tr. ř.) a nebylo možné zasahovat do jeho právní moci.

Poučení: Proti tomuto rozsudku není stížnost pro porušení zákona přípustná.

V Brně dne 19. prosince 2001

Předseda senátu:

JUDr. Jiří  H o r á k 
