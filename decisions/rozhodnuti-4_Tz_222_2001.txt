Soud: Nejvyšší soud

Spisová značka: 4 Tz 222/2001

Datum rozhodnutí: 06.11.2001

Typ rozhodnutí: Rozsudek




4 Tz 222/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne 6. listopadu 2001 v senátě složeném z předsedy senátu JUDr. Františka 
Hrabce a soudců JUDr. Jiřího Pácala a Mgr. Josefa Hendrycha stížnost pro 
porušení zákona, kterou podal ministr spravedlnosti České republiky v 
neprospěch obviněné A. M., proti usnesení Krajského soudu v Brně ze dne 22. 3. 
2001, sp. zn. 7 To 3/2001, v trestní věci vedené u Městského soudu v Brně pod 
sp. zn. 11 T 33/2000, a podle § 268 odst. 2, § 269 odst. 2 a § 271 odst. 1 tr. 
ř. rozhodl  t a k t o:

	Usnesením Krajského soudu v Brně ze dne 22. 3. 2001, sp. zn.  7 To 
3/2001,   b y l     p o r u š e n   z á k o n   v ustanoveních § 254 odst. 1 a 
§ 256 tr. ř., a v řízení jež mu předcházelo v ustanovení § 209 odst. 1 písm. a) 
tr. zák., v neprospěch obviněné A. M.

	Napadené usnesení  s e   z r u š u j e .

	Zrušuje se také v celém rozsahu rozsudek Městského soudu v Brně ze 
dne                  14. 11. 2000, sp. zn. 11 T 33/2000, jakož i všechna další 
rozhodnutí, na zrušená rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

	Podle § 226 písm. b) tr. ř. se obviněná A. M.    z p r o š ť u j e   
obžaloby pro skutek spočívající v tom, že dne 29. 6. 1998 uzavřela v B. s 
firmou F. C., s. r. o.   smlouvu.   o pronájmu s následnou koupí vozidla tov. 
zn. Lancia Thema,  vozidlo užívala do 25. 10. 1998, kdy s ním bylo havarováno a 
v důsledku toho se stalo neopravitelným a následně vozidlo bez souhlasu firmy 
F. C.  s. r. o.  prostřednictvím svého známého I. K.  prodala na náhradní díly 
firmě ADS s. r. o., přičemž byla seznámena s všeobecnými podmínkami leasingu F. 
C., zejména se skutečností, že vozidlo je ve vlastnictví pronajímatele, kdy 
uvedeným jednáním způsobila firmě F. C.  s. r. o. škodu ve výši minimálně 8 
000,- Kč,

	v němž byl obžalobou Městského státního zástupce v Brně ze dne 10. 2. 
2000, sp. zn. 4 Zt 3707/99 spatřován trestný čin zpronevěry podle § 248 odst. 1 
tr. zák.,

	protože tento skutek není trestným činem.

Odůvodnění:

Rozsudkem Městského soudu v Brně ze dne 14. 11. 2000, sp. zn. 11 T 33/2000, 
byla obviněná A. M.  uznána vinnou trestným činem poškozování cizích práv podle 
§ 209 odst. 1 písm. a) tr. zák., jehož se měla dopustit tím, že v přesně 
nezjištěné době od konce měsíce října 1998 do začátku měsíce prosince 1998 v 
Brně pověřila I. K., k prodeji havarovaného osobního motorového vozidla tov. 
zn. Lancia Thema 2.0i  v hodnotě 8 000,- Kč, které užívala na základě smlouvy o 
dlouhodobém pronájmu  uzavřené dne 29. 6. 1998 se společností F. C.  s. r. o.,  
přestože věděla, že osobní automobil je po dobu pronájmu majetkem pronajímatele 
F. C.  s. r. o., I. K.  předmětný automobil dne  4. 12. 1998 prodal autodílně 
ADS s. r. o.   majetková škoda společnosti F. C.  s. r. o. způsobena nebyla, 
neboť obviněná v období od 29. 6. do 28. 9. 1998 zaplatila na úhradu kupní ceny 
vozidla částku ve výši 36 464,40 Kč. Za to byl obviněné uložen trest odnětí 
svobody v trvání šesti měsíců, jehož výkon jí byl podmíněně odložen na zkušební 
dobu jednoho roku.

Odvolání státního zástupce, kterým se domáhal, aby jednání obviněné bylo právně 
kvalifikováno jako trestný čin zpronevěry podle § 248 odst. 1 tr. zák., bylo 
usnesením Krajského soudu v Brně ze dne 14. 11. 2000, sp. zn. 7 To 3/2001 
zamítnuto podle § 256 tr. ř., jako nedůvodné.

Proti posledně citovanému usnesení odvolacího soudu podal ministr spravedlnosti 
podle § 266 odst. 1 tr. ř. stížnost pro porušení zákona v neprospěch obviněné 
A. M.

V této vytkl, že Krajský soud v Brně svým usnesením porušil zákon v 
ustanovení         § 256 tr. ř. a v řízení, které mu předcházelo, byl porušen 
zákon též v ustanovení § 2 odst. 5, 6 a § 254 odst. 1 tr. ř. ve vztahu k § 209 
odst. 1 písm. a) tr. zák. Poukázal dále na nesprávné řešení otázky, zda v daném 
případě došlo ke vzniku škody a  jaká byla její výše. U tzv. leasingové smlouvy 
je akceptován názor, že předmět leasingu zůstává po celou dobu jejího trvání ve 
vlastnictví leasingové společnosti. Tak tomu bylo i v předmětné věci. Základ 
chybného hodnocení důkazů ze strany soudů obou stupňů tkví v tom, že vycházejí 
z předpokladu, že obviněná úhradou zálohy na budoucí splátky ve výši 28 000,- 
Kč                 a následnými splátkami v úhrnné výši 8 464,40 Kč, zaplatila 
kupní cenu vozidla, a že tedy leasingové společnosti nemohla vzniknout škoda. 
Tím pak chyběl zákonný znak trestného činu zpronevěry, kterým je způsobení 
škody nikoli nepatrné na cizím majetku. Tento názor ale podle stěžovatele 
pomíjí to, že tzv. akontace i další leasingové splátky zaplacené obviněnou 
nebyly splátkami na kupní cenu, nýbrž poplatky za užívání vozidla, tedy de 
facto nájemným. Nelze tudíž za trvání leasingové smlouvy vzájemně započíst 
zaplacené splátky a hodnotu předmětu leasingu. Proto závěry učiněné soudy obou 
stupňů o nejenom zaplacení hodnoty vozidla v době jeho prodeje obviněnou, ale i 
o jejím přeplacení, nejsou adekvátní zjištěnému stavu. Právní stav založený 
leasingovou smlouvou, na jejímž základě byla obviněná uživatelkou osobního 
automobilu, trval, přičemž vozidlo zůstávalo ve vlastnictví leasingové 
společnosti. Pokud takový automobil bez souhlasu vlastníka prodala, resp. 
nechala prodat, jednala v rozporu s leasingovou smlouvou a dopustila se tak 
trestného činu zpronevěry. Okolnost, že na splátkách byla zaplacena částka, 
jejíž výše přesáhla hodnotu prodaného vozidla, nemohla obviněnou vyvinit, ale 
bylo k ní možné přihlédnout v rámci hodnocení konkrétního stupně nebezpečnosti 
trestného činu pro společnost.

Pokud se týká výše způsobené škody, ministr spravedlnosti vyjádřil nesouhlas s 
tím, že nebylo přihlédnuto k hodnotě vozidla před havárií, když k jeho 
znehodnocení došlo při dopravní nehodě zaviněné známým obviněné, který vozidlo 
řídil. Z Všeobecných podmínek leasingu vyplývá (čl. 4 písm. g), že obviněná 
nebyla bez písemného souhlasu leasingové společnosti oprávněna přenechat 
předmět leasingu k užívání další osobě. Nedodržení této povinnosti je důvodem k 
odebrání předmětu leasingu a ke zrušení leasingové smlouvy. Hodnota vozidla 
před havárií by proto podle mínění stěžovatele byla podstatným vodítkem pro 
hodnocení stupně nebezpečnosti trestného činu pro společnost.

Zásadní pochybení soudů obou stupňů ministr spravedlnosti spatřuje v použité 
právní kvalifikaci trestného činu poškozování cizích práv podle § 209 odst. 1 
písm. a) tr. zák., podle které bylo jednání obviněné A. M.  posouzeno. Ze 
strany obviněné přitom šlo o jednání majetkové povahy a nikoli o porušení 
jiných než majetkových práv jednotlivce, či právnické osoby, kolektivního 
orgánu nebo státu. Soud tento svůj právní názor ani řádně neodůvodnil, 
konkrétně v čem by měla spočívat zákonem požadovaná vážná újma na právech a 
jakého podvodného jednání se měla obviněná dopustit.

Stěžovatel je proto toho názoru, že Městský soud v Brně při rozhodování v 
trestní věci obviněné nepostupoval tak, aby zjistil skutečný stav věci, když 
ani nevyčerpal všechny možnosti k jejímu řádnému objasnění. Krajský soud v Brně 
pak pochybil, když nedůsledně přezkoumal postup nalézacího soudu, tento shledal 
správným a zjištěný skutkový stav uznal za dostačující k rozhodnutí o vině a 
odvolání státního zástupce zamítl jako nedůvodné, když správně měl napadený 
rozsudek soudu prvního stupně zrušit a věc mu vrátit k novému projednání a 
rozhodnutí. Měl mu zároveň uložit provedení důkazů k upřesnění okolností 
rozhodných pro posouzení stupně nebezpečnosti trestného činu pro společnost, 
konkrétně zjištění hodnoty motorového vozidla před havárií. Dále měl v rámci 
závazného právního názoru uložit nalézacímu soudu opětovné vyhodnocení výsledků 
dokazování, a to jednak z hlediska stupně nebezpečnosti trestného činu pro 
společnost, a jednak z hlediska použití přiléhavé právní kvalifikace jako 
trestného činu zpronevěry podle § 248 odst. 1 tr. zák.

V závěru stížnosti pro porušení zákona proto ministr spravedlnosti navrhl, aby 
Nejvyšší soud vytýkaná porušení zákona vyslovil, napadené usnesení Krajského 
soudu v Brně zrušil, a dále postupoval podle § 270 odst. 1 tr. ř.

Nejvyšší soud na podkladě podané stížnosti pro porušení zákona přezkoumal 
podle      § 267 odst. 1 tr. ř. správnost výroku napadeného rozhodnutí, jakož i 
řízení, jež mu předcházelo a zjistil, že zákon byl porušen částečně z důvodů v 
ní uvedených, ale i ve směrech na které nepoukázala, nebo poukázala chybně.

Nejprve je nutné uvést, že soud prvního stupně ve věci provedl veškeré potřebné 
důkazy, které umožnily zjištění nepochybného skutkového stavu (§ 2 odst. 5 tr. 
ř.), na nějž bylo možné aplikovat i odpovídající ustanovení trestního zákona 
při posuzování viny obviněné. Nebylo zjištěno, že by provedené řízení bylo 
zatíženo nějakou vadou, když   i obhajovací práva obviněné byla plně zachována. 
Přesto je třeba konstatovat, že dílčí skutkové závěry a z nich vyplývající 
závěry právní, tak jak je učinil soud prvního stupně, a s nimiž se posléze plně 
ztotožnil i soud odvolací, nejsou správné a neodpovídají zákonu.

V prvé řadě je nutné vyslovit souhlas s námitkou obsaženou ve stížnosti pro 
porušení zákona ohledně řešení otázky, zda v daném případě došlo jednáním 
obviněné ke vzniku škody na majetku leasingové společnosti F. C.  s. r. o. 
Tvrzení soudů obou stupňů v tom smyslu, že jmenované leasingové společnosti 
škoda způsobena nebyla, neboť obviněná v kritickém období zaplatila na úhradě 
kupní ceny vozidla celkovou částku vyšší než byla hodnota havarovaného vozidla, 
nelze akceptovat. V daném případě obviněná, jako pouhý nájemce motorového 
vozidla, toto vozidlo prodala v rozporu s uzavřenou leasingovou smlouvou bez 
vědomí, resp. bez souhlasu pronajímatele, přičemž mu tímto jednáním způsobila 
škodu nikoli nepatrnou, tj. škodu ve výši přesahující 2 000,- Kč. Dokud totiž  
najatá věc nepřešla do vlastnictví nájemce, a to v projednávaném případě ke dni 
prodeje vozidla třetí osobě nepřešla, je z hlediska nájemce cizí věcí, třebaže 
se po skončení nájmu počítalo s tím, že se za splnění určitých dalších podmínek 
nájemce stane jejím vlastníkem. V neoprávněném prodeji najaté (svěřené) věci za 
této situace pak spočívá její přisvojení. Obviněná totiž v době prodeje vozidla 
s tímto nakládala v rozporu s účelem, ke kterému jí bylo na základě uzavřené 
leasingové smlouvy svěřeno, a současně si z věci (z jejího prodeje) obstarala 
prospěch. Z formálního hlediska byly tedy naplněny znaky trestného činu 
zpronevěry podle § 248 odst. 1 tr. zák., neboť tento je dokonán okamžikem 
prodeje, a tímto momentem také vzniká škoda vlastníkovi věci, v tomto případě 
vlastníkovi motorového vozidla. Skutečnost, že pachatel by dál řádně platil 
leasingové splátky a pokračoval v nich i po neoprávněném prodeji věci by měla 
vliv pouze na společenskou nebezpečnost činu a bylo by ji možné považovat jen 
za náhradu způsobené škody. Samotné leasingové splátky a zaplacená tzv. 
akontace nejsou splátkami na zaplacení kupní ceny, ale jedná se o hrazení 
nájemného za pronájem věci (motorového vozidla). S jejich zaplacením a celkovou 
částkou takto uhrazenou proto při zkoumání zda došlo k naplnění formálních 
znaků trestného činu zpronevěry nelze argumentovat.

Bylo plně prokázáno, že předmětné vozidlo v době jeho prodeje, k němuž došlo z 
podnětu obviněné a bez souhlasu vlastníka – leasingové společnosti, mělo 
hodnotu 8 000,- Kč, což vyplynulo ze znaleckého posudku, a tudíž této částce 
odpovídá i způsobená škoda. Částka 3 000,- Kč, která byla z uskutečněného 
prodeje inkasována pak tvoří prospěch, který obviněná prodejem vozidla získala. 
Městský soud v Brně tudíž z provedeného dokazování mohl bez jakýchkoli 
pochybností učinit závěr, že jednáním obviněné A. M.  byly naplněny veškeré 
formální znaky trestného činu zpronevěry podle § 248 odst. 1 tr. zák. Pokud 
tento soud navzdory provedeným důkazům ve svém rozhodnutí uznal obviněnou 
vinnou trestným činem poškozování cizích práv podle § 209 odst. 1 tr. zák., 
když podle jeho názoru jednáním obviněné došlo k porušení dispozičního práva 
společnosti F. C.  s. r. o. k uvedenému vozidlu, jedná se o úvahu nesprávnou. 
Zmíněné ustanovení trestního zákona totiž poskytuje ochranu tzv. nemajetkovým 
právům jednotlivců, ale i právnických osob, kolektivních orgánů, jakož i státu. 
Jedná se např. o práva v oblasti vztahů rodinných, pracovních, ale i o tzv. 
osobnostní práva (viz § 11 obč. zák.). Právo dispoziční, o němž se soud prvního 
stupně v odůvodnění svého rozhodnutí zmiňuje, je ale nedílnou součástí práva 
vlastnického  (viz § 123 obč. zák.) a jedná se tudíž o právo majetkové a nikoli 
nemajetkové.   O trestný čin podle § 209 odst. 1 tr. zák. se proto v 
přezkoumávaném případě jednat nemohlo.

Ve výše uvedených směrech tedy Nejvyšší soud dal za pravdu podané stížnosti pro 
porušení zákona. Ztotožnit se již ale nemohl s jejím názorem ohledně 
potřebnosti zkoumat hodnotu předmětného vozidla před havárií, když s vozidlem 
havaroval známý obviněné, která  podle uzavřené leasingové smlouvy nebyla bez 
písemného souhlasu leasingové společnosti oprávněna přenechat předmět leasingu 
k užívání další osobě. K tomu je třeba uvést, že podle provedených důkazů k 
poškození vozidla nedošlo úmyslně, ale při běžné dopravní nehodě způsobené 
smykem na vlhké vozovce s následným nárazem do betonového oplocení. Je pravdou, 
že vozidlo neřídila obviněná, ale G. T., což byl v té době její zaměstnavatel. 
Z této okolnosti ale nelze dovozovat, že došlo k porušení ustanovení čl. 4 
písm. g) Všeobecných podmínek leasingu F. C., které jsou nedílnou součástí 
leasingové smlouvy (viz její část V, bod 10) z  29. 6. 1998. Podle jeho znění 
sice nájemce není oprávněn bez písemného souhlasu pronajímatele přenechat (i 
krátkodobě) předmět leasingu k užívání třetí osobě, ale jak vyplynulo z 
provedených důkazů, obviněná byla v době havárie ve vozidle jako spolujezdkyně. 
Tato skutečnost  nebyla ničím neobvyklým, neboť jak vyplynulo z výpovědi 
obviněné i svědka G. T., obviněná A. M.  v kritické době nebyla držitelkou 
řidičského oprávnění. Jestliže firma F. C.  s. r. o. uzavřela s obviněnou (bez 
řidičského oprávnění) leasingovou smlouvu, jejímž předmětem byl pronájem 
osobního automobilu, muselo být již v té době zřejmé, že za obviněnou bude 
muset toto vozidlo někdo řídit. V době havárie se tedy nejednalo o situaci 
zapovězenou zmíněným čl. 4 písm. g) Všeobecných podmínek leasingu, neboť 
vozidlo k jízdě užívala obviněná, coby nájemce vozidla, pouze k jeho řízení 
používala jinou osobu – G. T. V tomto ohledu proto nemohlo být zjištěno nic, co 
by mohlo spoluurčovat stupeň  nebezpečnosti činu pro společnost, jak to 
naznačovala stížnost pro porušení zákona. Za škodu, která byla způsobena 
vlastníkovi vozidla firmě F. C.  s. r. o. jeho prodejem třetí osobě, tudíž bylo 
s ohledem na výše uvedené třeba pokládat již zmíněnou částku 8 000,- Kč, což 
byla časová hodnota tohoto vozidla po nastalé havárii, a z této měl vycházet 
při svém rozhodování jak soud prvního stupně, tak i odvolací soud.

K rozhodnutí, že byl spáchán trestný čin, dle zjištění o naplnění jeho 
formálních znaků nestačí. Další kumulativní podmínkou je i to, že se musí 
jednat o čin, jehož stupeň nebezpečnosti pro společnost je vyšší než nepatrný 
(viz § 3 odst. 2  tr. zák.). Z provedených důkazů zejména z výpovědí obviněné, 
svědka G. T., J. M. a I. K.  je patrné, že obviněná A. M.  po havárii nevěděla 
co má s vozidlem dělat. Leasingová společnost o vozidlo v havarovaném stavu 
zájem neprojevovala a její hlavní starostí bylo, aby obviněná i nadále 
pravidelně hradila leasingové splátky podle uzavřené smlouvy. Vozidlo se 
mezitím nacházelo na parkovišti, kde bylo účtováno značné parkovné, přičemž 
obviněná byla v té době v pracovní neschopnosti. Obviněná v situaci, kdy neměla 
kam nepojízdné vozidlo umístit, požádala známého I. K., zda by nezajistil jeho 
prodej, což se následně stalo. Obviněná vzniklou situaci sice řešila způsobem, 
který odporoval leasingové smlouvě a v konečném důsledku i trestnímu zákonu, 
ale bylo třeba vidět, že tak neučinila  se zištným úmyslem. Z prodeje vozidla 
ve skutečnosti nezískala ničeho, neboť z inkasované částky 3 000,- Kč zaplatila 
parkovné a zbytek si ponechal I. K.  za zprostředkování prodeje. Obviněná pak 
dne 28. 9. 1999, tedy dva měsíce před sdělením obvinění, uzavřela s leasingovou 
společností F. C.  s. r. o. dohodu o splácení dluhu, za účelem vyrovnání 
veškerých pohledávek, které za ní jmenovaná firma měla. Podle dokladů 
založených ve spise obviněná splátky, k nimž se zavázala, řádně splácela a 
podle zpráv vyžádaných od firmy F. C.  s. r. o. Nejvyšším soudem, ke dni 31. 
10. 2001 má všechny závazky u této společnosti vyrovnány. V případě obviněné se 
jedná o osobu, která do doby spáchání činu nebyla soudně trestána a taktéž od 
odsouzení  napadeným rozsudkem Městského soudu v Brně nebyla soudně postižena.

Vzhledem k výše uvedeným okolnostem charakterizujícím stupeň nebezpečnosti činu 
pro společnost (§ 3 odst. 4 tr. zák.) i s ohledem na to, že obviněná 
dobrovolně, ještě před zahájením trestního stíhání proti její osobě, učinila 
příslušné kroky k tomu, aby nejenom uhradila způsobenou škodu, ale i dostála 
svým závazkům, které pro ní vyplývaly z uzavřené leasingové smlouvy, lze učinit 
závěr, že v daném případě stupeň společenské nebezpečnosti jejího jednání je 
nepatrný, a že se tudíž pro absenci materiálního znaku o trestný čin zpronevěry 
podle § 248 odst. 1 tr. zák., ale ani o jiný trestný čin, nejedná.

Nejvyšší soud proto na základě shora uvedených zjištění a závěrů podle § 268 
odst.  2 tr. ř. vyslovil, že napadeným usnesením Krajského soudu v Brně ze dne 
22. 3. 2001, sp. zn.     7 To 3/2001,  byl porušen zákon v ustanovení § 254 
odst. 1 tr. ř., když odvolací soud nedostál své přezkumné povinnosti a 
ztotožnil se  skutkovými i právními závěry nalézacího soudu,      a v 
ustanovení § 256 tr. ř., když odvolání státního zástupce zamítl, aniž na jeho 
podkladě napravil zákonu neodpovídající rozhodnutí soudu prvního stupně. K 
porušení zákona došlo     i v předchozím řízení, a to v ustanovení § 209 odst. 
1 písm. a) tr. zák., když Městský soud v Brně nesprávně uznal obviněnou vinnou 
trestným činem poškozování cizích práv. K porušení zákona došlo výhradně v 
neprospěch obviněné A. M. Stížnost pro porušení zákona sice byla podána v její 
neprospěch, ale nesprávně, neboť i kdyby obviněná měla být  uznána vinnou 
trestným činem zpronevěry podle § 248 odst. 1   tr. zák., jednalo by se s 
ohledem na přísnost, počet a druhy možných trestů o příznivější právní 
kvalifikaci než v případě kvalifikace podle § 209 odst. 1 písm. a) tr. zák.

Nejvyšší soud poté podle § 269 odst. 2 tr. ř. napadené usnesení Krajského soudu 
v Brně i jemu předcházející rozsudek Městského soudu v Brně ze dne 14. 11. 
2000, sp. zn.    11 T 33/2000, zrušil, jakož i všechna další obsahově 
navazující rozhodnutí, která touto změnou pozbyla podkladu. Protože existující 
skutkový stav v dané věci umožňuje, aby v ní Nejvyšší soud sám rozhodl podle § 
271 odst. 1 tr. ř., bylo rozhodnuto podle § 226 písm. b)    tr. ř. tak, že se 
obviněná A. M.  zprošťuje obžaloby pro shora popsaný skutek, v němž byl 
spatřován trestný čin zpronevěry podle § 248 odst. 1 tr. zák., neboť tento 
skutek není trestným činem, a to pro jeho nepatrný stupeň společenské 
nebezpečnosti.

Poučení: Proti tomuto rozsudku není opravný prostředek přípustný.

V Brně dne 6. listopadu 2001

Předseda senátu:

JUDr. František Hrabec  
