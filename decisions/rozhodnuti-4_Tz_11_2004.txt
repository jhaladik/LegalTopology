Soud: Nejvyšší soud

Spisová značka: 4 Tz 11/2004

Datum rozhodnutí: 17.02.2004

Typ rozhodnutí: Rozsudek




4 Tz 11/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 17. února 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného P.   O., proti 
usnesení bývalého Vojenského obvodového soudu Brno ze dne 9. 6. 1952, sp. zn. 4 
Rtv 27/1991, a podle § 268 odst. 2, § 269 odst. 2 a § 270 odst. 1 tr. ř. 
rozhodl  t a k t o :

Pravomocným usnesením bývalého Vojenského obvodového soudu Brno ze dne 9. 6. 
1992, sp. zn. 4 Rtv 27/1991, a v řízení, které mu předcházelo, b y l   p o r u 
š e n   z á k o n   v ustanoveních § 1 odst. 1, odst. 2 zák. č. 119/1990 Sb., o 
soudní rehabilitaci, ve znění zákona č. 47/1991 Sb., a § 2 odst. 5, odst. 6 tr. 
ř., ve znění účinném do 31. 12. 1993, v neprospěch obviněného P. O..

Napadené usnesení  s e   z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména rozsudek bývalého Vojenského obvodového soudu Brno ze dne 22. 7. 1992, 
sp.zn. 4 Rtv 27/91.

Městskému soudu v Brně  s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Bývalý Vojenský obvodový soud  Brno rozhodl usnesením ze dne 9. 6. 1992 sp. zn. 
4 Rtv 27/91 podle § 14 odst. 1 písm. f) zákona č. 119/1990 Sb., o soudní 
rehabilitaci, v platném znění tak, že zrušil v rozsudku bývalého Vojenského 
obvodového soudu Brno ze dne 8. 10. 1982, sp. zn. 4 T 238/82, výrok o trestu, 
včetně všech dalších rozhodnutí, která na zrušený  výrok obsahově navazovala, 
pokud vzhledem ke změně, k níž došlo zrušením, pozbyla podkladu. Toto usnesení 
nabylo právní moci dne 15. 6. 1992.

Citovaným rozsudkem bývalého Vojenského obvodového soudu Brno ze dne 8. 10. 
1982, sp. zn. 4 T 238/82, byl obviněný P. O. uznán vinným trestným činem 
nenastoupení služby v ozbrojených silách podle § 269 odst. 1 tr. zák., jehož se 
dopustil tím, že ačkoliv dne 25. 5. 1982 převzal povolávací rozkaz   k nástupu 
vojenského cvičení u VÚ  nejpozději do 13.00 hod. dne 4. 8. 1982, v úmyslu 
vyhnout se trvale vojenské službě ve stanoveném termínu na vojenské cvičení 
nenastoupil  a neučinil tak ani později. Za to mu byl uložen trest odnětí 
svobody v trvání dvaceti měsíců, pro jehož výkon byl podle § 39a odst. 2 písm. 
a) tr. zák. zařazen do první nápravně výchovné skupiny. Obviněný podal proti 
tomuto rozsudku odvolání, které bylo usnesením bývalého Vyššího vojenského 
soudu Tábor ze dne 11. 11. 1982, sp. zn. 1 To 303/82, podle § 256 tr. ř. 
zamítnuto jako nedůvodné. Byť ve skutkové větě není výslovně vyjádřeno, že 
důvodem odmítnutí obviněného nastoupit vojenské cvičení bylo jeho náboženské 
přesvědčení, z výpovědi obviněného, kterou učinil v přípravném řízení i u 
hlavního líčení, tato okolnost vyplývá jako zásadní důvod, proč tak učinil.

Bývalý Vojenský obvodový soud Brno poté v souvislosti s dalším průběhem 
rehabilitačního řízení rozhodl dne 22. 7. 1992 rozsudkem sp. zn. 4 Rtv 27/91 
tak, že ponechal nezměněný výrok o vině z rozsudku téhož soudu ze dne 8. 10. 
1982, sp. zn. 4 T 238/82,  a podle § 24 odst. 1 písm. a) tr. zák. upustil od 
potrestání obviněného. Rozsudek nabyl právní moci téhož dne.

Proti usnesení bývalého Vojenského obvodového soudu Brno ze dne 9. 6. 1992, sp. 
zn. 4 Rtv 27/91, podal ministr spravedlnosti stížnost pro porušení zákona ve 
prospěch obviněného P. O. Podle názoru stěžovatele byl zákon porušen v 
ustanoveních § 2 odst. 6 tr. ř. ve vztahu k ustanovením § 269 odst. 1 tr. zák. 
a § 1 odst. 1, 2 zákona č. 119/1990 Sb. v neprospěch obviněného.

Bývalý Vojenský obvodový soud Brno nepostupoval v souladu s výše citovanými 
zákonnými ustanoveními, pokud rehabilitaci zúžil pouze na výrok o trestu, avšak 
bez náležité pozornosti ponechal výrok o vině, byť smyslem zákona o soudní 
rehabilitaci bylo nejen právně, ale i morálně rehabilitovat co největší 
množství těch, kteří v období totalitního režimu trpěli a byli pronásledováni.

Z napadeného usnesení je zřejmé, že bývalý Vojenský obvodový soud Brno vycházel 
ze zjištění, že důvodem odmítnutí vojenské služby obviněným bylo jeho 
náboženské přesvědčení, aniž by byla vyhodnocena konkrétní situace v době, kdy 
k trestné činnosti obviněného došlo. Přes deklarovanou náboženskou svobodu 
nebyla současně možnost tuto svobodu v případě konfliktu s občanskými 
povinnostmi realizovat. Nebylo přiměřeně vzato v úvahu základní právo 
obviněného, vyplývající ze Všeobecné deklarace lidských práv z článku 18, tedy 
právo na svobodu svědomí, které nelze zaměňovat se svobodou náboženskou, 
zejména když motiv jednání pod imperativem svědomí je v případě odmítání 
vojenské služby nutno považovat za určující. Ministr spravedlnosti konstatuje, 
že bývalý Vojenský obvodový soud Brno tak pochybil, pokud ponechal v 
rehabilitačním řízení výrok  o vině P. O. nezměněn.

Závěrem svého mimořádného opravného prostředku ministr spravedlnosti navrhl, 
aby Nejvyšší soud vyslovil podle § 268 odst. 2 tr. ř., že napadeným usnesením 
byl v neprospěch obviněného P. O. porušen zákon v namítaném rozsahu, aby podle 
§ 269 odst. 2 tr. ř. toto usnesení zrušil, včetně rozhodnutí, která na něj 
obsahově navazovala, pokud vzhledem ke změně, k níž došlo zrušením, pozbyla 
podkladu. Poté aby postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků usnesení, proti nimž byla stížnost pro porušení zákona podána, v 
rozsahu  a z důvodů v ní uvedených, jakož i řízení napadené části usnesení 
předcházející, a shledal, že zákon byl porušen.

Podle § 1 odst. 1 zákona č. 119/1990 Sb., o soudní rehabilitaci, ve znění 
zákona   č. 47/1991 Sb., bylo účelem zákona o soudní rehabilitaci zrušení 
odsuzujících soudních rozhodnutí za činy, které v rozporu s principy 
demokratické společnosti respektující občanská a politická práva a svobody 
zaručené Ústavou, vyjádřenými v mezinárodních dokumentech   a normách, 
označoval zákon za trestné. Podle § 1 odst. 2 citovaného zákona o soudní 
rehabilitaci činy, které směřovaly k uplatnění práv a svobod občanů, zaručených 
Ústavou  a vyhlášených ve Všeobecné deklaraci lidských práv a v navazujících 
paktech o občanských  a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu odporovalo také jejich trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle ustanovení § 
4 tohoto zákona bylo možno konat přezkumné řízení ve věcech, v nichž v době od 
25. února 1948 do 1. ledna 1990 bylo vyhlášeno odsuzující soudní rozhodnutí, 
jež nabylo právní moci, pro jiné zločiny, trestné činy, přečiny nebo přestupky 
neuvedené v ustanovení § 2, spáchané po 5. květnu 1945, mj. též pro trestný čin 
vyhýbání se služební povinnosti podle § 270 odst. 1 písm. b) tr. zák. ve znění 
zákona č. 86/1950 Sb. Bývalý Vojenský obvodový soud Brno, který v posuzované 
trestní věci prováděl přezkumné řízení na podkladě žádosti obviněného P. O. se 
však důsledně citovaným účelem rehabilitačního zákona neřídil.

Jak je zřejmé z obsahu napadeného usnesení, bývalý Vojenský obvodový soud Brno 
se výrokem o vině obsaženým v rozsudku téhož soudu ze dne 8. 10. 1982,  sp. zn. 
4 T 238/82, blíže nezabýval, neboť jej považoval za správný a zákonný, a 
zaměřil se jen na posouzení otázky přiměřenosti trestu. Toto zjištění vyplývá 
jednak z odůvodnění napadeného usnesení, kde je uvedeno, že nalézací soud 
provedl dokazování v potřebném rozsahu a správně zjistil skutkový stav. Skutek 
v rozsudku ze dne 8. 10. 1982, sp. zn. 4 T 238/82, byl dle napadeného usnesení 
správně kvalifikován jako trestný čin nenastoupení služby v ozbrojených silách 
podle § 269 odst. 1 tr. zák. Obdobný závěr učinil bývalý Vojenský obvodový soud 
i ve svém rozsudku ze dne 22. 7. 1992, sp. zn. 4 Rtv 27/91, jímž ponechal v 
platnosti výrok o trestu z rozsudku ze dne 8. 10. 1982, sp. zn. 4 T 238/82, a 
podle § 24 odst. 1 písm. a) tr. zák. upustil od potrestání obviněného.

Nejvyšší soud v této souvislosti připomíná právní názor a závěry nálezu pléna 
Ústavního soudu České republiky ze dne 26. 3. 2003, sp. zn. Pl ÚS 42/02, a 
navazujícího rozsudku Nejvyššího soudu České republiky ze dne 22. 5. 2003, sp. 
zn. 15 Tz 67/2003, v jiné obdobné trestní věci, že „pokud obviněný odmítl konat 
vojenskou službu z důvodu svého náboženského přesvědčení, a toto jednání bylo 
reálně projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval i tehdejší Ústavou 9. května z roku 1948 (ústavní zákon č. 
150/1948 Sb.) zaručené právo na svobodu svědomí a náboženského přesvědčení.  
Ačkoliv tato ústava deklarovala v článku 15 odst. 1 svobodu svědomí, zároveň ji 
nepřípustně omezovala již v odstavci 2 citovaného článku, podle něhož víra nebo 
přesvědčení nemůže být nikomu na újmu, nemůže však být důvodem k tomu, aby 
někdo odpíral plnit občanskou povinnost uloženou mu zákonem. Deklarovanou 
svobodu svědomí negovala ale        i v článku 34 odst. 2  tak, že stanovila 
každému občanu povinnost konat vojenskou službu, navíc v době, kdy tehdejší 
právní řád neumožňoval alternativu k výkonu vojenské základní služby pro 
případy, že by její výkon vedl k popření náboženského přesvědčení jednotlivce. 
Vzhledem k uvedenému a s odkazem na výše citované výkladové teze vztahující se 
k naplňování svobody svědomí jednotlivce i z pohledu dnes platných norem, 
především článku 15 Listiny základních práv a svobod, nelze považovat jednání 
obviněného spočívající v odmítnutí konání vojenské služby v roce 1953 za 
trestný čin“.

Z konfrontace napadeného rozhodnutí s výše uvedenými právními názory a závěry 
Ústavního soudu a Nejvyššího soudu je zřejmé, že pokud rehabilitační senát 
bývalého Vojenského obvodového soudu Brno nepřezkoumal také výrok o vině 
trestným činem nenastoupení služby v ozbrojených silách podle § 269 odst. 1 tr. 
zák., a to ve shora uvedeném smyslu, porušil zákon v ustanoveních § 1 odst. 1, 
odst. 2 zákona č. 119/1990 Sb., o soudní rehabilitaci, v platném znění, a v 
řízení, jež mu předcházelo, také v ustanoveních § 2 odst. 5, odst. 6 tr. ř., v 
neprospěch obviněného P. O. Tento závěr učinil Nejvyšší soud podle § 268 odst. 
2 tr. ř.  Podle § 269 odst. 2 tr. ř.  poté Nejvyšší soud zrušil napadené 
usnesení bývalého Vojenského obvodového soudu Brno ze dne 9. 6. 1992, sp. zn. 4 
Rtv 27/1991, jakož i všechna další rozhodnutí, která na toto usnesení obsahově 
navazovala, pokud vzhledem ke změně, k níž došlo zrušením, pozbyla podkladu, 
zejména pak rozsudek tohoto soudu ze dne 22. 7. 1992, sp. zn. 4 Rtv 27/91. Věc 
poté podle § 270 odst. 1 tr. ř. přikázal Městskému soudu v Brně, aby ji v 
potřebném rozsahu znovu projednal a rozhodl.

Nejvyšší soud nemohl akceptovat návrh obhájce obviněného, aby ve věci rozhodl 
sám ve smyslu ustanovení § 271 odst. 1 tr. ř., neboť podle tohoto zákonného 
ustanovení může Nejvyšší soud postupovat jen tehdy, je-li možno rozhodnutí 
učinit na podkladě skutkového stavu, který byl v napadeném rozhodnutí správně 
zjištěn. Konstatoval-li Nejvyšší soud, že v řízení byl porušen zákon mj. v 
ustanovení § 2 odst. 5 tr. ř., tedy že skutková zjištění nebyla provedeno 
způsobem konvenujícím tomuto zákonnému ustanovení, nemohl současně aplikovat 
ustanovení § 271 odst. 1 tr. ř. Nadto Nejvyššímu soudu nepřísluší konat 
rehabilitační řízení, neboť k tomu je podle § 7 odst. 1 rehabilitačního zákona 
příslušný soud, který rozhodoval v původním řízení v prvním stupni. 
Neexistuje-li již tento soud, rozhoduje věcně příslušný soud, v jehož obvodu 
měl soud, který rozhodoval v původním řízení v prvním stupni.

Městský soud v Brně na podkladě spisu bývalého Vojenského obvodového soudu Brno 
sp. zn. 4 T 238/82, a návrhu obviněného P. O. na zahájení rehabilitačního 
řízení, rozhodne ve veřejném zasedání o tomto návrhu, přičemž podle § 270 odst. 
4 tr. ř. je vázán právním názorem, který v této věci Nejvyšší soud vyslovil a 
je povinen provést ty procesní úkony, jejich provedení Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 17. února  2004

Předsedkyně senátu:

JUDr. Danuše Novotná  

	

	
