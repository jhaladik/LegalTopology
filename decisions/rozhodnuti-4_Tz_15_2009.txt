Soud: Nejvyšší soud

Spisová značka: 4 Tz 15/2009

Typ rozhodnutí: Rozsudek




4 Tz 15/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 6. 
května 2009 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného V.  J., 
proti usnesení Krajského soudu v Praze ze dne 11. 11. 2008 sp. zn. 13 To 
330/2008, ve věci vedené u Okresního soudu v Nymburce pod sp. zn. 3 T 113/2007, 
a podle § 268  odst. 2, § 269 odst. 2 a § 270 odst. 1 tr. ř. rozhodl   t a k t 
o : 

Usnesením Krajského soudu v Praze ze dne 11. 11. 2008 sp. zn. 13 To 330/2008, a 
v řízení, které mu předcházelo,   b y l   p o r u š e n   z á k o n   v 
ustanoveních § 233 odst. 1 a § 263 odst. 3, 4 tr. ř. v neprospěch obviněného V. 
J.

Napadené usnesení  s e   z r u š u j e . 

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Praze  s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Rozsudkem Okresního soudu v Nymburce ze dne 23. 7. 2008 sp. zn. 3 T 113/2007 
byl obviněný V. J. uznán vinným trestným činem ublížení na zdraví podle § 221 
odst. 1 tr. zák., jehož se dopustil tím, že dne 19. 3. 2007 v době od 22.00 
hod. do 22.05 hod. ve Věznici J., okres N., kde vykonával nepodmíněný trest 
odnětí svobody, napadl na cele  úderem zezadu do hlavy a opakovanými údery 
pěstmi do obličeje odsouzeného O. P., který v důsledku napadení utrpěl 
zhmoždění tváře a krku, nekomplikovanou zlomeninu nosních kůstek a otřes mozku 
lehkého stupně, a pro uvedená zranění byl v době od 20. 3. 2007 do 28. 3. 2007 
hospitalizován ve Vězeňské nemocnici Praha-Pankrác. Za to byl odsouzen k 
nepodmíněnému trestu odnětí svobody v trvání šestnácti měsíců se zařazením pro 
výkon trestu do věznice s ostrahou.

Proti uvedenému rozsudku podal obviněný V. J. odvolání.

Krajský soud v Praze jako soud odvolací ve veřejném zasedání dne 11. 11. 2008 
usnesením pod sp. zn. 13 To 330/2008 rozhodl, že podle § 256 tr. ř. se odvolání 
obviněného V. J. jako nedůvodné zamítá.

Proti posledně citovanému rozhodnutí Krajského soudu v Praze podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněného V. J. V této namítnul, že Krajský soud v Praze usnesením ze 
dne 11. 11. 2008  sp. zn. 13 To 330/2008 porušil zákon v ustanoveních § 36 
odst. 1 písm. a), § 41 odst. 1, 3  a § 263 odst. 3, 4 tr. ř. v neprospěch 
obviněného.

V odůvodnění mimořádného opravného prostředku pak poukázal na to, že Krajský 
soud v  Praze rozhodoval v nepřítomnosti obviněného V. J. s tím, že účinek 
doručení vyrozumění  k  veřejnému zasedání nastal uplynutím úložní lhůty podle 
§ 64 odst. 2 tr. ř. běžící od 24. 10. 2008 do 4. 11. 2008. Přitom v této 
trestní věci byly dány důvody nutné obhajoby od počátku trestního řízení, neboť 
obviněný se nacházel ve výkonu trestu odnětí svobody uloženého mu v jiné 
trestní věci. Proto mu byl opatřením soudce Okresního soudu v Nymburce ze dne 
17. 10. 2007 sp. zn. 2 Nt 858/2007 podle § 36 odst. 1 písm. a) tr. ř. ustanoven 
obhájce JUDr. L. T. Obviněný V. J. byl ve výkonu trestu odnětí svobody i v době 
konání posledního hlavního líčení v této trestní věci dne 23. 7. 2008, z výkonu 
trestu však měl být dne 2. 8. 2008 propuštěn na svobodu, proto Okresní soud v 
Nymburce rozhodoval téhož dne o vazbě obviněného. Okresní soud přijal podle § 
73 odst. 1 písm. b) tr. ř. slib obviněného V. J. nahrazující vazbu podle § 67 
písm. a) tr. ř. a ve věci vedené pod sp. zn. 3 T 113/2007 jej do vazby nevzal. 
Ke zrušení ustanovení obhájce podle § 39 odst. 1 tr. ř. však nedošlo, i když 
důvody nutné obhajoby pominuly. Obhájce tedy i nadále byl povinen obviněného v 
trestním řízení zastupovat.

Na základě včasného odvolání obviněného pak nařídil Krajský soud v Praze jako 
soud odvolací veřejné zasedání, o jehož konání dne 11. 11. 2008 vyrozuměl pouze 
obviněného V. J., nikoli však jeho ustanoveného obhájce, jehož ustanovení 
nebylo zrušeno. Obviněný V. J. však nebyl na adrese, kterou uvedl, zastižen, 
takže dne 24. 10. 2008 bylo vyrozumění o konání veřejného zasedání u Krajského 
soudu v Praze uloženo na poště v Č. L., odkud bylo po deseti dnech jako 
nedoručená zásilka zasláno zpět Krajskému soudu v Praze, kam došlo dne 11. 11. 
2008. V protokolu o veřejném zasedání ze dne 11. 11. 2008 Krajský soud v Praze 
konstatuje, že obviněný V. J. je nepřítomen a že doručení vyrozumění je 
vykázáno uložením podle § 64 odst. 2 tr. ř. v době od 24. 10. 2008 do 4. 11. 
2008, takže předsedkyně senátu rozhodla, že veřejné zasedání bude konáno v 
nepřítomnosti obviněného. Poté bylo rozhodnuto, že odvolání obviněného V. J. se 
podle § 256  tr. ř. jako nedůvodné zamítá. Krajský soud zde neprověřoval, zda 
se obviněný nenachází ve vazbě či výkonu trestu odnětí svobody.

Stěžovatel dále poukazuje, že z připojené kopie usnesení Okresního soudu v 
Mladé Boleslavi ze dne 24. 9. 2008 sp. zn. 13 Nt 9/2008 je zřejmé, že dnem 22. 
9. 2008 od 7.40 hod., kdy byl zadržen, počala běžet u obviněného V. J. vazba, 
do které byl v další trestní věci vedené u Okresního státního zastupitelství v 
Mladé Boleslavi pod sp. zn. 2 ZT 268/2008 vzat tímto rozhodnutím z důvodů 
uvedených v § 67 písm. a), c) tr. ř. Z výkonu této vazby byl obviněný V. J. 
propuštěn až usnesením státního zástupce Okresního státního zastupitelství v 
Mladé Boleslavi ze dne 17. 12. 2008 sp. zn. 2 ZT 268/2008. Poté byl převeden 
dne 18. 12. 2008 do výkonu trestu odnětí svobody v nyní posuzované trestní věci.

V závěru ministr spravedlnosti konstatuje, že Krajský soud v Praze tedy konal 
veřejné zasedání o odvolání bez přítomnosti obviněného V. J., který v té době 
byl ve vazbě, neověřil si, zda ve věci nejsou dány důvody nutné obhajoby podle 
§ 36 odst. 1 písm. a) a § 263 odst. 3 tr. ř. a zda obviněný nemá ve věci 
obhájce. Odvolací soud neměl rovněž k dispozici prohlášení obviněného, že se 
účasti při veřejném zasedání vzdává. Navrhl proto, aby Nejvyšší soud podle § 
268 odst. 2 tr. ř. vyslovil, že  napadeným usnesením Krajského soudu v Praze ze 
dne 11. 11. 2008 sp. zn. 13 To 330/2008 byl porušen zákon v ustanoveních  § 36 
odst. 1 písm. a), § 41 odst. 1, 3, § 263 odst. 3, 4 tr. ř. v neprospěch 
obviněného V. J. Dále, aby podle § 269 odst. 2 tr. ř. toto usnesení zrušil a 
zrušil i všechna další rozhodnutí na zrušené usnesení obsahově navazující, 
pokud vzhledem ke změně, k níž zrušením došlo, pozbyla podkladu, a poté aby 
postupoval podle § 270 odst. 1 tr. ř. a Krajskému soudu v Praze přikázal, aby 
věc v potřebném rozsahu znovu projednal a rozhodl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

V prvé řadě Nejvyšší soud konstatuje, že skutkové okolnosti, průběh řízení před 
soudem prvního i druhého stupně včetně ve věci vydaných rozhodnutí, tak jak 
byly popsány v podané stížnosti pro porušení zákona, zcela odpovídají obsahu 
trestního spisu Okresního soudu v Nymburce sp. zn. 3 T 113/2007 a Nejvyšší soud 
nepokládá za nutné je ve svém rozhodnutí znovu opakovat.

Stěžejní otázkou v dané věci nepochybně je problematika nutné obhajoby a z toho 
na jedné straně plynoucích práv obviněného, resp. jeho obhájce a na straně 
druhé plynoucích povinností soudu či soudce.

Z obsahu předloženého spisu jednoznačně vyplývá, že s ohledem na skutečnost, že 
již v přípravném řízení byl obviněný V. J. ve výkonu trestu odnětí svobody 
uloženého rozhodnutím jiného soudu, byl u něho s ohledem na tuto skutečnost dán 
důvod nutné obhajoby podle § 36 odst. 1 písm. a) tr. ř. V důsledku toho mu byl 
opatřením soudce Okresního soudu v Nymburce ze dne 17. 10. 2007 sp. zn. 2 Nt 
858/2007 podle § 39 tr. ř. ustanoven obhájce JUDr. L. T. V této souvislosti je 
třeba poznamenat, že v uvedeném ustanovení obhájce nebylo jeho zmocnění časově 
vymezeno. Proto pokud u obviněného v dalším řízení důvod nutné obhajoby zanikl, 
mělo být samosoudcem Okresního soudu v Nymburce kromě jiného též rozhodnuto 
podle § 39 odst. 1 tr. ř. o zrušení ustanovení dotyčného obhájce. Jestliže se 
tak ale nestalo, je nutno otázku, kdy v konkrétním případě zaniklo ustanovení 
obhájce JUDr. L. T. vykládat v intencích ustanovení § 41 odst. 5 tr. ř. Podle 
něj nebylo-li zmocnění obhájce při jeho zvolení nebo ustanovení vymezeno jinak, 
zaniká při skončení trestního stíhání. To jinými slovy znamená, že zmocnění 
trvá až do právní moci rozsudku či trestního příkazu … atd. V konkrétní 
projednávané věci tudíž povinnost JUDr. L. T. obhajovat obviněného V. J. 
přetrvávala i v době, kdy věc byla s odvoláním obviněného předložena k 
projednání a rozhodnutí Krajskému soudu v Praze a zároveň tomuto soudu vznikla 
povinnost jmenovaného obhájce vyrozumět o konání veřejného zasedání, v němž 
bylo toto odvolání projednáváno.

Tato povinnost odvolacího soudu vyplývá z ustanovení § 233 odst. 1 tr. ř., 
podle nějž předseda senátu předvolá k veřejnému zasedání osoby, jejichž účast 
při něm je nutná. O veřejném zasedání vyrozumí státního zástupce, jakož i 
osobu, která svým návrhem dala k veřejnému zasedání podnět, a osobu, která může 
být přímo dotčena rozhodnutím, jestliže tyto osoby nebyly k veřejnému zasedání 
předvolány; vyrozumí též obhájce, popřípadě zmocněnce a zákonného zástupce 
těchto osob. K předvolání nebo vyrozumění připojí opis návrhu, kterým byl k 
veřejnému zasedání dán podnět.

Z referátu založeného na č. l. 197 spisu je ale patrné, že předsedkyní senátu 
odvolacího soudu byl dán pouze pokyn k vyrozumění o veřejném zasedání, 
nařízeném na 11. 11. 2008 od 10.30 hod., obviněného V. J. na jeho civilní 
adrese a dále krajského státního zástupce. Obhájce obviněného vyrozumíván nebyl 
a veřejného zasedání, v němž bylo odvolání obviněného projednáváno, se tak 
logicky nezúčastnil (viz protokol o veřejném zasedání č. l. 199 spisu), ač k 
tomu byl bezpochyby oprávněn (viz ust. § 41 odst. 1, 3 tr. ř.).

Dalším zásadním důvodem pro konstatování, že krajský soud neměl zachovány 
procesní podmínky pro projednání odvolání obviněného je zjištění, že obviněný 
V. J. byl v kritické době ve vazbě, do níž byl vzat usnesením soudkyně 
Okresního soudu v Mladé Boleslavi ze dne 24. 9. 2008 sp. zn. 13 Nt 9/2008, 
přičemž vazba se mu započítávala od 22. 9. 2008 od 7.40 hod. V této vazbě se 
obviněný nacházel až do 17. 12. 2008, kdy z ní byl usnesením státního zástupce 
Okresního státního zastupitelství v Mladé Boleslavi ze dne 17. 12. 2008 sp. zn. 
2 ZT 268/2008 propuštěn a současně byl převeden do výkonu trestu odnětí 
svobody, který mu byl uložen Okresním soudem v Nymburce v nyní projednávané 
věci sp. zn. 3 T 113/2007.

Podle § 263 odst. 3 tr. ř. musí mít obžalovaný při veřejném zasedání konaném o 
odvolání obhájce ve všech případech, kdy ho musí mít při hlavním líčení.

Podle § 263 odst. 4 tr. ř. lze v nepřítomnosti obžalovaného, který je ve vazbě 
nebo ve výkonu trestu odnětí svobody, veřejné zasedání odvolacího soudu konat 
jen tehdy, jestliže obžalovaný výslovně prohlásí, že se účasti při veřejném 
zasedání vzdává.

Citovanými zákonnými ustanoveními se ale Krajský soud v Praze při projednávání 
odvolání obviněného proti rozsudku Okresního soudu v Nymburce ze dne 23. 7. 
2008 sp. zn. 3 T 113/2007 neřídil. Okolnost, že je obviněný V. J. ve vazbě 
nezjišťoval a jak již bylo dříve uvedeno, obhájce JUDr. T., jehož obhajovací 
povinnost a s tím spojená práva stále trvaly, o veřejném zasedání nevyrozuměl a 
jednal a rozhodl bez jeho přítomnosti.  Obviněný se pak v konečném důsledku o 
konání veřejného zasedání vůbec nedověděl a ani dovědět nemohl, neboť v té době 
se ve svém bydlišti s ohledem na vzetí do vazby již nenacházel. Tím méně pak 
mohl učinit prohlášení, že se své účasti u veřejného zasedání, v němž mělo být 
jeho odvolání projednáno, vzdává. Nedostatek informací o omezení osobní svobody 
obviněného a z toho se odvíjejících procesních povinností odvolacího soudu pak 
vyústily v nerespektování zmíněných zákonných ustanovení, čehož zákonitým 
důsledkem je i to, že meritorní rozhodnutí tohoto soudu nemůže obstát.

Z uvedených důvodů Nejvyšší soud podle § 268 odst. 2 tr. ř. vyslovil, že 
usnesením Krajského soudu v Praze ze dne 11. 11. 2008 sp. zn. 13 To 330/2008 a 
v řízení předcházejícím byl porušen zákon v neprospěch obviněného V. J. v 
ustanoveních § 233 odst. 1 a § 263 odst. 3, 4 tr. ř. Podle § 269 odst. 2 tr. ř. 
Nejvyšší soud toto usnesení zrušil, a to včetně všech dalších obsahově 
navazujících rozhodnutí, která touto změnou pozbyla svého podkladu. Věc pak 
byla podle § 270 odst. 1 tr. ř. přikázána Krajskému soudu v Praze, aby ji v 
potřebném rozsahu znovu projednal a rozhodl. Pro tento soud z tohoto rozhodnutí 
vyplývá povinnost provést nové řízení o podaném opravném prostředku v souladu s 
trestním řádem v intencích tohoto rozsudku Nejvyššího soudu. Odvolací soud musí 
mít na paměti, že podle § 270 odst. 4 tr. ř. je vázán právním názorem, který v 
tomto rozsudku vyslovil Nejvyšší soud a je povinen provést jím nařízené 
procesní úkony.

Poučení: Proti tomuto rozhodnutí není opravný prostředek přípustný.

V Brně dne 6. května 2009

Předseda senátu:

JUDr. František Hrabec  

	

	

