Soud: Nejvyšší soud

Spisová značka: 4 Tz 73/2009

Datum rozhodnutí: 05.01.2010

Typ rozhodnutí: ROZSUDEK




4 Tz 73/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 5. 
ledna 2010 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podala ministryně spravedlnosti České republiky ve prospěch obviněného A. T., 
proti usnesení Okresního soudu v Chomutově ze dne 27. 6. 2008, sp. zn. 29 T 
114/2005, a podle § 268  odst. 2 , § 269 odst. 2 a § 270 odst. 1 tr. ř. 
rozhodl   t a k t o :

Pravomocným usnesením Okresního soudu v Chomutově ze dne 27. 6. 2008, sp. zn. 
29 T 114/2005,  b y l   p o r u š e n   z á k o n   v ustanoveních § 314c odst. 
1 písm. b), § 172 odst. 2 písm. a) tr. ř. a v řízení předcházejícím v § 2 odst. 
5, odst. 6 tr. ř. v neprospěch obviněného A. T.

Napadené usnesení  s e   z r u š u j e .

Zrušují se také všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Chomutově   s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Ministryně spravedlnosti podala podle § 266 odst. 1 tr. ř. stížnost pro 
porušení zákona ve prospěch obviněného A. T. proti usnesení Okresního soudu v 
Chomutově ze dne 27. 6. 2008 sp. zn. 29 T 114/2005, které nabylo právní moci 
dne 15. 7. 2008.

Citovaným usnesením samosoudce Okresního soudu v Chomutově podle  § 314c odst. 
1 písm. b) tr. ř. za použití § 172 odst. 2 písm. a) tr. ř. zastavil trestní 
stíhání obviněného A. T. pro skutek spočívající v tom, že společně s L. B., po 
předchozí dohodě dne 16. 6. 2004, kolem 17.00 hod., na skládce dřeva vodní 
nádrže S. u obce R.-K. R., okres Ch., odcizili celkem 0,63 m3  smrkového dřeva 
v hodnotě 227,- Kč k tíži V. l. a s. ČR, s.p., L. s. V. tak, že dřevo pořezali 
na špalky a naložili do přívěsu osobního automobilu  a odvezli, ačkoli byl v 
posledních třech letech za takový čin kvalifikovaný jako trestný čin krádeže 
podle § 247 odst. 1 písm. b), odst. 3, písm. b) tr. zák. potrestán rozsudkem 
Okresního soudu v Karlových Varech sp. zn. 6 T 112/1999 ze dne 17. 5. 2000 
nepodmíněným trestem odnětí svobody v trvání 3 roků ve věznici s ostrahou, 
který zčásti vykonal a byl dne 25. 6. 2003 podmíněně propuštěn, v němž byl 
obžalobou spatřován trestný čin krádeže podle § 247 odst. 1 písm. e) tr. zák.

Stěžovatelka ve svém podání namítá, že uvedeným usnesením Okresního soudu v 
Chomutově ze dne 27. 6. 2008 sp. zn. 29 T 114/2005 byl porušen zákon v 
ustanoveních  § 314c odst. 1 písm. b), § 172 odst. 2 písm. a) tr. ř. a v řízení 
předcházejícím v ustanovení § 6 tr. zák. v neprospěch obviněného A. T. (Z 
následujícího obsahu podané stížnosti pro porušení zákona je zjevné, že 
stěžovatelka měla na mysli ustanovení § 2 odst. 6 tr. ř. a nikoli ustanovení § 
6 tr. zák.). Kromě již zmíněných ustanovení trestního řádu stěžovatelka 
poukázala i na obsah ustanovení § 67 odst. 1 písm. d), odst. 3, odst. 4 tr. 
zák. a § 11 odst. 1 písm. b) tr. ř. a konstatovala, že samosoudce Okresního 
soudu v Chomutově se těmito ustanoveními neřídil, když rozhodl o zastavení 
trestního stíhání obviněného podle § 314c odst. 1 písm. b) tr. ř. a nikoli 
podle písm. a) předmětného ustanovení.

Pokud jde o předložený spisový materiál, stěžovatelka poukazuje, že ke sdělení 
obvinění A. T. i jeho spolupachateli došlo dne 15. 7. 2004. Dalšími úkony 
majícími účinek přerušení promlčení trestního stíhání byl výslech obviněného L. 
B., výslech obviněného A. T., úkony podle § 166 tr. ř. ze dne 8. 12. 2004 a 21. 
12. 2004 a podání obžaloby dne 13. 5. 2005. Od podání obžaloby nebyl proveden 
žádný úkon, kterým by se podle § 67 odst. 3 písm. a) tr. zák. přerušilo 
promlčení trestního stíhání. Provedené úkony, vyžadování trestních spisů, 
zprávy o pověsti apod., byly zcela formálního rázu, neboť nesměřovaly k 
trestnímu stíhání obviněného. Promlčení nebylo přerušeno ani podle § 67 odst. 3 
písm. b) tr. zák. V promlčecí době obviněný A. T. nespáchal trestný čin, na 
který by trestní zákon stanovil trest stejný nebo přísnější. Obžaloba v této 
trestní věci byla podána pro trestný čin krádeže podle § 247 odst. 1 písm. e) 
tr. zák. V promlčecí době obviněný spáchal trestné činy podle § 171 odst. 1 
písm. c) tr. zák. a § 180d tr. zák., tedy trestné činy, na které v době jejich 
spáchání stanovil trestní zákon mírnější trest. Pokud jde o protokol ze spisu 
29 T 227/2005 založený na č. l. 82 spisu sp. zn. 29 T 114/2005, v němž je 
uvedeno, že obviněný byl k soudci Okresního soudu v Chomutově předveden na 
základě příkazu k zatčení, stěžovatelka poukazuje na údaj o bydlišti obviněného 
uvedený v protokole, kde obviněný uvádí, že se zdržuje v místě trvalého 
bydliště. Nedošlo tedy ani ke stavení promlčení podle § 67 odst. 2 písm. a), b) 
tr. zák. Nebyla tudíž zjištěna žádná zákonná překážka, pro kterou by nebylo 
možno postavit obviněného před soud.

Stěžovatelka dále poukazuje, že z opatřených zpráv o pověsti vyplývalo místo 
pravděpodobného pobytu obviněného a z dalšího šetření, že část promlčecí doby 
strávil ve výkonu trestu odnětí svobody. Soud se informacemi o pobytu 
obviněného nezabýval, hlavní líčení nenařídil ani neučinil žádné jiné 
rozhodnutí. Ve spise není založena žádná listina o pátrání ve věci sp. zn. 29 T 
114/2005. Obviněný se v promlčecí době nezdržoval v cizině. Tento závěr lze 
učinit z opatřených zpráv o pověsti a z četnosti spáchaných trestných činů 
podle § 171 odst. 1 písm. c) a § 180d tr. zák. obviněným v promlčecí době. Z 
uvedeného proto jednoznačně vyplývá, že v trestním řízení obviněného A. T. 
došlo k promlčení trestního stíhání obviněného a že toto mělo být zastaveno z 
důvodu nepřípustnosti pro jeho promlčení, tedy z důvodu pro obviněného 
příznivějšího, a nikoli z důvodu, že trest, k němuž může trestní stíhání vést, 
je zcela bez významu vedle trestu, který pro jiný čin byl obviněnému uložen 
nebo který ho podle očekávání postihne.

V závěru stížnosti pro porušení zákona proto ministryně spravedlnosti navrhla, 
aby Nejvyšší soud podle § 268 odst. 2 tr. ř. vyslovil, že usnesením Okresního 
soudu v Chomutově ze dne 27. 6. 2008 sp. zn.  29 T 114/2005 byl porušen zákon v 
ustanoveních § 314c odst. 1 písm. b), § 172 odst. 2 písm. a) tr. ř. a v řízení 
předcházejícím v ustanovení § 2 odst. 6 tr. ř. v neprospěch obviněného A. T. 
Podle § 269 odst. 2 tr. ř. aby napadené usnesení Okresního soudu v Chomutově 
zrušil a zrušil také všechna další rozhodnutí na toto usnesení obsahově 
navazující, pokud vzhledem ke změně, k níž došlo zrušením, pozbyla podkladu, a 
dále aby postupoval podle § 270 odst. 1 tr. ř., případně podle § 271 odst. 1 
tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 314c odst. 1 písm. b) tr. ř. samosoudce obžalobu a návrh na potrestání 
předběžně neprojednává, přezkoumá je však z hledisek uvedených v § 181 odst. 1 
a § 186  tr. ř. Podle výsledků přezkoumání samosoudce může zastavit trestní 
stíhání, jsou-li tu okolnosti uvedené v § 172 odst. 2 tr. ř.

Podle § 172 odst. 2 písm. a) tr. ř. státní zástupce může zastavit trestní 
stíhání je-li trest, k němuž může trestní stíhání vést, zcela bez významu vedle 
trestu, který pro jiný čin byl obviněnému již uložen nebo který ho podle 
očekávání postihne.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeném na pečlivém uvážení všech okolností 
případu jednotlivě  i v jejich souhrnu.

Podle § 67 odst. 1 písm. d) tr. zák. trestnost činu zaniká uplynutím promlčecí 
doby, jež činí tři léta u ostatních trestných činů (tj. – horní hranice trestu 
méně než tři léta).

Podle § 67 odst. 2 tr. zák. se do promlčecí doby nezapočítává

a) doba, po kterou nebylo možno pachatele postavit před soud pro zákonnou 
překážku,

b) doba, po kterou se pachatel zdržoval v cizině,

c) zkušební doba podmíněného zastavení trestního stíhání.

Podle § 67 odst. 3 tr. zák. se promlčení trestního stíhání přerušuje

a) sdělením obvinění pro trestný čin, o jehož promlčení jde, jakož i po něm 
následujícími úkony policejního orgánu, státního zástupce nebo soudu 
směřujícími k trestnímu stíhání pachatele, nebo

b)  spáchá-li pachatel v promlčecí době trestný čin nový, na který tento zákon 
stanoví trest stejný nebo přísnější.

Podle § 67 odst. 4 tr. zák. přerušením promlčení počíná nová promlčecí doba.

Podle § 11 odst. 1 písm. b) tr. ř. trestní stíhání nelze zahájit, a bylo-li již 
zahájeno, nelze v něm pokračovat a musí být zastaveno, je-li trestní stíhání 
promlčeno.

Po přezkoumání předmětného trestního spisu byl Nejvyšší soud nucen konstatovat, 
že Okresní soud v Chomutově se výše citovanými ustanoveními neřídil, když 
rozhodl o zastavení trestního stíhání obviněného podle § 314c odst. 1 písm. b) 
a § 172 odst. 2 písm. a) tr. ř.

Podle § 67 odst. 1 tr. zák. zaniká trestnost činu uplynutím promlčecí doby, 
která je konkrétně uvedena v písm. a) až d) cit. ustanovení. V projednávané 
věci, v níž byla trestná činnost obviněného v obžalobě posouzena jako trestný 
čin krádeže podle § 247 odst. 1 písm. e) tr. zák., u něhož zákon ve zvláštní 
části stanoví trest odnětí svobody až na dvě léta, je podle § 67 odst. 1 písm. 
d) tr. zák. promlčecí doba stanovena na tři léta. Z dikce tohoto ustanovení 
plyne, že při promlčení trestního stíhání zaniká trestní odpovědnost pachatele 
trestného činu uplynutím doby stanovené zákonem. Důvody promlčení jsou 
především hmotně právní, protože uplynutím času postupně slábne, až docela 
zaniká potřeba trestněprávní reakce na trestný čin, a to jak z hlediska 
generální prevence (např. na trestný čin se zapomíná, negativní ovlivnění 
společenského vědomí mizí a nebezpečnost činu se snižuje), tak i z hlediska 
prevence individuální (u pachatele, který nespáchal další trestný čin stejně 
nebo přísněji trestný, se předpokládá pozitivní změna jeho osoby, která rovněž 
přestala být pro společnost nebezpečnou). Zanikla-li uplynutím doby 
nebezpečnost činu pro společnost, je důvodný i zánik trestní odpovědnosti za 
takový čin. K těmto důvodům pak podpůrně přistupují i důvody procesní, které 
spočívají v obtížích při dokazování spojených s tím, že uplynutím času se 
oslabuje síla důkazních prostředků (např. svědci zapomínají), protože ty 
pozbývají spolehlivosti, nebo je nelze vůbec opatřit. Další důvod lze spatřovat 
v tom, aby byly orgány činné v trestním řízení stimulovány k potřebné aktivitě 
při plnění svého poslání a k urychlení trestního řízení. Jedinou podmínkou 
zániku trestnosti činu je tedy uplynutí zákonem stanovené promlčecí doby 
uvedené v § 67 odst. 1 tr. zák.

Okolnosti, které mají vliv na běh promlčecí doby, jsou uvedeny v § 67 odst. 2 
až 4   tr. zák. Podle § 67 odst. 3 písm. a) tr. zák. se promlčení trestního 
stíhání přerušuje sdělením obvinění pro trestný čin, o jehož promlčení jde, 
jakož i po něm následujícími úkony policejního orgánu, státního zástupce nebo 
soudu, směřujícími k trestnímu stíhání pachatele. Podle písm. b) (§ 67 odst. 3 
tr. zák.) se promlčení trestního stíhání přerušuje spáchá-li pachatel v 
promlčecí době trestný čin nový, na který tento trestní zákon stanoví trest 
stejný nebo přísnější. Podle uvedených ustanovení se promlčení trestního 
stíhání přerušuje a začíná proto běžet nová promlčecí doba jednak sdělením 
obvinění pro trestný čin, o jehož promlčení jde, jakož i po něm následujícími 
úkony policejního orgánu, státního zástupce nebo soudu směřujícími k trestnímu 
stíhání pachatele, a jednak spácháním nového trestného činu, na který zákon 
stanoví trest stejný nebo přísnější. Určité úkony již v důsledku své povahy 
směřují k trestnímu stíhání, tedy způsobují přerušení promlčecí doby vždy 
(např. sdělení obvinění pro trestný čin, o jehož promlčení jde, ve formě 
zahájení trestního stíhání podle § 160 odst. 1 tr. ř., podání obžaloby ve 
smyslu § 176 a § 180 tr. ř., předvolání obviněného k výslechu podle § 90 tr. 
ř.), u ostatních úkonů je však nutno posoudit jejich způsobilost přivodit 
přerušení promlčecí doby podle konkrétních okolností případu, a to vzhledem k 
tomu, zda jde o úkony skutečně směřující k trestnímu stíhání obviněného.

Jestliže trestní zákon v ustanovení § 67 odst. 3 písm. a) tr. zák. s přerušením 
promlčecí doby spojuje „úkon směřující k trestnímu stíhání pachatele“, musí jít 
o úkon, provedený až po sdělení obvinění ve výše uvedeném smyslu (arg. slovy „…
jakož i po něm následujícími úkony…“) a musí to být úkon učiněný některým z 
orgánů činných v trestním řízení, tedy  policejním orgánem, státním zástupcem 
nebo soudem. Mezi takové úkony patří např. předvolání nebo předvedení 
obviněného k výslechu (§ 90 tr. ř.), vydání příkazu k zatčení (§ 69 tr. ř.), 
opatření k vypátrání pobytu obviněného apod. Uvedeným úkonem může být i 
rozhodnutí o zastavení trestního stíhání obviněného (srov. rozhodnutí č. 
24/1972 Sb. rozh. tr.), usnesení o předložení věci k rozhodnutí o příslušnosti 
soudu, usnesení o odnětí a přikázání věci (srov. rozhodnutí č. 39/1984 Sb. 
rozh. tr.), usnesení o spojení věcí atd. Promlčení nepřerušují úkony nebo 
opatření jiných orgánů (např. ani opatření předsedy soudu o přidělení trestní 
věci k vyřízení konkrétnímu soudci – srov. rozhodnutí č. 40/1998 Sb. rozh. 
tr.), úkony, které předcházejí zahájení trestního stíhání, ani úkony, které 
nesměřují k trestnímu stíhání pachatele. Skutečnost, zda určitý úkon směřuje k 
trestnímu stíhání pachatele, či nikoli, však nutno posuzovat podle konkrétních 
okolností, za nichž byl proveden, a nikoli jen podle druhu úkonu. Až na malé 
výjimky (např. přiznání svědečného, znalečného) může v zásadě každý procesní 
úkon orgánu činného v trestním řízení směřovat k trestnímu stíhání pachatele, 
ale rovněž může být takový úkon učiněn pouze formálně, aniž by jeho provedení 
skutečně sledovalo trestní stíhání pachatele a bylo pro jeho průběh podstatné. 
V takovém případě by formálně učiněný úkon promlčecí dobu nepřerušoval.

Jak vyplývá ze spisu Okresního soudu v Chomutově sp. zn. 29 T 114/2005 byla 
státním zástupcem Okresního státního zastupitelství v Chomutově dne 13. 5. 2005 
podána mj. na obviněného A. T. obžaloba pod sp. zn. 1 Zt 580/2004 pro trestný 
čin krádeže podle § 247 odst. 1 písm. e) tr. zák. spáchaný ve spolupachatelství 
podle § 9 odst. 2 tr. zák. dne 16. 6. 2004. Okresní soud v Chomutově po nápadu 
obžaloby ve vztahu k obviněnému T. nevydal trestní příkaz, nenařídil hlavní 
líčení, jakož neprovedl ani žádný jiný úkon, který by bylo možné označit za 
úkon vedoucí k přerušení promlčení trestního stíhání ve smyslu § 67 odst. 3 
písm. a) tr. zák. Se stěžovatelkou však nelze souhlasit v jejím tvrzení, že v 
promlčecí době obviněný T. nespáchal trestný čin, na který by trestní zákon 
stanovil  trest stejný nebo přísnější, což je důvod pro přerušení promlčení 
trestního stíhání podle § 67 odst. 3 písm. b) tr. zák. Z opisu rejstříku trestů 
obviněného vypracovaného dne 14. 5. 2009, jakož i z lustrace osob CESO z téhož 
dne vyplývá, že jmenovaný byl trestním příkazem Okresního soudu v Chomutově ze 
dne 21. 11. 2005 sp. zn. 29 T 227/2005 uznán vinným trestným činem krádeže 
podle § 247 odst. 1 písm. e), odst. 2 tr. zák. pro skutek spáchaný dne 22. 10. 
2004, přičemž soud upustil od uložení trestu. Za zmíněný trestný čin je možno 
pachateli uložit trest odnětí svobody od šesti měsíců do tří let a je tudíž 
zjevné, že jeho spácháním u obviněného T. došlo k přerušení promlčení a od data 
22. 10. 2004 mu ve vztahu k výše uvedenému trestnému činu krádeže podle § 247 
odst. 1 písm. e) tr. zák. začala běžet nová tříletá promlčecí doba (viz § 67 
odst. 4 tr. zák.). Tato okolnost však nemůže nic změnit na celkovém závěru 
stěžovatelky, že u obviněného došlo k promlčení trestního stíhání za předmětný 
trestný čin, jelikož ani v následující tříleté lhůtě (do 22. 10. 2007 včetně), 
nebylo ze strany Okresního soudu v Chomutově  učiněno nic, co by bylo možno 
označit za úkon směřující k trestnímu stíhání obviněného ve smyslu zákona. 
Pokud byl obviněný T. v mezidobí odsouzen též za další trestnou činnost, vždy 
se jednalo o trestné činy mírněji trestné (podle §§ 171 dost. 1 písm. c),  § 
180d tr. zák.), než je projednávaný trestný čin krádeže podle § 247 odst. 1 
písm. e) tr. zák. Stěžovatelka pak správně poukazuje i na protokol sepsaný u 
Okresního soudu v Chomutově dne 3. 7. 2008 ve věci sp. zn. 29 T 227/2005, z 
něhož je patrné, že obviněnému T. byly samosoudcem kromě jiného předány 
obžaloba  a usnesení soudu ve věci sp. zn. 29 T 114/2005, přičemž obviněný na 
dotaz ohledně místa jeho pobytu uvedl adresu trvalého bydliště. Z ostatních 
zpráv založených ve spise pak lze dovodit, že obviněný se v rozhodné době 
nacházel i ve výkonu trestu odnětí svobody, který mu byl uložen za jiné jím 
spáchané trestné činy, na něž již bylo výše poukázáno. Nelze zde tudíž ani 
uvažovat  o stavení promlčení z důvodu uvedeného v ustanovení § 67 odst. 2 
písm. a), b) tr. zák., když místo aktuálního pobytu obviněného na území České 
republiky bylo lehce dohledatelné.

Je tudíž zároveň evidentní, že okresní soud při svém rozhodování nehodnotil v 
souladu s ustanovením § 2 odst. 6 tr. ř. důkazy, které měl k dispozici, resp. 
si za tímto účelem neopatřil důkazy další, což by mu umožnilo zjistit skutkový 
stav potřebný pro jeho rozhodnutí, jak to vyžaduje ustanovení § 2 odst. 5 tr. ř.

Za této situace Nejvyšší soud přisvědčil názoru ministryně spravedlnosti 
uvedenému ve stížnosti pro porušení zákona, že usnesením Okresního soudu v 
Chomutově ze dne 27. 6. 2008 sp. zn. 29 T 114/2005, byl porušen zákon v 
neprospěch obviněného A. T., jelikož v předmětném trestním řízení došlo k 
promlčení trestního stíhání obviněného, a proto mělo dojít k jeho zastavení 
podle § 314c odst. 1 písm. a), § 188 odst. 1 písm. c), § 172 odst. 1 písm. d) a 
§ 11 odst. 1 písm. b) tr. ř.

Nejvyšší soud proto podle § 268 odst. 2 tr. ř. vyslovil, že napadeným usnesením 
Okresního soudu v Chomutově byl porušen zákon v ustanovení § 314c odst. 1 písm. 
b), § 172 odst. 2 písm. a) tr. ř. a v řízení předcházejícím v ustanovení § 2 
odst. 5, 6 tr. ř. v neprospěch obviněného. Podle § 269 odst. 2 tr. ř. napadené 
usnesení zrušil včetně všech dalších rozhodnutí na zrušené usnesení obsahově 
navazujících, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. pak věc přikázal Okresnímu soudu v Chomutově, aby ji 
v potřebném rozsahu znovu projednal a rozhodl v intencích tohoto rozsudku 
Nejvyššího soudu. Podle § 270 odst. 4 tr. ř. je orgán, jemuž byla věc 
přikázána, vázán právním názorem, který ve svém rozhodnutí vyslovil Nejvyšší 
soud a je povinen provést procesní úkony jím nařízené. Protože Nejvyšší soud 
vyslovil, že zákon byl porušen v neprospěch obviněného, nemůže podle § 273 tr. 
ř. v novém řízení dojít ke změně rozhodnutí v jeho neprospěch. V této 
souvislosti Nejvyšší soud upozorňuje okresní soud na povinnost poučení 
obviněného v souvislosti s vydáním usnesením o zastavení trestního stíhání z 
důvodu promlčení, jak to vyplývá z ustanovení § 11 odst. 3 tr. ř.

Poučení: Proti tomuto rozhodnutí není opravný prostředek přípustný.

V Brně dne 5. ledna 2010

Předseda senátu:

JUDr. František Hrabec  

	

	

	

	
