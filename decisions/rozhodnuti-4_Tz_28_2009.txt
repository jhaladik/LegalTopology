Soud: Nejvyšší soud

Spisová značka: 4 Tz 28/2009

Datum rozhodnutí: 02.06.2009

Typ rozhodnutí: ROZSUDEK




4 Tz 28/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

									

Nejvyšší soud České republiky projednal ve veřejném zasedání dne 2. června 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Petra Šabaty stížnost pro porušení zákona, kterou podal ministr 
spravedlnosti ve prospěch zemřelého obviněného  Š.  H., proti usnesení bývalého 
Vojenského obvodového soudu v Brně ze dne 15. 8. 1991, sp. zn. 1 Rtv 83/1991,  
a podle § 268 odst. 2, § 269 odst. 2 a § 270 odst. 1 tr. řádu rozhodl   t a k t 
o :

Pravomocným usnesením bývalého Vojenského obvodového soudu  v Brně ze dne 15. 
8. 1991, sp. zn. 1 Rtv 83/91, a v řízení předcházejícím,   b y l  p o r u š e 
n        z á k o n  v ustanoveních  § 1 odst. 1, odst. 2 zákona č. 119/1990 
Sb., o soudní rehabilitaci, ve znění zákona č. 47/91 Sb. a § 2 odst. 5, 6 tr. 
ř., ve znění účinném do 31. 12. 1991, v neprospěch obviněného zemřelého Š. H.

Napadené usnesení  s e   z r u š u j e .

Současně se zrušují všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména rozsudek tohoto soudu ze dne 5. 9. 1991, sp. zn. 1 Rtv 83/91. 

Městskému soudu v Brně   s e    p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

Rozsudkem bývalého Nižšího vojenského soudu v Brně ze dne 18. 10. 1955 , sp. 
zn. T-32/55 byl obviněný Š. H. uznán vinným trestným činem nenastoupení služby 
v branné moci podle § 265 odst. 1 tr. zákona č. 86/1950 Sb., kterého se 
dopustil tím, že dne  5. 9. 1955 nenastoupil podle řádně mu doručeného 
povolávacího rozkazu včas vojenské cvičení u svého útvaru, nýbrž po dostavení 
se k Okresní vojenské správě v M. prohlásil, že vojenské cvičení nemůže konat, 
protože mu v tom brání jeho náboženské přesvědčení S. J.

Za tento trestný čin byl podle § 265 odst. 1 tr. zákona č. 86/1950 Sb. odsouzen 
k nepodmíněnému trestu odnětí svobody v trvání dvou roků a podle § 43 tr. 
zákona č. 86/1950 Sb. byla vyslovena ztráta čestných práv občanských a ztráta 
práv uvedených v § 44 odst. 2 tr. zákona č. 86/1950 Sb. v trvání tří roků.

Obviněný podal proti rozsudku v zákonné lhůtě odvolání, které  Vyšší vojenský 
soud v Trenčíně svým rozsudkem ze dne 18. 11. 1955, sp. zn. To-124/55,  zamítl 
jako nedůvodné.

Obviněný Š. H. podáním doručeným Vojenskému obvodovému soudu  v Brně dne 30. 5. 
1991 požádal o rehabilitaci podle zákona č. 119/1990 Sb., o soudní 
rehabilitaci, ve znění zák. č. 47/91. Bývalý Vojenský obvodový soud v Brně 
rozhodl usnesením ze dne 15. 8. 1991, sp. zn. 1 Rtv 83/91, tak, že rozsudek 
bývalého Nižšího vojenského soudu v Brně ze dne 18. 10. 1955, sp. zn. T-32/55 
ve spojení s rozsudkem Vyššího vojenského soudu v Trenčíně ze dne 18. 11. 1955, 
sp. zn. To-124/55 podle § 14 odst. 1 písm. f) zákona   č. 119/1990 Sb. zrušil 
ve výroku o trestu a podle § 14 odst. 3 zákona č. 119/1990 Sb. současně zrušil 
všechna rozhodnutí na zrušenou část obsahově navazující, pokud vzhledem ke 
změnám, k nimž došlo zrušením, pozbyla podkladu. Usnesení bývalého Vojenského 
obvodového soudu v  Brně nabylo právní moci dne 15. 8. 1991.

Týž soud rozhodl v hlavním líčení dne 5. 9. 1991 rozsudkem sp. zn. 1 Rtv 83/91, 
tak, že při nezměněném výroku o vině rozsudku bývalého Nižšího vojenského soudu 
v Brně PSP 47 ze dne 18. 10. 1955, sp. zn. T 32/55,ve spojení s rozsudkem 
bývalého Vyššího vojenského soudu v Trenčíně ze dne 18. 11. 1955, sp. zn. To 
124/55, se podle § 24 odst. 1 písm. a)   tr. zákona upouští od potrestání 
obviněného. Rozsudek nabyl právní moci dne 24. 9. 1991.

Proti  usnesení bývalého Vojenského obvodového soudu v Brně ze dne 15. 8. 
1991,  sp. zn. 1 Rtv 83/91, podal ministr spravedlnosti podle § 266 odst. 1 tr. 
řádu stížnost pro porušení zákona ve prospěch zemřelého obviněného Š. H.

Podle názoru stěžovatele byl tímto usnesením v neprospěch obviněného porušen 
zákon v ustanoveních § 1 odst. 1, odst. 2 zákona č. 119/1990 Sb., o soudní 
rehabilitaci, ve znění zákona č. 47/1991 Sb., a v ustanoveních § 2 odst. 5, 6 
tr. řádu, ve znění účinném do 31. 12. 1992, ve vztahu k ustanovení  § 265 odst. 
1 tr. zákona č. 86/1950 Sb.

Podle ministra spravedlnosti se v posuzovaném případě bývalý Vojenský obvodový 
soud v Brně v rámci rehabilitačního řízení těmito ustanoveními důsledně 
neřídil, když rehabilitaci zúžil pouze na výrok o trestu a bez náležité 
pozornosti ponechal výrok o vině, i když smyslem zákona o soudní rehabilitaci 
bylo rehabilitovat nejen právně, ale i morálně co nejvíce těch, kteří v období 
totalitního režimu trpěli a byli pronásledováni.

Podle stěžovatele bývalý Vojenský obvodový soud v Brně náležitě nezvážil, že Š. 
H. svým reálně projeveným osobním rozhodnutím diktovaným svědomím uplatnil 
právo na svobodu svědomí zaručené § 15 odst. 1 tehdejší Ústavy 9. května č. 
150/1948 Sb. a právo na svobodu svědomí zakotvené v čl. 18 Všeobecné deklarace 
lidských práv. Při této argumentaci odkázal na nález Ústavního soudu ČR ze dne 
26. 3. 2003 vyhlášený ve Sbírce zákonů pod č. 106/2003, podle něhož svoboda 
svědomí patří k tzv. základním právům absolutním, které nelze omezit obyčejným 
zákonem, přičemž tento charakter práva na svobodu svědomí nemůže změnit ani 
skutečnost, že tzv. Ústava 9. května odepřela svobodě svědomí charakter tzv. 
absolutního práva.

V petitu stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. řádu vyslovil, že výše 
označeným napadeným usnesením bývalého Vojenského obvodového soudu v Brně byl v 
neprospěch obviněného Š. H. porušen zákon v namítaném rozsahu, dále aby 
Nejvyšší soud podle § 269 odst. 2 tr. řádu toto usnesení bývalého Vojenského 
obvodového soudu v Brně zrušil, stejně i všechna další rozhodnutí na toto 
usnesení obsahově navazující, pokud vzhledem ke změně, k níž došlo zrušením, 
pozbyla podkladu, a dále aby postupoval podle § 270 odst. 1 tr. řádu a přikázal 
Městskému soudu v Brně, aby věc v potřebném rozsahu znovu projednal a rozhodl.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 1 odst. 1 rehabilitačního zákona, ve znění zákona č. 47/1991 Sb., bylo 
účelem zákona o soudní rehabilitaci zrušení odsuzujících soudních rozhodnutí za 
činy, které v rozporu s principy demokratické společnosti respektující občanská 
a politická práva a svobody zaručené Ústavou, vyjádřenými v mezinárodních 
dokumentech a normách, označoval zákon za trestné. Podle § 1 odst. 2 citovaného 
zákona činy, které směřovaly k uplatnění práv a svobod občanů zaručených 
ústavou a vyhlášených ve Všeobecné deklaraci lidských práv a navazujících 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem  a mezinárodnímu 
právu odporovalo také jejich trestní stíhání a trestání.

Jak je zřejmé z odůvodnění napadeného usnesení, bývalý Vojenský obvodový soud v 
Brně vycházel z výsledků dokazování v původním řízení a dospěl k závěru, že 
výrok o vině je správný. Konstatoval, že bývalý Nižší vojenský soud v Brně 
provedl dokazování v hlavním líčení v potřebném rozsahu, zjistil správně  
skutkový stav a nelze mu tedy nic vytknout z hlediska správných skutkových 
zjištění, ani z hlediska adekvátního právního posouzení spáchaného skutku. 
Bývalý Vojenský obvodový soud v Brně však dospěl k přesvědčení, že při ukládání 
trestu bylo postupováno nepřiměřeně přísně, když byl obviněnému jako pachateli, 
jenž se trestné činnosti dopustil poprvé, uložen nepodmíněný trest  odnětí 
svobody blíže poloviny zákonné trestní sazby v trvání dvou roků. Dospěl k 
závěru, že jsou zde důvody pro zrušení výroku o trestu ve smyslu § 14 odst. 1 
písm. f) zákona č. 119/1990 Sb., neboť zmíněný uložený trest je ve zřejmém 
nepoměru ke stupni nebezpečnosti činu pro společnost.

Nejvyšší soud v této souvislosti připomíná právní názor a závěry nálezu pléna 
Ústavního soudu České republiky ze dne 26. 3. 2003, sp. zn. Pl ÚS 42/02, a 
navazujícího rozsudku velkého senátu Nejvyššího soudu České republiky ze dne 
22. 5. 2003, sp. zn. 15 Tz 67/2003, v jiné obdobné trestní věci, že „pokud 
obviněný odmítl konat vojenskou službu z důvodu svého náboženského přesvědčení, 
a toto jednání bylo reálně projeveným osobním rozhodnutím diktovaným svědomím, 
na kterém se maximy plynoucí z víry či náboženského přesvědčení toliko 
podílely, pak svým jednáním pouze uplatňoval i tehdejší Ústavou 9. května z 
roku 1948 (ústavní zákon č. 150/1948 Sb.) zaručené právo na svobodu svědomí a 
náboženského přesvědčení.  Ačkoliv tato ústava deklarovala v článku 15 odst. 1 
svobodu svědomí, zároveň ji nepřípustně omezovala již v odstavci 2 citovaného 
článku, podle něhož víra nebo přesvědčení nemůže být nikomu na újmu, nemůže 
však být důvodem k tomu, aby někdo odpíral plnit občanskou povinnost uloženou 
mu zákonem. Deklarovanou svobodu svědomí negovala ale  i v článku 34 odst. 2  
tak, že stanovila každému občanu povinnost konat vojenskou službu, navíc v 
době, kdy tehdejší právní řád neumožňoval alternativu k výkonu vojenské 
základní služby pro případy, že by její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především článku 15 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby za trestný čin“.

Z  konfrontace napadeného rozhodnutí s výše uvedenými právními názory a 
rozhodnutími Ústavního soudu a Nejvyššího soudu je zřejmé, že  rehabilitační 
senát bývalého Vojenského obvodového soudu v Brně tyto úvahy a právní názory 
nerespektoval, pokud napadeným usnesením uznal správnost výroku o vině 
obviněného Š. H.  trestným činem nenastoupení  služby v branné moci podle § 265 
odst. 1 tr. zákona č. 86/1950 Sb. Popsané jednání obviněného totiž  postrádalo 
požadovanou nebezpečnost činu pro společnost a nevykazovalo tak znaky skutkové 
podstaty tohoto trestného činu. 

Vzhledem k argumentaci výše uvedené Nejvyšší soud vyslovil podle § 268 odst. 2 
tr. řádu, že pravomocným usnesením bývalého Vojenského obvodového soudu v  Brně 
ze dne 15. 8. 1991, sp. zn. 1 Rtv 83/91, a v řízení předcházejícím, byl porušen 
zákon v ustanoveních § 1 odst. 1,  odst. 2 zákona č. 119/1990 Sb., o soudní 
rehabilitaci, ve znění zákona č. 47/1991 Sb., jakož i v ustanovení § 2 odst. 5, 
6 tr. řádu ve znění účinném do 31. 12. 1991  v neprospěch obviněného Š. H. 

Podle § 269 odst. 2 tr. řádu Nejvyšší soud  usnesení  bývalého Vojenského 
obvodového soudu v Brně ze dne 15. 8. 1991, sp. zn. 1 Rtv 83/91, zrušil,  jakož 
zrušil i všechna další rozhodnutí, která na toto rozhodnutí obsahově 
navazovala, pokud vzhledem ke změně, k níž došlo zrušením, pozbyla podkladu, 
zejména pak rozsudek tohoto soudu ze dne   5. 9. 1991, sp. zn. 1 Rtv 83/91. 

Věc poté podle  § 270 odst. 1 tr. řádu přikázal Městskému soudu v Brně, aby ji 
v potřebném rozsahu znovu projednal a rozhodl.

Městský soud v Brně na podkladě spisu bývalého Vojenského obvodového soudu v 
Brně, sp. zn. 1 Rtv 83/91, znovu  návrh zemřelého obviněného na rehabilitaci 
dle zákona č. 119/1990 Sb. projedná a rozhodne o něm.

Podle § 270 odst. 4 tr. řádu je orgán, jemuž byla věc Nejvyšším soudem 
přikázána, vázán právním názorem, který v tomto rozsudku vyslovil Nejvyšší 
soud, a je povinen provést ty procesní úkony, jejichž provedení Nejvyšší soud 
nařídil.

P o u č e n í : Proti tomuto rozhodnutí není opravný prostředek přípustný.

V Brně dne 2. června 2009 

Předsedkyně senátu:

                                                                                
     JUDr. Danuše   N o v o t n á   

	

	
