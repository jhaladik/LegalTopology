Soud: Nejvyšší soud

Spisová značka: 4 Tz 80/2006

Datum rozhodnutí: 12.07.2006

Typ rozhodnutí: Rozsudek




4 Tz 80/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 12. 
července 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného M.  B., proti pravomocnému usnesení 
Okresního soudu v Ostravě ze dne 31. 3. 2004, sp. zn. 11 T 226/2002, a podle § 
268 odst. 2 a § 269 odst. 2 tr. ř. rozhodl   t a k t o :

Pravomocným usnesením Okresního soudu v Ostravě ze dne 31. 3. 2004, sp. zn. 11 
T 226/2002,  b y l   p o r u š e n   z á k o n   v ustanovení § 340b odst. 1 
tr. ř. a v řízení předcházejícím též v ustanovení § 2 odst. 5, odst. 6 tr. ř. v 
neprospěch obviněného M. B.

Napadené usnesení  s e   z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla  podkladu.

Odůvodnění:

Trestním příkazem Okresního soudu v Ostravě ze dne 13. 11. 2002, sp. zn. 11 T 
226/2002, byl obviněný M. B. uznán vinným trestným činem krádeže podle  § 247 
odst. 1 písm. d), písm. e) tr. zák., kterého se dopustil jednáním ze dne 12. 7. 
2002, za což byl odsouzen podle § 247 odst. 1 tr. zák. s přihlédnutím k § 314e 
odst. 2 tr. ř. za použití § 45 odst. 1, odst. 2 tr. zák. a § 45a odst. 1 tr. 
zák. k trestu obecně prospěšných prací ve výměře  400 hodin. Trestní příkaz byl 
obviněnému M. B. doručen dne 21. 1. 2003 a nabyl právní moci dne 30.1.2003. 

Rozsudkem Okresního soudu v Ostravě ze dne 23. 7. 2003, sp. zn. 11 T 67/2003, 
byl obviněný M. B. uznán vinným trestným činem krádeže podle § 247 odst. 1 
písm. d), e) tr. zák., kterého se dopustil jednáním ze dne 17. 1. 2003. Za výše 
uvedené jednání byl obviněnému M. B. uložen podle § 247 odst. 1 tr. zák za 
použití § 35 odst. 2 tr. zák. souhrnný trest odnětí svobody v trvání 10 měsíců. 
Podle § 39a odst. 2 písm. c) tr. zák. byl obviněný pro účely výkonu trestu 
zařazen do věznice s ostrahou. Současně byl podle § 35 odst. 2 tr. zák. zrušen 
výrok o trestu z trestního příkazu Okresního soudu v Ostravě ze dne 13. 11. 
2002, sp. zn. 11 T 226/2002, jakož i všechna další rozhodnutí na zrušený výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Tímto rozsudkem bylo dále rozhodnuto i o náhradě škody. Rozsudek 
nabyl právní moci dne  9. 10. 2003, když odvolání obviněného M. B. bylo 
rozhodnutím Krajského soudu v Ostravě ze dne 9.10. 2003, sp. zn. 5 To 745/2003, 
zamítnuto jako nedůvodné.

Usnesením Okresního soudu v Ostravě ze dne 31. 3. 2004, sp. zn. 11 T 226/2002, 
bylo rozhodnuto tak, že podle § 340b odst. 1 tr. ř. za použití § 45a odst. 4 
tr. zák. se celý trest obecně prospěšných prací, který byl obviněnému M. B. 
uložen trestním příkazem Okresního soudu v Ostravě ze dne 13. 11. 2002, sp. zn. 
11 T 226/2002, ve výměře 400 hodin, přeměňuje na trest odnětí svobody v trvání 
200 dnů. Podle § 39a odst. 2 písm. c) tr. zák. byl obviněný pro výkon trestu 
zařazen do věznice s ostrahou. Výše citované usnesení nabylo právní moci dne 
31. 3. 2004.

Proti pravomocnému usnesení Okresního soudu v Ostravě ze dne 31. 3. 2004, sp. 
zn. 11 T 226/2002, podal ministr spravedlnosti České republiky stížnost pro 
porušení zákona ve prospěch obviněného M. B. Vytkl v ní, že zákon byl porušen v 
ustanoveních         § 340b odst. 1 tr. ř., 45a odst. 4 tr. zák. a v ustanovení 
§ 2 odst. 5, odst. 6 tr. ř. v řízení předcházejícím.

V odůvodnění stížnosti pro porušení zákona ministr spravedlnosti namítl, že 
napadeným usnesením byl přeměněn trest obecně prospěšných prací na trest odnětí 
svobody, i když v době vydání tohoto usnesení trest obecně prospěšných prací 
již neexistoval, protože byl zrušen rozsudkem Okresního soudu v Ostravě ze dne 
23. 7. 2003, sp. zn. 11 T 67/2003. Tato skutečnost přitom byla samosoudkyni 
známa, neboť si vyžádala aktualizovaný opis z rejstříku trestů, ze kterého 
vyplývalo, že trest obecně prospěšných prací, o jehož  přeměně bylo 
rozhodováno, byl zrušen v rámci ukládání souhrnného trestu Okresním soudem v 
Ostravě ve věci vedené pod sp. zn. 11 T 67/2003.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Ostravě ze dne 31. 3. 2004, sp. zn. 11 T 226/2002, byl porušen zákon v 
neprospěch obviněného M. B. ve vytýkaném směru, a aby podle § 269 odst. 2 tr. 
ř. napadené usnesení zrušil.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle ustanovení § 340b odst. 1 tr. ř. o přeměně trestu obecně  prospěšných 
prací nebo o přeměně jeho zbytku v trest odnětí svobody rozhodne předseda 
senátu na návrh obecního  úřadu nebo instituce, u nichž mají být obecně 
prospěšné práce vykonávány, probačního   úředníka nebo i bez takového návrhu ve 
veřejném zasedání.

Z obsahu trestního spisu Okresního soudu v Ostravě vedeného pod sp. zn. 11 T 
226/2002 vyplývá, že samosoudkyně Okresního soudu v Ostravě vydala dne 13. 11. 
2002 trestní příkaz, jímž uznala obviněného M. B. vinným trestným činem krádeže 
podle § 247 odst. 1 písm. d), e) tr. zák., za což mu uložila trest obecně 
prospěšných prací ve výměře 400 hodin.

Usnesením Okresního soudu v Ostravě ze dne 31. 3. 2004, sp. zn. 11 T 226/2002, 
bylo rozhodnuto o přeměně trestu obecně prospěšných prací v délce 400 hodin na 
trest odnětí svobody v trvání 200 dnů. Podle § 45a odst. 4 tr. zák. za použití 
§ 39a odst. 2 písm. c) tr. zák. byl pro výkon trestu zařazen do věznice s 
ostrahou. Usnesení nabylo právní moci dne 31. 3. 2004. 

Z obsahu trestního spisu Okresního soudu v Ostravě vedeného pod sp. zn. 11 T 
67/2003 bylo Nejvyšším soudem zjištěno, že rozsudkem Okresního soudu v Ostravě 
ze dne 23. 7. 2003, sp. zn. 11 T 67/2003, byl obviněný M. B. odsouzen podle § 
247 odst. 1 tr. zák za použití § 35 odst. 2 tr. zák. k souhrnnému trestu odnětí 
svobody v trvání 10 měsíců. Podle § 39a odst. 2 písm. c) tr. zák. byl obviněný 
pro účely výkonu trestu zařazen do věznice s ostrahou. Současně byl podle § 35 
odst. 2 tr. zák. zrušen výrok o trestu z trestního příkazu Okresního soudu v 
Ostravě ze dne 13. 11. 2002, sp. zn. 11 T 226/2002, jakož i všechna další 
rozhodnutí na zrušený výrok obsahově navazující, pokud vzhledem ke změně, k níž 
došlo zrušením, pozbyla podkladu. Rozsudek nabyl právní moci dne 9. 10. 2003. 

Důsledkem výše uvedených skutečností pak bylo, že v rámci ukládání souhrnného 
trestu rozsudkem Okresního soudu v Ostravě ze dne 23. 7. 2003, sp. zn. 11 T 
67/2003, byl zrušen výrok o trestu z trestního příkazu Okresního soudu v 
Ostravě ze dne 13. 11. 2002,  sp. zn. 11 T 226/2002.

Z uvedeného je zřejmé, že době, kdy samosoudkyně nařizovala veřejné zasedání a 
poté rozhodovala o přeměně trestu obecně prospěšných prací v trest odnětí 
svobody, neexistoval již zákonný podklad k tomuto procesnímu postupu, t. j. 
výrok o trestu v trestním příkazu Okresního soudu v Ostravě ze dne 13. 11. 
2002, sp. zn. 11 T 226/2002. 

Samosoudkyně Okresního soudu v Ostravě porušila zákon v ustanovení § 340b odst. 
1 tr. ř., neboť pro nařízení veřejného zasedání a rozhodování o přeměně trestu 
obecně prospěšných prací neexistovaly zákonné předpoklady, a také v ustanovení 
§ 2 odst. 5, odst. 6  tr. ř., neboť nezjistila skutkový stav věci, o němž 
nejsou důvodné pochybnosti, a který byl nezbytný pro její rozhodnutí, a tato 
nesprávně a neúplně provedená skutková zjištění se promítla i do vadného 
hodnocení důkazů. Z obsahu trestního spisu vedeného u Okresního soudu v Ostravě 
pod sp. zn. 11 T 226/2002 totiž vyplývá, že samosoudkyně Okresního soudu v 
Ostravě věděla, že trest obecně prospěšných prací, o jehož  přeměně bylo 
rozhodováno, byl zrušen v rámci ukládání souhrnného trestu Okresním soudem v 
Ostravě ve věci vedené pod sp. zn. 11 T 67/2003. Tato skutečnost je patrná z 
opisu z rejstříku trestů obviněného ze dne 4. 2. 2004, který je založen na č. 
l. 79 - 81 trestního spisu, a dále i z kopie rozsudku Okresního soudu v Ostravě 
ze dne 23. 7. 2003, sp. zn. 11 T 67/2003, založené na č. l. 59 trestního spisu.

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu v Ostravě ze dne 31. 3. 2004, sp. zn. 11 T 226/2002, 
byl porušen zákon v ustanovení § 340b odst. 1 tr. ř. a v řízení předcházejícím 
též v ustanovení § 2 odst. 5, odst. 6 tr. ř. v neprospěch obviněného M. B. Poté 
podle § 269 odst. 2 tr. ř. napadené usnesení zrušil, jakož i všechna další 
rozhodnutí, na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu. V daném případě nepřicházelo v úvahu 
učinit ve věci rozhodnutí nové, proto Nejvyšší soud nepostupoval podle § 270 
odst. 1 tr. ř. a nepřikázal Okresnímu soudu v Ostravě, aby věc znovu projednal 
a rozhodl, ani nezvolil postup podle § 271 odst. 1 tr. ř. 

Poučení: Proti tomuto rozhodnutí není opravný prostředek přípustný.

V Brně dne 12. července 2006

Předseda senátu:

JUDr. J. P.

	

	
