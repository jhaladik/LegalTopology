Soud: Nejvyšší soud

Důvod dovolání: § 35 odst. 2 tr. z.,  § 2, odst. 5,6 tr. ř. 

Spisová značka: 4 Tz 64/2010

Datum rozhodnutí: 16.11.2010

Typ rozhodnutí: ROZSUDEK


Dotčené předpisy: § 268 odst. 2 tr. ř., § 269 odst. 2 tr. ř., § 270 tr. ř.

Kategorie rozhodnutí: D




4 Tz 64/2010
ČESKÁ   REPUBLIKA

R O Z S U D E K 
J M É N E M   R E P U B L I K Y






Nejvyšší soud České republiky projednal ve veřejném zasedání konaném 
dne               16. listopadu 2010 v senátu složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněného P. B., proti rozsudku Okresního soudu v Ústí nad Orlicí ze 
dne 6. 5. 2004, sp. zn. 3 T 37/2004 a podle   § 268 odst. 2, § 269 odst. 2 a § 
270 odst. 1 tr. ř. rozhodl   t a k t o :

Pravomocným rozsudkem Okresního soudu v Ústí nad Orlicí ze dne 6. 5. 2004 sp. 
zn. 3 T 37/2004 a v řízení předcházejícím   b y l   p o r u š e n   z á k o n   
v ustanoveních § 35 odst. 2 tr. zák. (č. 140/1961 Sb.) a v ustanoveních § 2 
odst. 5, 6 tr. ř. v neprospěch obviněného P. B.

Napadený rozsudek  s e   z r u š u j e   ve výroku o trestu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Ústí nad Orlicí  s e   p ř i k a z u j e , aby věc v 
potřebném rozsahu znovu projednal a rozhodl. 



Odůvodnění:

Ministr spravedlnosti podal podle § 266 odst. 1, 2 tr. ř. stížnost pro porušení 
zákona ve prospěch obviněného P. B. proti rozsudku Okresního soudu v Ústí nad 
Orlicí ze dne 6. 5. 2004 sp. zn. 3 T 37/2004, kterým byl tento obviněný uznán 
vinným trestným činem podvodu podle § 250 odst. 1 zák. č. 140/1961 Sb. (dále 
jen tr. zák.) za skutek spáchaný dne 28. 2. 2002 a byl za něj a za  sbíhající 
se trestné činy ohrožení pod vlivem návykové látky podle § 201 písm. d) tr. 
zák. a ublížení na zdraví podle § 223 tr. zák., jimiž byl uznán vinným 
rozsudkem Okresního soudu v Pardubicích ze dne 12. 2. 2003 sp. zn. 22 T 
99/2002, odsouzen podle § 35 odst. 2 tr. zák. k souhrnnému trestu odnětí 
svobody v trvání 18 měsíců, jehož výkon byl podmíněně odložen na zkušební dobu 
v trvání 4 let za současného vyslovení dohledu nad obviněným a uložením 
přiměřeného omezení podle § 60a odst. 3 tr. zák., a dále k trestu zákazu 
činnosti spočívajícího v zákazu řízení motorových vozidel na dobu 5 let.

Podle § 35 odst. 2 tr. zák. byl zrušen výrok o trestu z rozsudku Okresního 
soudu v Pardubicích ze dne 12. 2. 2003 sp. zn. 22 T 99/2002, jakož i všechna 
další rozhodnutí na zrušený výrok obsahově navazující, pokud vzhledem ke změně, 
k níž došlo zrušením, pozbyla podkladu.

Dále bylo rozhodnuto podle § 228 odst. 1 a § 229 odst. 2 tr. ř. o náhradě škody.

Tento rozsudek nabyl právní moci dne 26. 5. 2004.

Usnesením Okresního soudu v Ústí nad Orlicí ze dne 6. 11. 2006 sp. zn. 3 T 
37/2004 ve spojení s usnesením Krajského soudu v Hradci Králové, pobočka v 
Pardubicích, ze dne           6. 12. 2006 sp. zn. 14 To 333/2006 bylo 
rozhodnuto, že obviněný vykoná trest odnětí svobody v trvání 18 měsíců, který 
mu byl uložen rozsudkem Okresního soudu v Ústí nad Orlicí ze dne 6. 5. 2004 sp. 
zn. 3 T 37/2004. Pro výkon trestu byl zařazen do věznice s ostrahou.

Trest odnětí svobody obviněný vykonal v době od 8. 2. 2008 do 8. 8. 2009.

Podle ministra spravedlnosti došlo pravomocným rozsudkem Okresního soudu v Ústí 
nad Orlicí ze dne 6. 5. 2004 sp. zn. 3 T 37/2004 k porušení zákona v ustanovení 
§ 35 odst. 2 tr. zák., ve znění účinném do 31. 12. 2009, a v řízení 
předcházejícím v ustanoveních § 2        odst. 5, 6 tr. ř. v neprospěch 
obviněného P. B. V této souvislosti poukázal na dřívější odsouzení obviněného, 
ke kterým došlo rozsudkem Okresního soudu v Pardubicích ze dne  12. 2. 2003 sp. 
zn. 22 T 99/2002, jímž byl obviněný P. B. uznán vinným trestnými činy ohrožení 
pod vlivem návykové látky podle § 201 písm. d) tr. zák. a ublížení na zdraví 
podle         § 223 tr. zák. za skutek spáchaný dne 27. 4. 2002. Za to byl 
obviněný odsouzen k úhrnnému trestu odnětí svobody v trvání 7 měsíců s 
podmíněným odkladem jeho výkonu na zkušební dobu v trvání 4 roků za současného 
vyslovení dohledu, k přiměřenému omezení podle § 60a odst. 3 tr. zák. a dále k 
trestu zákazu činnosti spočívajícího v zákazu řízení motorových vozidel na dobu 
5 let.

Rozsudek nabyl právní moci dne 1. 3. 2003.

Dále byl rozsudkem Okresního soudu v Pardubicích ze dne 20. 11. 2003 sp. 
zn.             2 T 77/2003 uznán vinným trestnými činy krádeže podle § 247 
odst. 1 písm. e) tr. zák. pro skutek spáchaný dne 29. 11. 2002 a podle § 247 
odst. 1 písm. a), e) tr. zák. pro skutek spáchaný dne 11. 11. 2002. Za to a 
taktéž za sbíhající se trestné činy ohrožení pod vlivem návykové látky podle § 
201 písm. d) tr. zák. a ublížení na zdraví podle § 223 tr. zák., kterými byl 
uznán vinným rozsudkem Okresního soudu v Pardubicích ze dne 12. 2. 2003 sp. 
zn.           22 T 99/2002 byl odsouzen podle § 35 odst. 2 tr. zák. k 
souhrnnému trestu odnětí svobody v trvání 13 měsíců, jehož výkon byl podmíněně 
odložen na zkušební dobu v trvání 4 roků za současného vyslovení dohledu, k 
přiměřenému omezení podle § 60a odst. 3 tr. zák., a dále k trestu zákazu 
činnosti spočívajícího v zákazu řízení všech motorových vozidel na dobu 5 let.

Podle § 35 odst. 2 tr. zák. byl zrušen výrok o trestu z rozsudku Okresního 
soudu v Pardubicích ze dne 12. 2. 2003 sp. zn. 22 T 99/2002, jakož i všechna 
další rozhodnutí na tento výrok obsahově navazující, pokud vzhledem ke změně, k 
níž došlo zrušením, pozbyla podkladu. 

Rozsudek nabyl právní moci dne 17. 12. 2003.

Usnesením Okresního soudu v Pardubicích ze dne 6. 4. 2007 sp. zn. 2 T 77/2003 
ve spojení s usnesením Krajského soudu v Hradci Králové, pobočka v Pardubicích, 
ze dne 11. 5. 2010 sp. zn. 13 To 247/2010 bylo rozhodnuto, že obviněný P. B. 
vykoná trest odnětí svobody v trvání 13 měsíců, který mu byl uložen rozsudkem 
Okresního soudu v Pardubicích ze dne 20. 11. 2003 sp. zn. 2 T 77/2003, původně 
podmíněně odložený na zkušební dobu v trvání 4 roků za vyslovení dohledu. Pro 
výkon trestu byl obviněný zařazen do věznice s dozorem.

Trest odnětí svobody obviněný vykonával ve věznici v Oráčově v době od 8. 8. 
2009 do 7. 5. 2010, kdy byl z jeho výkonu na příkaz Okresního soudu v 
Pardubicích propuštěn.

Stěžovatel poukazuje, že ze spisového materiálu, především však z trestního 
spisu Okresního soudu v Ústí nad Orlicí sp. zn. 3 T 37/2004, vyplývá, že 
samosoudce tohoto okresního soudu, přestože obě předchozí odsouzení obviněného 
Okresním soudem v Pardubicích mu byla známa, neboť jejich faxové kopie jsou ve 
spise založeny, rozhodl ve věci tak, jak bylo uvedeno. Při hlavním líčení dne 
6. 5. 2004 konstatoval pouze rozsudek Okresního soudu v Pardubicích ze dne 12. 
2. 2003 sp. zn. 22 T 99/2002. Je tak zřejmé, že Okresním soudem v Ústí nad 
Orlicí byl obviněnému v předmětné trestní věci v důsledku chybně zjištěného 
skutkového stavu uložen souhrnný trest, a to za současného zrušení výroku o 
trestu z rozsudku Okresního soudu v Pardubicích ze dne 12. 2. 2003 sp. zn. 22 T 
99/2002, když trestný čin podvodu spáchal dříve, tj. dne 28. 2. 2002, než byl 
Okresním soudem v Pardubicích vyhlášen rozsudek v trestní věci obviněného sp. 
zn. 22 T  99/2002. Samosoudce však přehlédl, že výrok o trestu z rozsudku 
Okresního soudu v Pardubicích ze dne 12. 2. 2003 sp. zn. 22 T 99/2002 již byl 
zrušen rozsudkem téhož soudu ze dne 20. 11. 2003 sp. zn.               2 T 
77/2003 a že i v tomto rozsudku byl odsouzen za trestnou činnost, ke které je 
jím posuzovaná trestná činnost obviněného ve vztahu souhrnnosti. 

Okresní soud v Ústí nad Orlicí tak měl rozsudkem ze dne 6. 5. 2004 sp. 
zn.                      3 T 37/2004 správně uložit obviněnému P. B. za trestný 
čin podvodu podle § 250 odst. 1 tr. zák. a za sbíhající se trestné činy, za 
které byl odsouzen v trestních věcech Okresního soudu v Pardubicích pod sp. zn. 
22 T 99/2002 a sp. zn. 2 T 77/2003, souhrnný trest, a to za současného zrušení 
výroku o trestu z rozsudku Okresního soudu v Pardubicích ze dne 20. 11. 2003 
sp. zn. 2 T 77/2003, jakož i  všech dalších rozhodnutí na zrušený výrok 
obsahově navazujících, pokud vzhledem ke změně, k níž došlo zrušením, pozbyla 
podkladu.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že pravomocným rozsudkem 
Okresního soudu v Ústí nad Orlicí ze dne 6. 5. 2004 sp. zn. 3 T 37/2004 byl 
porušen zákon v ustanovení § 35 odst. 2 tr. zák. a v řízení předcházejícím v 
ustanovení § 2 odst. 5, 6 tr. ř. v neprospěch obviněného P. B. Podle § 269 
odst. 2 tr. ř. aby tento rozsudek Okresního soudu v Ústí na Orlicí zrušil ve 
výroku o trestu a zrušil i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Dále pak aby postupoval podle § 270 odst. 1 tr. ř. a Okresnímu soudu v Ústí nad 
Orlicí věc přikázal k novému projednání a rozhodnutí.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně. 

Podle § 2 odst. 5 věta první tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě                i v jejich souhrnu.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve než byl 
soudem prvního stupně vyhlášen odsuzující rozsudek za jiný jeho trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Souhrnný trest nesmí být mírnější než trest uložený dřívějším rozsudkem.

Jak vyplynulo z výše uvedeného obsahu jednotlivých soudních rozhodnutí, Okresní 
soud v Ústí nad Orlicí se při svém postupu a rozhodování citovanými 
ustanoveními trestního řádu a trestního zákona ne zcela řídil.

Na straně jedné zcela správně postihnul, že trestný čin obviněného P. B. 
stíhaný ve věci Okresního soudu v Ústí nad Orlicí sp. zn. 3 T 37/2004 a trestné 
činy již pravomocně odsouzené Okresním soudem v Pardubicích ve věci sp. zn. 22 
T 99/2002, byly obviněným spáchány před dnem 12. 2. 2003, kdy byl vyhlášen v 
pořadí první rozsudek Okresním soudem v Pardubicích v posledně uvedené věci, a 
že se tudíž jedná o vícečinný souběh trestných činů, za něž je nutné obviněnému 
uložit jediný souhrnný trest ve smyslu  § 35 odst. 2 tr. zák. Proto v souladu 
se zákonem obviněnému B. uložil souhrnný trest i za trestné činy, za něž byl 
odsouzen rozsudkem Okresního soudu v Pardubicích ze dne 12. 2. 2003 sp. zn. 22 
T 99/2002, když předmětných skutků se obviněný dopustil ve dnech 27. 4. 2002 a 
28. 2. 2002.

Okresní soud v Ústí nad Orlicí v rámci své rozhodovací činnosti ale přehlédl, 
že také trestné činy obviněného P. B., spáchané ve dnech 11. 11. 2002 a 29. 11. 
2002 a již pravomocně odsouzené rozsudkem Okresního soudu v Pardubicích ze dne 
20. 11. 2003 sp. zn. 2 T 77/2003, byly obviněným spáchány před datem 12. 2. 
2003, kdy byl vyhlášen rozsudek téhož soudu ve věci sp. zn. 22 T 99/2002, a že 
i ve vztahu k nim bylo důvodné uložení souhrnného trestu. Ačkoli Okresní soud v 
Ústí nad Orlicí měl ve svém spisu založeny faxové kopie obou uvedených rozsudků 
Okresního soudu v Pardubicích (viz č. l. 32, 37), přesto k důkazu provedl v 
hlavním líčení konaném dne 6. 5. 2004 pouze rozsudek ze dne 12. 2. 2003 sp. zn. 
22 T 99/2002 (viz č. l. 40 spisu). V důsledku toho pak z jeho strany došlo k 
uložení souhrnného trestu obviněnému pouze ve vztahu k trestným činům 
odsouzeným citovaným rozsudkem Okresního soudu v Pardubicích ze dne 12. 2. 2003 
sp. zn. 22 T 99/2002, za současného zrušení výroku o trestu z tohoto rozsudku, 
ačkoli k jeho zrušení došlo již dříve  rozsudkem Okresního soudu v Pardubicích 
ze dne 20. 11. 2003 sp. zn. 2 T 77/2003, jímž byl rovněž obviněnému uložen 
souhrnný trest. Tedy výsledkem řízení před Okresním soudem v Ústí nad Orlicí ve 
věci sp. zn. 3 T 37/2004 bylo nejenom to, že došlo k opětovnému zrušení výroku 
o trestu z rozsudku Okresního soudu v Pardubicích ve věci sp. zn. 22 T 99/2002, 
který ale v té době již byl pravomocně zrušen, ale i k tomu, že v konečném 
důsledku byl obviněný P. B. za část sbíhající se trestné činnosti odsouzen 
dvakrát a zároveň mu byly za vícečinný souběh výše uvedených trestných činů 
uloženy dva souhrnné tresty, namísto souhrnného trestu jediného.

Tato posledně uvedená skutečnost by sama o sobě nemusela být důvodem ke zrušení 
výroku o trestu v napadeném rozsudku Okresního soudu v Ústí nad Orlicí v řízení 
o stížnosti pro porušení zákona. Podle § 266 odst. 2 tr. ř. totiž tento 
mimořádný opravný prostředek lze proti výroku o trestu podat jen tehdy, 
jestliže trest je ve zřejmém nepoměru k povaze                     a závažnosti 
trestného činu (podle znění tr. ř. účinného do 31. 12. 2009, ve zřejmém 
nepoměru k stupni nebezpečnosti pro společnost) nebo k poměrům pachatele nebo 
jestliže uložený druh trestu je ve zřejmém rozporu s účelem trestu.

Jak z citovaných rozsudků okresních soudů vyplývá, obviněnému P. B. byly za 
vícečinný souběh předmětných trestných činů uloženy dva souhrnné podmíněné 
tresty odnětí svobody v trvání 13 a 18 měsíců, tedy dohromady 31 měsíců a dále 
dva tresty zákazu činnosti spočívající v zákazu řízení motorových vozidel, 
každý na 5 let. Z uvedeného vyplývá, že především výměra celkového trestu 
odnětí svobody výrazně překračuje horní hranici sazby trestného činu krádeže 
podle § 247 odst. 1 tr. zák., která činí 2 roky a v jejímž rámci měl být 
obviněnému souhrnný trest ukládán.  Lze tak souhlasit s tím, že v konkrétním 
případě je zejména celková výměra uložených trestů odnětí svobody ve zřejmém 
nepoměru k povaze           a závažnosti trestných činů (v době rozhodování ve 
zřejmém nepoměru k stupni nebezpečnosti činu pro společnost), za něž měl být 
obviněnému jediný souhrnný trest ukládán a zároveň ve zřejmém rozporu s účelem 
trestu. Celkový uložený trest totiž za daných okolností neodpovídá ustanovením 
§ 23 odst. 1 a § 31 odst. 1 tr. zák., kterými se rozhodující soud musel též 
řídit, a je zde tak zpochybněno výchovné působení trestu na obviněného. 
Podmínky pro podání stížnosti pro porušení zákona proti výroku o trestu 
napadeného rozsudku tak byly naplněny.

V důsledku neúplného dokazování (neprovedení důkazu rozsudkem, resp. spisem 
Okresního soudu v Pardubicích sp. zn. 2 T 77/2003) došlo i k nedostatečnému 
zjištění skutkového stavu ohledně ukládání souhrnného trestu, čímž byl postupem 
Okresního soudu     v Ústí nad Orlicí porušen zákon v ustanovení § 2 odst. 5, 6 
tr. ř. To pak mělo za následek, že obviněnému B. byl sice souhrnný trest 
uložen, ale v nesprávném rozsahu pokud jde o všechny sbíhající se trestné činy, 
za současného zrušení výroku o trestu, který v té době již v důsledku 
dřívějšího zrušení jiným soudním rozsudkem neexistoval. Správně měl být 
obviněnému uložen souhrnný trest za veškeré trestné činy tvořící v daném 
případě vícečinný souběh, přičemž měly být zároveň zrušeny výroky o trestech v 
rozsudcích Okresního soudu v Pardubicích ze dne 12. 2. 2003 sp. zn. 22 T 
99/2002 a ze dne 20. 11. 2003 sp. zn.                     2 T 77/2003. 

Vzhledem k výše uvedenému Nejvyšší soud podle § 268 odst. 2 tr. ř. vyslovil, že 
rozsudkem Okresního soudu v Ústí nad Orlicí ze dne 6. 5. 2004 sp. zn. 3 T 
37/2004 byl porušen zákon v ustanovení § 35 odst. 2 tr. zák. a v předchozím 
řízení pak v ustanovení § 2 odst. 5, 6 tr. ř. v neprospěch obviněného P. B. 
Podle § 269 odst. 2 tr. ř. v napadeném rozsudku zrušil pouze výrok o trestu, 
když výroky o vině a o náhradě škody podanou stížností pro porušení zákona 
nikterak zpochybňovány nebyly a Nejvyšší soud sám nezjistil, že by je bylo 
potřebné jakkoli revidovat. Současně byla zrušena i všechna další rozhodnutí, 
která obsahově navazovala na zrušenou část rozsudku, pokud tímto pozbyla svého 
zákonného podkladu. Poté Nejvyšší soud podle § 270 odst. 1 tr. ř.  věc přikázal 
Okresnímu soudu v Ústí nad Orlicí, aby ji v potřebném rozsahu znovu projednal a 
rozhodl, což znamená, že ve věci bude nařízeno hlavní líčení, v jehož rámci 
budou v podobě důkazu zejména konstatována všechna příslušná soudní rozhodnutí, 
která mohou mít s projednávanou problematikou souvislost a tato budou vzata v 
úvahu při stanovení nového souhrnného trestu obviněnému, který musí respektovat 
veškerá zákonná ustanovení, zejména pak ta, na něž bylo poukázáno v tomto 
rozsudku Nejvyššího soudu

Okresní soud bude muset mít při dalším postupu též na paměti, že Nejvyšším 
soudem bylo vysloveno, že zákon byl porušen v neprospěch obviněného, a proto 
nemůže podle § 273 tr. ř. v novém řízení dojít ke změně rozhodnutí v jeho 
neprospěch. Podle § 270 odst. 4 tr. ř. je okresní soud vázán právním názorem, 
který ve věci vyslovil Nejvyšší soud, a je povinen provést nařízené procesní 
úkony.

Poučení: Proti tomuto rozhodnutí není opravný prostředek přípustný.


V Brně dne 16. listopadu  2010



  Předseda senátu:
JUDr. František Hrabec  

	






 

	
	
