Soud: Nejvyšší soud

Spisová značka: 21 Cdo 2821/2006

Datum rozhodnutí: 30.10.2007

Typ rozhodnutí: Rozsudek


Kategorie rozhodnutí: C




                                                                                
     21 Cdo 2821/2006

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy senátu JUDr. 
Romana Fialy a soudců JUDr. Ljubomíra Drápala a JUDr. Zdeňka Novotného ve věci 
žalobců a) M. J., a b) M. J., obou zastoupených advokátem, proti žalované H. 
J., zastoupené advokátem, o určení dědického práva, vedené u Okresního soudu v 
Chrudimi pod sp. zn. 6 C 303/2003, o dovolání žalované proti rozsudku Krajského 
soudu v Hradci Králové – pobočky v Pardubicích ze dne 14. září 2005, č.j. 18 Co 
531/2004-93, takto:

I. Dovolání žalované se zamítá.

II. Žalovaná je povinna zaplatit společně a nerozdílně žalobcům na náhradě 
nákladů řízení částku 4.516,- Kč k rukám advokáta.

                                              O d ů v o d n ě n í :

Žalobci se žalobou podanou u Okresního soudu v Chrudimi dne 10.12.2003 domáhali 
určení, že „jsou dědici po zůstaviteli V. J., zemřelém dne“. Uvedli, že „dne 
zemřel jejich otec V. J., r.č., posledně bytem“; že „zůstavitel pro případ 
smrti pořídil závěť a listinu o vydědění sepsanou dne 13.3.1996“; že „v závěti 
zůstavitel ustanovil univerzální dědičkou svoji manželku H. J. (žalovanou) a je 
vydědil“; že „jako důvod vydědění u obou uvedl důvod dle § 469a odst. 1 písm. 
b) obč. zák., tedy, že o něj neprojevovali opravdový zájem, který by jako jeho 
potomci projevovat měli“; že „usnesením Okresního soudu v Chrudimi ze dne 
7.11.2003 jim bylo uloženo, aby podali žalobu proti žalované na určení, že jsou 
dědici po zůstaviteli V. J.“; že „v jejich případě nejsou dány důvody uvedené v 
listině o vydědění“; že „oba o zůstavitele dlouhodobě projevovali zájem“; že „k 
omezení kontaktů nedošlo z jejich popudu, ale především ze strany zůstavitele“; 
že „se narodili z manželství mezi zůstavitelem a Z. J.“; že „manželství jejich 
rodičů bylo rozvedeno a oba vyrůstali pouze s matkou“; že „otec měl určeno se s 
nimi stýkat 1x za 14 dnů“; že „zůstavitel využil tohoto práva přibližně 5x v 
prvním roce po rozvodu manželství“; že „zůstavitel se již asi tři měsíce po 
rozvodu manželství nastěhoval k žalované, která měla dvě dcery“; že „při 
návštěvách vycítili, že v nové rodině zůstavitele nejsou příliš vítáni“; že 
„zůstavitel si pro ně přestal jezdit, a proto návštěvy ustaly“; že „po dosažení 
dospělosti se oba pokusili navázat se zůstavitelem kontakt“; že „ho zvali i s 
žalovanou na jejich svatby“; že „zůstavitel nepřišel, ale vždy poslal svatební 
dar“; že „ho vyrozuměli o tom, že se jednomu nebo druhému z nich narodilo 
dítě“; že „k osobní návštěvě však nedošlo“; že „když byl zůstavitel po srdeční 
příhodě hospitalizován v nemocnici, oba ho zde navštívili“; že „také oni 
prodělali vážnější choroby a byli hospitalizováni, avšak zůstavitel je 
nenavštívil“; že „před třemi roky je zůstavitel sám kontaktoval a oba je poté 
navštívil“; že „návštěvou byli potěšeni, zvali ho, aby je navštívil někdy v 
budoucnu znovu, že však již nepřišel a na návštěvu je nepozval“; že „jejich 
chování nelze hodnotit jako nezájem dle ustanovení § 469a odst. 1 písm. b) obč. 
zák.“;

Okresní soud v Chrudimi rozsudkem ze dne 30.9.2004, č.j. 6 C 303/2003-66, 
žalobu zamítl a rozhodl, že žalobci jsou povinni zaplatit žalované na náhradě 
nákladů řízení každý 3.480,- Kč k rukám zástupce žalované. Vycházel ze závěru, 
že „dědické řízení po zůstaviteli V. J., zemřelém dne, probíhá u Okresního 
soudu v Chrudimi pod sp. zn. D 728/2003 za účasti žalobců a žalované“; že 
„zůstavitel pořídil závěť ve prospěch žalované (manželky) a zároveň téhož dne, 
tj. 13.3.1996, vydědil žalobce (své syny) s odůvodněním, že o něj trvale 
neprojevují opravdový zájem, který by jako potomci projevovat měli“; že 
„vydědění a jeho důvod zůstavitel vztáhl i na všechny potomky žalobců“; že 
„soud v dědickém řízení odkázal žalobce jako dědice, u nichž se jeví dědické 
právo jako méně pravděpodobné, aby toto právo uplatnili žalobou na určení, že 
jsou dědici po zůstaviteli“; že „rozsudkem Okresního soudu v Chrudimi ze dne 
30.1.1973, č.j. 3 C 2/73-8, který nabyl právní moci dne 2.2.1973, bylo 
manželství rodičů žalobců rozvedeno a schválena dohoda rodičů ve znění, že obě 
děti se svěřují do výchovy matky a otec se zavazuje přispívat na jejich výživu 
měsíčně 400,- Kč na každého“; že „listina o vydědění není absolutně neplatná z 
toho důvodu, že obsahuje pouze obecné vymezení důvodů pro vydědění dle 
zákonného znění, bez odkazu na konkrétní okolnosti a časové vymezení“; že 
„občanský zákon v ustanovení § 469a nestanoví jako nezbytnou náležitost listiny 
o vydědění konkrétní časové a místní okolnosti případu“; že „předmětná listina 
o vydědění splňuje základní formální náležitosti“; že „žalobci byli se 
zůstavitelem, tj. se svým otcem, po rozvodu manželství rodičů ve styku pouze do 
doby jejich pubertálního věku“; že „pak pravidelný styk ustal, protože 
zůstavitel nechal styk na vůli žalobců a oni o něj již zájem neprojevovali, 
resp. nešlo o styk pravidelný“; že „žalobce a) byl bez jakéhokoliv kontaktu se 
zůstavitelem od r. 1990 (až na jednu výjimečnou návštěvu na chatě v T. v r. 
1995 či 1996, kdy otce navštívil za účelem dojednání výpůjčky chaty), a žalobce 
b) od r. 1993“; že „tento stav trval až do dne sepisu listiny o vydědění, tj. 
do 13.3.1996“; že „zůstavitel litoval toho, že styk se syny neprobíhá, že o něj 
neprojevují zájem, že nemá přehled o jejich rodinách“; že „tento stav byl pro 
zůstavitele deprimující a když přišla na toto téma řeč, rozbrečel se“; že 
„tento deprimující stav zhoršoval zdravotní stav zůstavitele a vedl ho k 
pořízení závěti a listiny o vydědění“; že „doba od roku 1990 (1993) do r. 1996 
je dostatečně dlouhá doba k tomu, aby vedla zůstavitele k závěru, že potomci o 
něj trvale neprojevují opravdový zájem“ a že „žalobcům se nepodařilo prokázat, 
že důvody, které v listině o vydědění zůstavitel uvedl, nebyly dány“. 

K odvolání žalobců Krajský soud v Hradci Králové - pobočka v Pardubicích 
rozsudkem ze dne 14.9.2005, č.j. 18 Co 531/2004-93, rozsudek soudu prvního 
stupně změnil a určil, že „M. J., a M. J., jsou dědici po zůstaviteli V. J., 
nar., zemřelém“; současně rozhodl, že žádný z účastníků nemá právo na náhradu 
nákladů řízení před soudy obou stupňů. Dospěl k závěru, že „okolnost, že 
zůstavitel vymezil v předmětné listině důvod pro vydědění pouze slovy zákona 
(bez bližší konkretizace skutkových a časových údajů), nečiní tuto listinu 
neurčitou“; že „pro účely splnění požadavku zákona na náležitost formy projevu 
vůle zůstavitele je postačující výslovné uvedení zákonného důvodu vydědění“; že 
„zkoumání a vyhodnocování vzájemného chování a vztahů mezi žalobci a jejich 
otcem, a tedy posuzování otázky důvodu pro vydědění se musí vztahovat k celému 
období, předcházejícímu době, kdy byla listina o vydědění sepsána (13.3.1996)“; 
že „je třeba posuzovat vývoj vztahů mezi zůstavitelem a jeho syny (žalobci) již 
od doby rozvodu manželství zůstavitele (1973), neboť okolnost odloučení 
zůstavitele od žalobců znamenala významný předěl pro vzájemné vztahy“; že 
„skutečnosti, kterými by bylo možno po smrti zůstavitele zdůvodnit vydědění 
potomka pro neprojevování opravdového zájmu o zůstavitele, jsou jen obtížně 
prokazatelné“; že „zájem, který by potomek z hlediska ust. § 469a odst. 1 písm. 
b) obč. zák. měl projevovat o zůstavitele, je třeba posuzovat s přihlédnutím k 
okolnostem konkrétního případu“; že „jedním z hledisek, které je třeba u tohoto 
důvodu vydědění vždy zkoumat, je to, zda potomek zůstavitele měl reálnou 
možnost o zůstavitele projevit opravdový zájem, který by jako potomek měl 
projevit, tj. zda zůstavitel měl sám zájem se s potomkem stýkat a udržovat s 
ním běžné příbuzenské vztahy“; že „je třeba posoudit, zda zůstavitel poskytl v 
době od rozvodu jeho manželství do doby sepsání listiny o vydědění svým synům 
dostatek příležitosti ke zlepšení vzájemných vztahů“, neboť „rozvod rodičů 
nemohl zapůsobit na obě děti příznivě“; že „k rozvodu manželství zůstavitele 
došlo v r. 1973, kdy prvnímu žalobci bylo 9 let a druhému žalobci bylo 7 let“; 
že „zůstavitel nad rámec soudem stanovené vyživovací povinnosti nikdy nic 
neplnil a žalobce neobdarovával ani při příležitosti narozenin, svátků či 
Vánoc“; že „nové manželství a výstavba rodinného domu se na kvalitě vzájemných 
vztahů odrazilo nepříznivě“; že „dílčí zlepšení vztahů po roce 1987, v době kdy 
žalobce b) bydlel v Z. a zůstavitel jej několikrát navštívil, bylo poznamenáno 
zanevřením zůstavitele na žalobce b) pro neshodu v majetkových vztazích“; že 
„zůstavitel zájem žalobců odmítal, když – ač zván – nezúčastnil se například 
jejich svatebních obřadů a nenavštívil je ani v nemocnici, když byli z vážných 
důvodů hospitalizováni“; že „zůstavitel k obnovení a zlepšení vzájemných vztahů 
zásadně nepřispěl“; že „nelze uzavřít, že jen v důsledku chování žalobců došlo 
k ochlazení vzájemných vztahů, nýbrž, že i zůstavitel se na tomto stavu 
významně podílel“ a že „vzájemné vztahy zůstavitele a žalobců nebyly důsledkem 
nezájmu žalobců, nýbrž důsledkem jednání žalovaného, který žalobcům reálnou 
možnost k projevení jejich zájmu neposkytl“; že „zůstavitel sám opravdový zájem 
se s žalobci stýkat a udržovat s nimi běžné příbuzenské vztahy neprojevil“, a 
že proto „nelze bez dalšího dovodit, že stejný nezájem ze strany potomků může 
obstát jako důvod pro vydědění“.

Proti tomuto rozsudku odvolacího soudu podala žalovaná dovolání. Namítá, že „k 
ochladnutí vztahů došlo jednostranně ze strany žalobců, a to v době kdy každému 
z nich bylo již okolo 27, resp. 28 let, oba tedy již byli dospělí“; že „od roku 
1990 (žalobce a/), resp. od roku 1993 (žalobce b/), tedy šest let, resp. tři 
roky, před pořízením listiny o vydědění, potomci neprojevili o zůstavitele, a 
to až do jeho úmrtí, žádný zájem“; že „v dosavadním průběhu řízení byly 
provedeny důkazy, kterými lze vyvrátit skutkové závěry učiněné odvolacím 
soudem“; že „žalobci neprokázali, že by důvody vydědění dány nebyly, 
přinejmenším v tomto období zhruba od začátku 90. let minulého století (v 
případě žalobce a/), resp. od roku 1993 (v případě žalobce b/), do 13.3.1996, 
kdy zůstavitel pořídil listinu o vydědění“; že „je nutné respektovat názor 
zůstavitele, který hodnotil chování svých dětí vůči své osobě tak, že o něj 
trvale neprojevují opravdový zájem, který by jako potomci projevovat měli“; že 
„jediný kontakt v uvedeném období inicioval, zcela o své vůli, sám zůstavitel“; 
že „v roce 2000 zůstavitel telefonicky kontaktoval žalobce a po dohodě je 
navštívil“; že „nebyly zkoumány příčiny rozvratu manželství rodičů žalobců“; že 
„to nebyl zůstavitel, kdo zavinil rozvod manželství“ a že „to, že se následně 
odstěhoval ze společné domácnosti, bylo vynuceno právě okolností rozpadu 
manželství“; že „zůstavitel se s žalobci stýkal i po uzavření sňatku se 
žalovanou“; že „žalobci podle svých vlastních výpovědí nadále zůstavitele 
navštěvovali i v době, kdy zůstavitel v roce 1997 zahájil stavbu rodinného 
domu“; že „k výraznému zlepšení vztahů žalobců se zůstavitelem došlo po jejich 
vstupu do manželství“; že „se nejednalo o jednostranné zanevření zůstavitele, 
naopak je zřejmé, a sám žalobce b/ tak i přiznává, že to byl právě on sám, kdo 
jednostranně přerušil kontakty se zůstavitelem, a to více jak jeden rok před 
prodejem nemovitosti v Z.“; že „to byl žalobce b/, kdo zůstavitele využil pouze 
k získání majetkového prospěchu, a pro dobu, kdy potřeboval zůstavitele k 
získání domu, se o něj též přechodně zajímal“; že „sami žalobci několikrát v 
průběhu řízení zopakovali, že jim zůstavitel nedal nic navíc“ a že „z toho lze 
usuzovat, o co jim v souvislosti se zůstavitelem šlo“; že „zůstavitel se 
pokusil se žalobci setkat, spojil se s nimi telefonicky a jel k nim na 
návštěvu“; že však „byl přijat velmi chladně“; že „žalobci jeho snahu o kontakt 
do jeho úmrtí nijak neopětovali“; že „odvolacím soudem učiněná skutková 
zjištění, a na nich založené rozhodnutí, nemají oporu v dosud provedeném 
důkazním řízení“. Navrhla, aby dovolací soud rozhodnutí odvolacího soudu zrušil 
a aby mu věc vrátil k dalšímu řízení.

Žalobci k dovolání žalované uvedli, že „důvody, pro které bylo podáno, nejsou 
dány“; že „skutková zjištění soudu prvního i druhého stupně jsou správná“; že 
„právní hodnocení odvolacího soudu je odpovídající“. Navrhli, aby dovolání 
proto bylo „jako nedůvodné“ zamítnuto.

Nejvyšší soud České republiky jako soud dovolací (§ 10a o.s.ř.) po zjištění, že 
dovolání proti pravomocnému rozsudku odvolacího soudu bylo podáno oprávněnou 
osobou (účastnicí řízení) ve lhůtě uvedené v ustanovení § 240 odst. 1 o.s.ř. a 
že jde o rozsudek, proti kterému je podle ustanovení § 237 odst. 1 písm. a) 
o.s.ř. dovolání přípustné, přezkoumal napadený rozsudek ve smyslu ustanovení § 
242 o.s.ř. bez nařízení jednání (§ 243a odst. 1 věta první o.s.ř.) a dospěl k 
závěru, že dovolání není opodstatněné.

Z obsahu spisu vyplývá, že V. J., zemřelý dne, posledně bytem (dále též jen 
„zůstavitel“), měl manželku H. J. (žalovaná) a dva syny M. J. a M. J. 
(žalobci). Dne 13.3.1996 zůstavitel pořídil závěť, formou notářského zápisu, 
kterou dědičkou veškerého svého majetku ustanovil manželku H. J., a listinu o 
vydědění M. J. a M. J. (oba úkony jsou zachyceny v témže notářském zápise). 
Vydědění M. J. a M. J. zdůvodnil tím, že „o něj jmenovaní synové trvale 
neprojevují opravdový zájem, který by jako potomci projevovat měli“, a důsledky 
vydědění, v případě obou synů, vztáhl i na všechny jejich potomky. V řízení o 
dědictví po zůstaviteli, vedeném Okresním soudem v Pardubicích pod sp.zn. D 
728/2003, bylo M. J. a M. J. usnesením ze dne 30.10.2003, č.j. D 728/2003-59, 
uloženo, aby podali žalobu proti H. J. o určení, že jsou dědici po zůstaviteli 
V. J.

Zůstavitel může vydědit potomka, jestliže v rozporu s dobrými mravy neposkytl 
zůstaviteli potřebnou pomoc v nemoci, ve stáří nebo v jiných závažných 
případech (§ 469a odst.1 písm. a) obč. zák.); jestliže o zůstavitele trvale 
neprojevuje opravdový zájem, který by jako potomek projevovat měl (§ 469a 
odst.1 písm. b) obč. zák.); jestliže byl odsouzen pro úmyslný trestný čin k 
trestu odnětí svobody v trvání nejméně jednoho roku (§ 469a odst.1 písm. c) 
obč. zák.) nebo jestliže trvale vede nezřízený život (§ 469a odst.1 písm. d) 
obč. zák.).

Vydědění ve smyslu ustanovení § 469a obč. zák. je projevem zůstavitelovy vůle, 
kterým odnímá dědici dědické právo, jež by mu jinak podle zákona náleželo. 
Nezbytnou obsahovou náležitostí tohoto projevu zůstavitelovy vůle je výslovné 
uvedení důvodu vydědění (§ 469a odst. 3, část věty za středníkem, obč. zák.). 
Výčet důvodů způsobilých k vydědění je ustanovením § 469a odst. 1 obč. zák. 
vymezen taxativně (srov. např. zprávu býv. Nejvyššího soudu SSR ze dne 
22.5.1985, sp.zn. Cpj 13/1985, uveřejněnou ve Sbírce soudních rozhodnutí a 
stanovisek pod č. 50, ročník 1985, str. 271, 272). 

Jedním z důvodů, pro který zůstavitel může potomka vydědit je – jak výše 
uvedeno – skutečnost, že potomek o něj trvale neprojevuje opravdový zájem, 
který by jako potomek projevovat měl [srov. § 469a odst. 1 písm. b) obč. zák.]. 

Zájem, který by potomek měl o zůstavitele projevovat, je třeba posuzovat s 
přihlédnutím k okolnostem konkrétního případu; je-li skutečnost, že potomek 
trvale neprojevuje o zůstavitele opravdový zájem, důsledkem toho, že zůstavitel 
neprojevuje zájem o potomka, nelze bez dalšího dovodit, že by neprojevení 
tohoto zájmu potomkem mohlo být důvodem k jeho vydědění [srov. rozsudek 
Nejvyššího soudu ze dne 26.9.1997, sp.zn. 2 Cdon 86/97, uveřejněný v časopise 
Soudní judikatura pod č. 21, ročník 1998; rozsudek Krajského soudu v Českých 
Budějovicích ze dne 9.8.1996, sp.zn. 6 Co 10/96, uveřejněný ve Sbírce soudních 
rozhodnutí a stanovisek pod č. 23, ročník 1998].

Skutečnosti odůvodňující závěr, že potomek o zůstavitele trvale neprojevuje 
opravdový zájem, který by jako potomek projevovat měl, mohou spočívat jak v 
pasivitě (nezájmu) potomka ve vztahu k zůstaviteli, tak také v chování, kterým 
potomek sice o zůstavitele zájem projevuje, ovšem způsobem neodpovídajícím 
řádnému chování potomka k rodiči (prarodiči atd.), tj. například způsobem 
trvale překračujícím zásady společenské slušnosti (srov. rozsudek Nejvyššího 
soudu ze dne 15.5.2007, sp.zn. 21 Cdo 688/2006, uveřejněný v časopise Soudní 
judikatura pod č. 111, ročník 2007).

Odvolací soud vycházel ze závěru, že „nelze uzavřít, že jen v důsledku chování 
žalobců došlo k ochlazení vzájemných vztahů, nýbrž, že i zůstavitel se na tomto 
stavu významně podílel“; že „vzájemné vztahy zůstavitele a žalobců nebyly 
důsledkem nezájmu žalobců, nýbrž důsledkem jednání žalovaného, který žalobcům 
reálnou možnost k projevení jejich zájmu neposkytl“; že „zůstavitel sám 
opravdový zájem se s žalobci stýkat a udržovat s nimi běžné příbuzenské vztahy 
neprojevil“.

Z obsahu dovolání (z vylíčení důvodů dovolání) vyplývá, že žalovaná namítá 
nesprávnost tohoto závěru.

Podle ustanovení § 241a odst. 3 o.s.ř. lze dovolání, které je přípustné mimo 
jiné podle ustanovení § 237 odst. 1 písm. a) o.s.ř. (a tak je tomu v daném 
případě) podat z důvodu, že rozhodnutí vychází ze skutkového zjištění, které 
nemá podle obsahu spisu v podstatné části oporu v provedeném dokazování.

Za skutkové zjištění, které nemá oporu v provedeném dokazování, je třeba ve 
smyslu citovaného ustanovení považovat výsledek hodnocení důkazů soudem, který 
neodpovídá postupu vyplývajícímu z ustanovení § 132 o.s.ř., protože soud vzal v 
úvahu skutečnosti, které z provedených důkazů nebo přednesů účastníků 
nevyplynuly ani jinak nevyšly za řízení najevo, protože soud pominul rozhodné 
skutečnosti, které byly provedenými důkazy prokázány nebo vyšly za řízení 
najevo, nebo protože v hodnocení důkazů, popřípadě poznatků, které vyplynuly z 
přednesů účastníků nebo které vyšly najevo jinak, z hlediska závažnosti 
(důležitosti), zákonnosti, pravdivosti, eventuálně věrohodnosti je logický 
rozpor, nebo který odporuje ustanovení § 133 až § 135 o.s.ř. Skutkové zjištění 
nemá oporu v provedeném dokazování v podstatné části tehdy, týká-li se 
skutečností, které byly významné pro posouzení věci z hlediska hmotného práva. 
Provedeným dokazováním je třeba rozumět jak dokazování provedené u soudu 
prvního stupně, tak i dokazování u soudu odvolacího.

Důkazy soud hodnotí podle své úvahy, a to každý důkaz jednotlivě a všechny 
důkazy v jejich vzájemné souvislosti; přitom pečlivě přihlíží ke všemu, co 
vyšlo za řízení najevo, včetně toho, co uvedli účastníci (§ 132 o.s.ř.). 
Hodnocením důkazů se rozumí myšlenková činnost soudu, kterou je provedeným 
důkazům přisuzována hodnota závažnosti (důležitosti) pro rozhodnutí, hodnota 
zákonnosti, hodnota pravdivosti, popřípadě hodnota věrohodnosti. Při hodnocení 
důkazů z hlediska jejich závažnosti (důležitosti) soud určuje, jaký význam mají 
jednotlivé důkazy pro jeho rozhodnutí a zda o ně může opřít svá skutková 
zjištění (zda jsou použitelné pro zjištění skutkového stavu a v jakém rozsahu, 
popřípadě v jakém směru). Při hodnocení důkazů po stránce jejich zákonnosti 
zkoumá soud, zda důkazy byly získány (opatřeny) a provedeny způsobem 
odpovídajícím zákonu nebo zda v tomto směru vykazují vady (zda jde o důkazy 
zákonné či nezákonné); k důkazům, které byly získány (opatřeny) nebo provedeny 
v rozporu s obecně závaznými právními předpisy, soud nepřihlédne. Hodnocením 
důkazů z hlediska jejich pravdivosti soud dochází k závěru, které skutečnosti, 
o nichž důkazy (pro rozhodnutí významné a zákonné) podávají zprávu, lze 
považovat za pravdivé (dokázané) a které nikoli. Vyhodnocení důkazů z hlediska 
pravdivosti předpokládá též posouzení věrohodnosti důkazem poskytované zprávy 
podle druhu důkazního prostředku a způsobu, jakým se podle zákona provádí. Při 
důkazu výpovědí svědka musí soud vyhodnotit věrohodnost výpovědi s přihlédnutím 
k tomu, jaký má svědek vztah k účastníkům řízení a k projednávané věci a jaká 
je jeho rozumová a duševní úroveň, k okolnostem, jež doprovázely jeho vnímání 
skutečností, o nichž vypovídá, vzhledem ke způsobu reprodukce těchto 
skutečností a k chování při výslechu (přesvědčivost, jistota, plynulost 
výpovědi, ochota odpovídat na otázky apod.) a k poznatkům, získaným na základě 
hodnocení jiných důkazů (do jaké míry je důkaz výpovědi svědka souladný s 
jinými důkazy, zda jim odporuje, popřípadě zda se vzájemně doplňují); celkové 
posouzení z uvedených hledisek pak poskytuje závěr o pravdivosti či 
nepravdivosti tvrzených (prokazovaných) skutečností.

Dovolacím důvodem podle ustanovení § 241a odst. 3 o.s.ř. lze napadnout výsledek 
činnosti soudu při hodnocení důkazů, na jehož nesprávnost lze usuzovat - jak 
vyplývá ze zásady volného hodnocení důkazů - jen ze způsobu, jak k němu 
odvolací soud dospěl. Nelze-li soudu v tomto směru vytknout žádné pochybení, 
není možné ani polemizovat s jeho skutkovými závěry (např. namítat, že soud měl 
uvěřit jinému svědkovi, že některý důkaz není pro skutkové zjištění důležitý, 
že z provedených důkazů vyplývá jiný závěr apod.). Znamená to, že hodnocení 
důkazů, a tedy ani skutkové zjištění jako jeho výsledek, z jiných než výše 
uvedených důvodů nelze dovoláním úspěšně napadnout.

Shora citovaný skutkový závěr odvolacího soudu, jehož nesprávnost žalovaná v 
dovolání namítá, odvolací soud učinil - jak vyplývá z odůvodnění jeho rozsudku 
- z výsledků dokazování, které zhodnotil způsobem vyplývajícím z ustanovení § 
132 o.s.ř. Odvolací soud vysvětlil, jakými úvahami se při hodnocení výsledků 
dokazování řídil (že „zůstavitel nad rámec soudem stanovené vyživovací 
povinnosti nikdy nic neplnil a žalobce neobdarovával ani při příležitosti 
narozenin, svátků či Vánoc“; že „nové manželství a výstavba rodinného domu se 
na kvalitě vzájemných vztahů odrazilo nepříznivě“; že „dílčí zlepšení vztahů po 
roce 1987, v době kdy žalobce b) bydlel v Z. a zůstavitel jej několikrát 
navštívil, bylo poznamenáno zanevřením zůstavitele na žalobce b) pro neshodu v 
majetkových vztazích“; že „zůstavitel zájem žalobců odmítal, když – ač zván – 
nezúčastnil se například jejich svatebních obřadů a nenavštívil je ani v 
nemocnici, když byli z vážných důvodů hospitalizováni“). Protože z odůvodnění 
napadeného rozsudku a z obsahu spisu je zřejmé, že odvolací soud pro uvedené 
zjištění vzal v úvahu skutečnosti, které vyplynuly z provedených důkazů a 
přednesů účastníků, že nepominul žádné skutečnosti, které by v tomto směru byly 
provedenými důkazy prokázány nebo vyšly za řízení najevo, a že v hodnocení 
důkazů a poznatků, které vyplynuly z přednesů účastníků z hlediska závažnosti 
(důležitosti), zákonnosti, pravdivosti, eventuálně věrohodnosti není logický 
rozpor, má uvedený závěr oporu v provedeném dokazování. 

Žalovaná v dovolání napadá, jako nesprávný, také závěr odvolacího soudu, že 
„zájem, který by potomek z hlediska ust. § 469a odst. 1 písm. b) obč. zák. měl 
projevovat o zůstavitele, je třeba posuzovat s přihlédnutím k okolnostem 
konkrétního případu“; že „jedním z hledisek, které je třeba u tohoto důvodu 
vydědění vždy zkoumat, je to, zda potomek zůstavitele měl reálnou možnost o 
zůstavitele projevit opravdový zájem, který by jako potomek měl projevit, tj. 
zda zůstavitel měl sám zájem se s potomkem stýkat a udržovat s ním běžné 
příbuzenské vztahy“; že „zůstavitel sám opravdový zájem se s žalobci stýkat a 
udržovat s nimi běžné příbuzenské vztahy neprojevil“, a že proto „nelze bez 
dalšího dovodit, že stejný nezájem ze strany potomků může obstát jako důvod pro 
vydědění“.

Ani tato námitka žalované není opodstatněná. Odvolací soud v posuzovaném 
případě, v souladu s ustálenou judikaturou soudů aplikoval i interpretoval 
ustanovení § 469a odst. 1 písm. b) obč. zák. [srov. zejm. rozsudek Nejvyššího 
soudu ze dne 26.9.1997, sp.zn. 2 Cdon 86/97, uveřejněný v časopise Soudní 
judikatura pod č. 21, ročník 1998; rozsudek Krajského soudu v Českých 
Budějovicích ze dne 9.8.1996, sp.zn. 6 Co 10/96, uveřejněný ve Sbírce soudních 
rozhodnutí a stanovisek pod č. 23, ročník 1998], dospěl ke správnému závěru, že 
za daných skutkových okolností nelze chování žalobců vůči zůstaviteli, popsané 
v listině o vydědění, posoudit jako důvod vydědění ve smyslu citovaného 
zákonného ustanovení.

Z výše uvedeného vyplývá, že rozsudek odvolacího soudu je z hlediska žalovanou 
uplatněných dovolacích důvodů správný, a protože nebylo zjištěno, že by 
rozsudek odvolacího soudu byl postižen vadou uvedenou v ustanovení § 229 
odst.1, § 229 odst. 2 písm. a) a b) a § 229 odst. 3 o.s.ř. nebo jinou vadou, 
která mohla mít za následek nesprávné rozhodnutí ve věci, Nejvyšší soud České 
republiky dovolání žalované podle ustanovení § 243b odst. 2 části věty před 
středníkem o.s.ř. zamítl.

V dovolacím řízení vznikly žalobcům v souvislosti se zastoupením advokátem 
náklady, které spočívají v paušální odměně za zastupování ve výši 3.720,- Kč 
(srov. ustanovení § 5 písm. c), § 10 odst. 3, § 16, § 17 odst. 2 a § 18 odst. 1 
vyhlášky č. 484/2000 Sb. ve znění vyhlášek č. 49/2001 Sb., č. 110/2004 Sb., č. 
617/2004 Sb.; čl II. vyhlášky č. 277/2006 Sb.) a v paušální částce náhrady 
výdajů za jeden úkon právní služby ve výši 75,- Kč (srov. § 13 odst. 3 vyhlášky 
č. 177/1996 Sb. ve znění vyhlášek č. 235/1997 Sb., č. 484/2000 Sb., č. 68/2003 
Sb., č. 618/2004 Sb. a čl. II. vyhlášky č. 276/2006 Sb.), celkem ve výši 
3.795,- Kč. Vzhledem k tomu, že zástupce žalobců advokát osvědčil, že je 
plátcem daně z přidané hodnoty, náleží (srov. též právní názor vyjádřený v 
rozsudku Nejvyššího soudu ze dne 15.12.2004 sp. zn. 21 Cdo 1556/2004, který byl 
uveřejněn pod č. 21 ve Sbírce soudních rozhodnutí a stanovisek, roč. 2005) k 
nákladům řízení, které žalobcům za dovolacího řízení vznikly, vedle odměny za 
zastupování advokátem a paušální částky náhrad výdajů, rovněž náhrada za daň z 
přidané hodnoty z této odměny a náhrad srov. § 137 odst. 1 a 3 a § 151 odst. 2 
větu druhou o.s.ř.; § 47 odst. 1 písm. a) zákona č. 235/2004 Sb., o dani z 
přidané hodnoty ve výši 721,- Kč (po zaokrouhlení). Protože dovolání žalované 
bylo zamítnuto, dovolací soud jí podle ustanovení § 243b odst. 5 věty první, § 
224 odst. 1 a § 142 odst. 1 o.s.ř. uložil, aby žalobcům tyto náklady nahradila. 
Žalovaná je povinna přiznanou náhradu nákladů řízení, tj. celkem částku 4.516,- 
Kč, zaplatit společně a nerozdílně k rukám advokáta, který žalobce v tomto 
řízení zastupoval (§ 149 odst. 1 o.s.ř.).

Proti tomuto rozsudku není přípustný opravný prostředek.

V Brně dne 30. října 2007 

                                                      JUDr. Roman  Fiala

                                                                                
                                                                předseda senátu

