Soud: Nejvyšší soud

Důvod dovolání: § 247 odst. 1 tr. zák., § 35 odst. 1 čák. č. 218/2003 Sb. 

Spisová značka: 4 Tz 74/2010

Datum rozhodnutí: 10.02.2011

Typ rozhodnutí: ROZSUDEK


Heslo: Krádež

Dotčené předpisy: § 247 odst. 1 tr. zák., § 35 odst. 1 předpisu č. 218/2003Sb.

Kategorie rozhodnutí: C




4 Tz 74/2010-34


ČESKÁ REPUBLIKA 
ROZSUDEK
JMÉNEM REPUBLIKY



	Nejvyšší soud České republiky projednal ve veřejném zasedání konaném 
dne 10. února 2011 v senátě složeném z předsedy JUDr. Jiřího Pácala a soudců 
JUDr. Františka Hrabce               a JUDr. Danuše Novotné stížnost pro 
porušení zákona, kterou podal ministr spravedlnosti České republiky ve prospěch 
obviněného M.  H., proti trestnímu příkazu Okresního soudu v Olomouci ze dne 7. 
9. 2009, sp. zn. 4 T 230/2009,  a podle § 268 odst. 2, § 269 odst. 2 a § 270 
odst. 1 tr. ř. rozhodl   t a k t o :


	Trestním příkazem Okresního soudu v Olomouci ze dne 7. 9. 2009, sp. 
zn.                           4 T 230/2009, b y l   p o r u š e n   z á k o n  
v ustanoveních § 247 odst. 1 písm. e) zák. č. 140/1961 Sb., ve znění účinném do 
31. 12. 2009 (dále jen tr. zák.), § 35 odst. 1 zák. č. 218/2003 Sb., o 
soudnictví ve věcech mládeže, ve znění pozdějších předpisů a § 314e odst. 1 tr. 
ř. v neprospěch obviněného M. H.  


Napadený trestní příkaz  s e  z r u š u j e  v celém rozsahu.


Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.


	Okresnímu soudu v Olomouci  s e  p ř i k a z u j e,  aby věc v 
potřebném rozsahu znovu projednal a rozhodl.

Odůvodnění:


Trestním příkazem Okresního soudu v Olomouci ze dne 7. 9. 2009, sp. 
zn.                           4 T 230/2009, byl obviněný M. H. uznán vinným ze 
spáchání pokusu trestného činu krádeže podle § 8 odst. 1 tr. zák. k § 247 odst. 
1 písm. e) tr. zák., kterého se podle skutkové věty výroku předmětného 
trestního příkazu dopustil tím, že dne 26. 8. 2009 v době kolem 13,20 hodin v 
O., na ulici M., vstoupil do kadeřnictví a po zjištění, že se zde nikdo 
nenachází, poklekl ke stolku u levé stěny kadeřnictví a z horní zásuvky se 
pokusil odcizit zde uloženou finanční hotovost, avšak po celou dobu jej v 
zrcadle na protější straně sledovala ze šatny kadeřnice B. P., která ihned 
vstala  a jmenovaného vyrušila, načež z kadeřnictví ihned utekl, aniž by 
cokoliv odcizil, přičemž takto jednal, ačkoli byl rozsudkem Okresního soudu v 
Prostějově ze dne 22. 4. 2008, sp. zn. 5 Tm 10/2007, který nabyl právní moci 
dne 24. 5. 2008, potrestán mimo jiné pro trestný čin krádeže podle § 247 odst. 
1 písm. d), odst. 2 tr. zák. k souhrnnému trestnímu opatření v trvání 1 roku 
nepodmíněně, které vykonal dne 23. 12. 2008. 


Za popsané jednání byl obviněný M. H. odsouzen podle § 247 odst. 1 tr. zák. za 
použití § 45 odst. 1, 2, § 45a odst. 1, 2 tr. zák. a § 314e odst. 2 tr. ř. k 
trestu obecně prospěšných prací ve výměře 200 hodin. Daný trestní příkaz nabyl 
právní moci dne 8. 10. 2009.

Proti uvedenému pravomocnému trestnímu příkazu Okresního soudu v Olomouci ze 
dne 7. 9. 2009, sp. zn. 4 T 230/2009, podal následně ministr spravedlnosti 
České republiky stížnost pro porušení zákona ve prospěch obviněného M. H. Vytkl 
v ní, že zákon byl porušen v ustanoveních § 247 odst. 1 písm. e) tr. zák., § 35 
odst. 1 zák. č. 218/2003 Sb., o soudnictví ve věcech mládeže, ve znění 
pozdějších předpisů a § 314e odst. 1 tr. ř. v neprospěch obviněného M. H.   

V odůvodnění stížnosti pro porušení zákona ministr spravedlnosti namítl, že 
recidiva jako zákonný znak trestného činu krádeže je podle ustálené soudní 
praxe a judikatury vyloučena tehdy, jestliže dřívější odsouzení nebo potrestání 
pachatele je takové povahy, že se na pachatele ohledně všech uložených trestů 
již hledí tak, jako by nebyl odsouzen. V případě projednávané věci byla tzv. 
zpětnost potrestání pachatele v předchozích třech letech od spáchání 
projednávaného deliktu majetkové povahy dovozována z rozsudku Okresního soudu v 
Prostějově ze dne 22. 4. 2008, sp. zn. 5 Tm 10/2007, který nabyl právní moci 
dne 24. 5. 2008  a kterým bylo obviněnému mimo jiné za majetkový delikt uloženo 
souhrnné trestní opatření odnětí svobody v trvání 1 roku, které vykonal dne 23. 
12. 2008. Příslušný soud proto porušil zákon v ustanoveních § 247 odst. 1 písm. 
e) tr. zák. a § 35 odst. 1 zák. č. 218/2003 Sb., o soudnictví ve věcech 
mládeže, ve znění pozdějších předpisů, neboť znak zpětnosti v dané věci naplněn 
nebyl a jednání obviněného tak, jak je popsáno ve výše popsané skutkové větě 
trestního příkazu Okresního soudu v Olomouci ze dne 7. 9. 2009, sp. zn. 4 T 
230/2009, nevykazovalo zákonné znaky skutkové podstaty trestného činu krádeže 
podle § 247 odst. 1 písm. e) tr. zák. ani jeho pokusu podle § 8 odst. 1 tr. 
zák.  

Závěrem stížnosti pro porušení zákona proto ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že trestním 
příkazem Okresního soudu v Olomouci ze dne 7. 9. 2009, sp. zn. 4 T 230/2009, 
byl porušen zákon                v neprospěch obviněného M. H. ve vytýkaném 
směru, aby podle § 269 odst. 2 tr. ř. napadený trestní příkaz zrušil a dále aby 
postupoval podle § 270 odst. 1 tr. ř. 

Nejvyšší soud České republiky podle § 267 odst. 3 tr. ř. přezkoumal 
zákonnost                 a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející,  a dospěl k závěru, že 
zákon porušen byl.

Podle ustanovení § 247 odst. 1 písm. e) tr. zák. se trestného činu krádeže 
dopustí ten, kdo si přisvojí cizí věc tím, že se jí zmocní, a byl za takový čin 
v posledních třech letech odsouzen. 

Podle § 35 odst. 1 zák. č. 218/2003 Sb., o soudnictví ve věcech mládeže, ve 
znění pozdějších předpisů, na mladistvého, kterému bylo uloženo nebo 
rozhodnutím prezidenta republiky zmírněno nebo prominuto trestní opatření 
odnětí svobody v délce nepřevyšující jeden rok, se hledí jako by nebyl 
odsouzen, jakmile bylo vykonáno nebo bylo od výkonu takového trestního opatření 
nebo jeho zbytku pravomocně upuštěno.

Podle § 314e odst. 1 tr. ř. může samosoudce bez projednání věci v hlavním 
líčení vydat trestní příkaz, jestliže skutkový stav je spolehlivě prokázán 
opatřenými důkazy, a to i ve zjednodušeném řízení konaném po zkráceném 
přípravném řízení. 

Nejvyšší soud České republiky po prostudování předloženého spisového materiálu 
zjistil, že obviněný M. H. byl rozsudkem Okresního soudu v Prostějově ze dne  
22. 4. 2008, sp. zn. 5 Tm 10/2007, v právní moci dne 24. 5. 2008, odsouzen mimo 
jiné i pro provinění krádeže podle § 247 odst. 1 písm. d), odst. 2 tr. zák., 
dílem dokonaným, dílem ve stadiu pokusu podle § 8 odst. 1 tr. zák., k 
souhrnnému trestnímu opatření odnětí svobody v trvání jednoho roku. Uložené 
trestní opatření obviněný vykonal dne 23. 12. 2008. 

Následně byl obviněný M. H. stížností pro porušení zákona napadeným trestním 
příkazem Okresního soudu v Olomouci ze dne 7. 9. 2009, sp. zn. 4 T 230/2009, 
uznán vinným pokusem trestného činu krádeže podle § 8 odst. 1, § 247 odst. 1 
písm. e) tr. zák., když zpětnost potrestání pachatele v předchozích třech 
letech od spáchání projednávaného deliktu majetkové povahy byla dovozována z 
rozsudku Okresního soudu v Prostějově ze dne 22. 4. 2008, sp. zn. 5 Tm 10/2007. 

Nejvyšší soud České republiky se na základě výše uvedených skutečností 
ztotožnil s názorem ministra spravedlnosti uvedeným ve stížnosti pro porušení 
zákona, že samosoudce Okresního soudu v Olomouci svým postupem porušil zákon v 
ustanovení § 247 odst. 1           písm. e) tr. zák., § 314e odst. 1 tr. ř.  a 
§ 35 odst. 1 zák. č. 218/2003 Sb., o soudnictví ve věcech mládeže, ve znění 
pozdějších předpisů, neboť z posledně uvedeného (výše citovaného) ustanovení 
jednoznačně vyplývá, že jakmile bylo vykonáno trestní opatření v délce 
nepřevyšující 1 rok (což je i případ projednávané věci, neboť obviněnému bylo 
uloženo trestní opatření odnětí svobody v délce přesně 1 rok, které vykonal dne 
23. 12. 2008), hledí se na mladistvého, jako by nebyl odsouzen. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu v Olomouci ze dne 7. 9. 2009, sp. 
zn.                4 T 230/2009, byl porušen zákon v ustanoveních § 247 odst. 1 
písm. e) tr. zák., § 35 odst. 1 zák. č. 218/2003 Sb., o soudnictví ve věcech 
mládeže, ve znění pozdějších předpisů a § 314e odst. 1 tr. ř. v neprospěch 
obviněného M. H. a podle § 269 odst. 2 tr. ř. napadený trestní příkaz v celém 
rozsahu zrušil. Nejvyšší soud České republiky dále zrušil i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Olomouci, aby věc v 
potřebném rozsahu znovu projednal a rozhodl. Nejvyšší soud České republiky v 
této souvislosti zdůrazňuje, že v novém řízení nemůže dojít ke změně rozhodnutí 
v neprospěch obviněného M. H., tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).


Poučení: Proti tomuto rozhodnutí není opravný prostředek přípustný.


V Brně dne 10. února 2011



          Předseda senátu:
	  	JUDr. Jiří Pácal  



