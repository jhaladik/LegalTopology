Soud: Nejvyšší soud

Spisová značka: 4 Tz 98/2001

Datum rozhodnutí: 22.05.2001

Typ rozhodnutí: Rozsudek




4 Tz 98/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 22. května 2001 v senátě složeném z předsedkyně JUDr. Danuše Novotné a 
soudců JUDr. Františka Hrabce a JUDr. Jiřího Pácala stížnost pro porušení 
zákona, kterou podal ministr spravedlnosti České republiky v neprospěch 
obviněné L. J., proti usnesení státního zástupce Okresního státního 
zastupitelství ve Zlíně ze dne 13. 10. 2000, sp. zn. Zt 2079/2000, a podle § 
268 odst. 2 tr. ř., § 269 odst. 2 tr. ř. a § 270 odst. 1 tr. ř., při splnění 
podmínek uvedených v ustanovení § 272 odst. 1 tr. ř., rozhodl t a k t o :

	Pravomocným usnesením státního zástupce Okresního státního 
zastupitelství ve Zlíně ze dne 13. 10. 2000, sp. zn. Zt 2079/2000, b y l p o r 
u š e n z á k o n v ustanovení § 172 odst. 1 písm. b) tr. ř. a v řízení, jež mu 
předcházelo, v ustanovení § 2 odst. 5, odst. 6 tr. ř. ve prospěch obviněné L. J.

	Napadené usnesení se z r u š u j e .

	Zrušují se také všechna další rozhodnutí, jež na zrušené usnesení 
obsahově navazují, pokud vzhledem ke změně, k níž došlo zrušením, pozbyla 
podkladu.

	Státnímu zástupci Okresního státního zastupitelství ve Zlíně se p ř i k 
a z u j e , aby věc v potřebném rozsahu znovu projednal a rozhodl.

 O d ů v o d n ě n í :

	Státní zástupce Okresního státního zastupitelství ve Zlíně rozhodl 
usnesením ze dne 13. 10. 2000, sp. zn. Zt 2079/2000, tak, že podle § 172 odst. 
1 písm. b) tr. ř. zastavil trestní stíhání obviněné L. J. pro skutek 
spočívající v tom, že dne 4. 2. 1999 bez souhlasu a vědomí svého otce A. Š., si 
přisvojila částku 532 266,66 Kč získanou z prodeje nemovitosti A. Š. a A. Š., a 
tyto peníze užila pro svou potřebu, právně kvalifikovaný jako trestný čin 
zpronevěry podle § 248 odst. 1, odst. 3 písm. c) tr. zák. Usnesení nabylo 
právní moci dne 27. 10. 2000. 

	Proti tomuto rozhodnutí podal ministr spravedlnosti České republiky ve 
lhůtě uvedené v ustanovení § 272 odst. 1 tr. ř. stížnost pro porušení zákona v 
neprospěch obviněné L. J. Napadenému usnesení vytýká, že jím byl porušen zákon 
v ustanoveních § 172 odst. 1 písm. b) tr. ř. a § 2 odst. 5 tr. ř. ve prospěch 
obviněné.

	Za chybný pokládá stížnost pro porušení zákona závěr, že obviněné a 
jejímu bratrovi byla částka z prodeje nemovitosti darována ještě za života 
matky oběma rodiči. Tento závěr nemá oporu v provedených důkazech, když dosud 
nebylo prověřeno kdy měly být peníze obviněné darovány a v jakém zdravotním 
stavu se matka nacházela. K prověření tvrzení obviněné nebyl vyžádán příslušný 
dědický spis, aby bylo zjištěno, zda peníze byly součástí pozůstalosti a zda 
poškozený svůj nárok uplatňoval. Vzhledem k neúplnosti řízení nelze dosud 
provedené důkazy zhodnotit tak, že skutkový stav dostatečně objasňují.

	Závěrem stížnosti pro porušení zákona ministr spravedlnosti České 
republiky navrhl, aby Nejvyšší soud podle § 268 odst. 2 tr. ř. vyslovil, že 
napadeným usnesením byl ve prospěch obviněné L. J. porušen zákon v namítaném 
rozsahu, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř. 

	Nejvyšší soud České republiky z podnětu podané stížnosti pro porušení 
zákona ve lhůtě uvedené v ustanovení § 272 odst. 1 tr. ř. přezkoumal podle § 
267 odst. 1 tr. ř. správnost všech výroků napadeného rozhodnutí, jakož i 
řízení, jež mu předcházelo, a dospěl k závěru, že zákon porušen byl.

	Nejvyšší soud se se stížností pro porušení zákona ztotožňuje v závěru, 
že v přípravném řízení nebyly opatřeny všechny důkazy, jež byly potřebné pro 
zjištění skutkového stavu o němž nejsou důvodné pochybnosti, dokazování tak 
zůstalo neúplné a závěry státního zástupce, které v napadeném usnesení učinil, 
jsou tak přinejmenším předčasné.

	Poškozený A. Š. od počátku řízení tvrdí, že v souvislosti s prodejem 
pozemku v K. se nikdy nezmiňoval o tom, že by takto získané peníze chtěl 
věnovat dceři či synovi. Naopak muselo být z jeho postoje všem jasné, že jde o 
peníze jeho a jeho manželky. Takto se také domlouval s dcerou, zejména v té 
souvislosti, když kupující pozemku, Městský úřad v Karviné, požádal poškozeného 
o sdělení čísla účtu peněžního ústavu, na který má příslušnou finanční částku 
zaslat. Pokud obviněná vyřizovala záležitosti kolem ověření podpisů na kupní 
smlouvě, stalo se tak proto, že v této době byla manželka poškozeného vážně 
nemocná a nebyla schopná pohybu, on sám byl rovněž v kritické době nemocen a 
vzhledem k otevřenému bércovému vředu nebyl rovněž příliš pohyblivý. To byly 
důvody, které jej vedly k pověření obviněné k těmto jednáním a jednak k 
žádosti, aby zřídila na jméno rodičů účet u KB O okolnosti, že jde opravdu o 
účet jeho a jeho manželky, byl přesvědčen nejen vzhledem k výslovnému pokynu 
obviněné, ale také vzhledem ke znění článku III. Kupní smlouvy ze dne 17. 9. 
1998, z něhož je patrno, že účet vedený u KB, je účtem prodávajícího, jímž dle 
obsahu kupní smlouvy byl jednoznačně on a jeho manželka. Teprve v roce 1999, 
kdy chtěl z účtu vybrat peníze na koupi nového automobilu, který jako invalida 
nutně potřeboval, zjistil, že účet není veden na jeho jméno a z dotazů, které 
pracovnici KB adresoval a z jejích reakcí usoudil, že majitelkou účtu je 
obviněná, jeho dcera. Vyloučil také, že by za života jeho manželky, která 
zemřela dne 9. 12. 1998, došlo k darování peněz synovi a dceři, a pokud jeho 
manželka snad nějaký podobný projev učinila, poukazoval na to, že v posledních 
dnech svého života byla již nesvéprávná a závislá na morfiu.

	Oproti tomuto tvrzení stojí výpověď obviněné L. J., která uvedla, že od 
počátku, tedy v době zřizování účtu v Kb, jednala v přesvědčení, že peníze jí 
patří, neboť celá částka kupní ceny byla jí i bratrovi rodiči darována. 
Svědkové Ing. J. Š. a Ing. Z. J. potvrzují, že ještě před podpisem kupní 
smlouvy oba rodiče opakovaně prohlásili, že peníze z prodeje pozemků dají oběma 
dětem na podnikání. Svědkové Ing. H. Š. a S. S. uvedli, že z chování a 
komentářů poškozeného k fungování firmy M. dovodili, že obviněné a jejímu 
bratrovi věnoval větší částku peněz, byť sami výslovně učiněnému prohlášení 
rodičů obviněné přítomni nebyli.

	I přes okolnost, že výpověď obviněné v závažných okolnostech nesouhlasí 
s výpovědí svědka A. Š., nepřistoupil vyšetřovatel k jejich konfrontaci, 
ačkoliv pro to byly dány podmínky uvedené v ustanovení § 94 odst. 1 tr. ř. 
Tímto procesním postupem se měl vyšetřovatel pokusit objasnit zejména rozporná 
tvrzení o době a okolnostech údajného darování peněz z prodeje nemovitosti a o 
okolnostech zřízení účtu u KB za účelem převodu kupní ceny. V této souvislosti 
by měla být obviněná podrobněji vyslechnuta k tomu, proč, v případě, že jednala 
v domnění, že peníze jí patří, zřizovala pro účely převodu vlastních peněz nový 
účet, pakliže existoval účet firmy, na který je později převedla.

	Bez povšimnutí zůstalo i tvrzení poškozeného A. Š. o vážném zdravotním 
stavu jeho manželky a vlivu morfia na její psychiku v době, kdy byla 
podepisována kupní smlouva, a kdy také mělo podle obviněné dojít k ústnímu 
darování peněz. Bylo zapotřebí vyžádat lékařskou zprávu lékaře, který jí v 
posledním období ošetřoval, a který by se mohl vyjádřit jednak k tomu, jaké 
léky byly paní Š. aplikovány, v jakých dávkách a jaký vliv měly nebo mohly mít 
na její psychiku. V této souvislosti je třeba upozornit na to, že v den podpisu 
kupní smlouvy měla být tomuto úkonu přítomna pracovnice Městského úřadu v 
Luhačovicích, která ověřovala podpisy na kupní smlouvě. Vzhledem k tvrzení 
poškozeného měla být vyslechnuta zejména k okolnostem podpisu této smlouvy A. Š.

	Pro posouzení věrohodnosti verze obviněné či poškozeného bylo podstatné 
také ověření jejich rozporných tvrzení o tom, kdy a zda A. Š. zahrnul částku 
798 400,- Kč, respektive její polovinu, do řízení o dědictví po zemřelé A. Š., 
k čemuž měl být vyžádán a vyhodnocen příslušný dědický spis.

	Vzhledem k pochybením, jež jsou výše specifikována, nelze konstatovat 
existenci řádně zjištěného skutkového stavu a Nejvyšší soud proto podle § 268 
odst. 2 tr. ř. vyslovil, že usnesením státního zástupce Okresního státního 
zastupitelství ve Zlíně ze dne 13. 10. 2000, sp. zn. Zt 2079/2000, byl porušen 
zákon v ustanovení § 172 odst. 1 písm. b) tr. ř., a v řízení, jež mu 
předcházelo, v ustanovení § 2 odst. 5, odst. 6 tr. ř. ve prospěch obviněné L. 
J. Podle § 269 odst. 2 tr. ř. toto usnesení zrušil, včetně všech na něj 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu. Věc podle § 270 odst. 1 tr. ř. poté přikázal 
státnímu zástupci Okresního státního zastupitelství ve Zlíně, aby ji v 
potřebném rozsahu znovu projednal a rozhodl.

	Úkolem státního zástupce bude doplnit dokazování v naznačeném rozsahu, 
tyto nově provedené důkazy vyhodnotit jednotlivě i v jejich souhrnu, a to i v 
kontextu důkazů již existujících. Teprve pak bude možno označit skutková 
zjištění za úplná a nebudící důvodné pochybnosti, a na jejich základě bude moci 
znovu posoudit, zda jsou důvody pro podání obžaloby či zda trestní stíhání 
znovu zastaví. Pro úplnost je třeba připomenout ustanovení § 270 odst. 4 tr. 
ř., dle něhož je orgán, jemuž věc byla přikázána, vázán právním názorem, který 
ve věci Nejvyšší soud vyslovil a je povinen provést ty procesní úkony, jejichž 
provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 22. května 2001

Předsedkyně senátu:

JUDr. Danuše Novotná
