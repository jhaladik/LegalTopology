Soud: Nejvyšší soud

Spisová značka: 4 Tz 180/2003

Datum rozhodnutí: 20.01.2004

Typ rozhodnutí: Rozsudek




4 Tz 180/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
ledna 2004 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch JUDr. T. Ch.,  v 
trestní věci podezřelých M. K.,  J. R., a  D. K., pro trestný čin křivého 
obvinění podle § 174 odst. 1 tr. zák., proti usnesení státní zástupkyně 
Okresního státního zastupitelství v Ostravě ze dne 18. 4. 2003, sp. zn.  7 Zn 
8998/2002,  a rozhodl podle ustanovení § 268 odst. 2 tr. ř. t a k t o : 

Usnesením státní zástupkyně Okresního státního zastupitelství  v Ostravě ze dne 
18. 4. 2003, sp. zn. 7 Zn 8998/2002,    b y l   p o r u š e n   z á k o n   v 
ustanoveních § 147 odst. 1 písm. a), b)  a  § 148 odst. 1 písm. c) tr. ř.  a v 
řízení, které mu předcházelo, též v ustanovení    § 66 odst. 1 tr. ř. v 
neprospěch JUDr. T. Ch.    

O d ů v o d  n ě n í :  	

V trestní věci podezřelých M. K., J. R. a D. K. vedené u Obvodního oddělení 
Policie ČR Ostrava – střed  byla usnesením policejního orgánu tohoto obvodního 
oddělení ze dne 11. 3. 2003, č. j. MROV – 1612/01 – TČ – 2002,   podle   § 66 
odst. 1 tr. ř.  uložena JUDr. T. Ch., pořádková pokuta ve výši  5 000,- Kč. 

Proti tomuto usnesení podal JUDr. T. Ch. stížnost, která byla státní zástupkyní 
Okresního státního zastupitelství v Ostravě zamítnuta jako nedůvodná, a to 
usnesením ze dne 18. 4. 2003, sp. zn. 7 Zn 8998/2002.  

Proti tomuto usnesení státní zástupkyně Okresního státního zastupitelství v 
Ostravě podal ministr spravedlnosti podle § 266 odst. 1 tr. ř. k Nejvyššímu 
soudu stížnost pro porušení zákona. Napadeným usnesením byl podle stěžovatele 
porušen zákon v ustanoveních § 147 odst. 1 a § 148 odst. 1 písm. c)  tr. ř. a v 
řízení, které mu předcházelo, též v ustanovení § 66 odst. 1 tr. ř. ve vztahu  k 
ustanovení § 78 odst. 1 tr. ř. v neprospěch  JUDr. T. Ch.  

V podané stížnosti ministr spravedlnosti blíže uvedl, že v přípravném řízení ve 
shora uvedené trestní věci byla JUDr. T. Ch. uložena pořádková pokuta ve výši   
5 000,-  Kč, neboť bez dostatečné omluvy nevyhověl výzvě policejního orgánu 
učiněné podle § 78 odst. 1 tr. ř. k vydání originálu smlouvy  ze dne 18. 3. 
1999 o vypořádání smlouvy  o převodu  obchodního podílu ze dne 13. 5. 1998, 
která se týkala převodců J. R., M. K. a D. K.  ve  společnosti R. na 
nabyvatele  - společnost K., neboť  bylo prokazatelně zjištěno, že   JUDr. T. 
Ch., jako právní zástupce poškozeného J. P.,  převzal dne  3. 10. 2002 originál 
předmětné smlouvy od policejního rady OHK SKPV Správy severomoravského kraje v 
Ostravě a na opakované výzvy policejního orgánu odmítal vydat tuto smlouvu, 
jako věc důležitou pro trestní řízení podle § 78 tr. ř.

Ministr spravedlnosti v této souvislosti poukázal na úřední záznam založený ve 
spise na č. l.  48  spisu,  z něhož vyplývalo, že JUDr. T. Ch.  originál 
požadované smlouvy k dispozici neměl tak, aby jej  přímo mohl  policejnímu 
orgánu na vyzvání vydat. Policejní orgán se však touto otázkou nezabýval  a 
opatřením ze dne 17. 2. 2003 vyzval JUDr. T. Ch.  k vydání originálu potřebné 
smlouvy a když jmenovaný ve stanoveném termínu dne 26. 2. 2003 smlouvu nevydal, 
policejní orgán důrazně vyzval JUDr. Ch. dalším opatřením ze dne 28. 2. 2003 k 
vydání  požadované smlouvy podle § 78 odst. 1 tr. ř., přičemž  ho zároveň 
upozornil na možnost uložení pořádkové pokuty pro případ, že by jmenovaný výzvě 
nevyhověl. Jelikož JUDr. T. Ch. požadovanou listinu nevydal, policejní orgán 
rozhodl usnesením ze dne 11. 3. 2003, č.  j.  MROV – 1612/01 – Tč – 2002, o 
uložení pořádkové pokuty JUDr. T. Ch.  ve výši  5 000,- Kč , přičemž současně 
opatřením z téhož dne  vyzval podle § 78 odst. 1 tr. ř. k vydání originálu 
předmětné smlouvy Ing. J. P., jakožto statutárního zástupce obchodní 
společnosti K. 

Podle ministra spravedlnosti je tedy zřejmé, že policejní orgán Policie ČR, 
Obvodního oddělení  Ostrava – střed, pokud se rozhodl uložit JUDr. T. Ch. 
pořádkovou pokutu, nevzal v úvahu to, že povinnost na vyzvání předložit nebo 
vydat orgánům  činným v trestním řízení věc důležitou pro trestní řízení má 
podle § 78 odst. 1 tr.  ř. každý, kdo ji má  u sebe, čímž se rozumí, že má věc 
ve své dispozici tak, že ji přímo on sám  může předložit či vydat. Nelze proto 
podle § 78  odst. 1 tr. ř.  někomu uložit povinnost určitou  věc nejprve 
opatřit a následně ji orgánu činnému v trestním řízení vydat. Tímto se však 
policejní orgán neřídil a neměl tudíž splněny ani zákonné podmínky pro uložení 
pořádkové pokuty podle § 66 odst. 1 tr. ř. V následném postupu a rozhodnutí 
státní zástupkyně Okresního státního zastupitelství v Ostravě pak rovněž došlo 
k pochybení, které je  nutno napravit mimořádným opravným prostředkem. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
státní zástupkyně Okresního státního zastupitelství v Ostravě byl v 
ustanoveních § 147 odst. 1 a § 148 odst. 1 písm. c) tr. ř.  a v řízení, které 
mu předcházelo, konkrétně usnesením policejního orgánu Policie ČR, Obvodního  
oddělení  Ostrava – střed ze dne 11. 3. 2003, č.  j. MROV – 1612/01 – Tč – 
2002, v ustanovení § 66 odst. 1 tr. ř. ve vztahu k ustanovení § 78 odst. 1 tr. 
ř. porušen zákon v neprospěch  JUDr. T. Ch.  Dále navrhl, aby Nejvyšší soud 
postupem podle § 269 odst. 2 tr. ř. obě shora uvedená rozhodnutí zrušil včetně 
rozhodnutí na zrušená rozhodnutí obsahově navazující.             

Nejvyšší soud přezkoumal podle ustanovení § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i v řízení napadené 
části rozhodnutí předcházející.  

Podle § 78 odst. 1 tr. ř.  kdo má u sebe věc důležitou pro trestní řízení, je 
povinen ji na vyzvání předložit soudu, státnímu zástupci nebo policejnímu 
orgánu;  je-li ji nutno pro účely trestního řízení zajistit, je povinen věc na 
vyzvání těmto orgánům vydat. Při vyzvání je třeba upozornit na to, že nevyhoví-
li výzvě, může mu být věc odňata, jakož i na jiné následky nevyhovění ( § 66 ). 

Podle § 66 odst. 1 tr. ř. pak může být orgánem činným v trestním řízení 
potrestán pořádkovou pokutou do 50 000 Kč mimo jiné ten, kdo bez dostatečné 
omluvy neuposlechne příkazu nebo nevyhoví výzvě, které mu byly dány podle 
trestního řádu.

Z podkladů, které byly pro řízení o pořádkové pokutě  předloženy, vyplývá, 
že     JUDr. T. Ch. byl opařením  policejního orgánu Policie České republiky, 
Obvodního oddělení Ostrava – střed  ze dne 14. 1. 2003, č. j.  MROV - 1612/01 – 
Tč – 2002,  vyzván podle § 78 odst. 1 tr. ř.  k vydání originálu  smlouvy  o 
vypořádání smlouvy  o převodu obchodního podílu ze dne 13. 5. 1998 převodců R. 
K. a K.  Toto opatření  mu bylo doručeno dne 17. 1. 2003.  Dne 24. 1. 2003 
kontaktoval JUDr. Ch. policejní orgán a uvedl, že se v požadovaný termín nemůže 
dostavit a že dne 3. 2. 2003 bude telefonicky kontaktovat  policejního 
inspektora k domluvení náhradního termínu pro vydání požadované  listiny.     

Z úředního záznamu ze dne 6. 2. 2003 na č. l. 48 spisu vyplývá, že dne 3. 2. 
2003 JUDr. Ch. policejnímu orgánu, po té co byl telefonicky kontaktován za 
účelem  domluvení termínu k vydání originálu požadované  smlouvy, uvedl, že 
požadovaný originál listiny vyzvedne ve společnosti K.  a telefonicky domluví 
termín jeho předání. Dne 5. 2. 2003 byl JUDr. Ch. opětovně policejním orgánem 
kontaktován, přičemž uvedl, že originál požadované smlouvy nemůže najít a není 
si jistý, zda jej vůbec převzal od policejního rady OHK SKPV Správy 
severomoravského kraje v Ostravě.

Dále byl JUDr. Ch. policejním orgánem písemně vyzýván podle § 78 odst. 1 tr. ř. 
k vydání požadované listiny přípisy ze dne 17. 2. 2003 a 28. 2. 2003 a  když na 
výzvy nereagoval, byla  mu uložena pořádková pokuta ve výši 5 000,- Kč.   

Z obsahu odůvodnění usnesení policejního orgánu o uložení pořádkové pokuty 
vyplývá, že JUDr. T. Ch. převzal dne 3. 10. 2002 originál   smlouvy  ze dne 18. 
3. 1999       o vypořádání smlouvy o převodu  obchodního podílu ze dne 13. 5. 
1998  převodců   J. R., M. K. a D. K. ve firmě  R.  na nabyvatele  -  
společnost K. od policejního rady OHK SKPV Správy severomoravského kraje v 
Ostravě.  Výzvy k vydání věci  byly JUDr. Ch. doručeny opakovaně, a to přípisem 
ze dne 17. 2. 2003 a ze dne 28. 2. 2003. Ani v jednom případě se bez řádné 
omluvy JUDr. Ch. nedostavil  a originál předmětné smlouvy nevydal.

Proti tomuto usnesení si JUDr. Ch. podal stížnost v níž konstatoval, že sice 
dne 3. 10. 2002 převzal originál  požadované listiny od policejního rady do 
vlastních rukou, nicméně měl tento doklad k dispozici pouze  několik desítek 
minut, než jej spolu s dalšími doklady předal odpovědnému pracovníku obchodní 
společnosti K., které tento doklad patří a které se týká. Neexistoval sebemenší 
důvod k tomu, aby si předmětné dokumenty ponechal. Podle svého vyjádření 
vyžádal  požadovaný doklad od Ing. J. P. s tím, že by jej měl obdržet dne 17. 
3. 2003, přičemž posléze jej policejnímu orgánu předá. V závěru své stížnosti 
JUDr. Ch.  opětovně  zdůraznil, že požadovanou listinu u sebe momentálně nemá a 
má-li splnit požadavek policejního orgánu, musí ji nejprve od příslušných osob 
získat. Dále uvedl, že o této okolnosti  policejní orgán  telefonicky 
informoval.        

Podanou stížností se zabývala státní zástupkyně  Okresního státního 
zastupitelství v Ostravě, která v odůvodnění svého zamítavého usnesení poukázal 
na  zákonná ustanovení   § 78 odst. 1  a § 66 odst. 1 tr. ř. s tím, že postup 
policejního orgánu byl důvodný, neboť   JUDr. T. Ch. výzvám policejního orgánu 
opakovaně nevyhověl aniž se dostatečně omluvil, což si vyžádalo opětovné 
prodloužení lhůty k prověřování, a tím i  průtah v samotném řízení.   

Nejvyšší soud v reakci na shora uvedená skutková zjištění poukazuje na 
okolnost, že již ze sdělení JUDr. Ch. učiněného policejnímu orgánu dne 3. 2. 
2003 (viz úřední záznam na č. l. 48) bylo patrné, že předmětnou listinu nejprve 
vyžádá u společnosti K. Z toho jednoznačně vyplývalo, že jmenovaný  požadovaný 
originál listiny    u sebe neměl a aby mohl vyhovět výzvě policejního orgánu, 
musel tuto listinu nejprve vyžádat u dalšího subjektu. Tuto zásadní okolnost 
ovšem  policejní orgán ve svém postupu  nezohlednil a dále postupoval podle § 
78 odst. 1 tr. ř. tak, jako by JUDr. Ch. měl  originál požadované listiny k 
dispozici. Je tedy zřejmé, že policejní orgán porušil zákon, jestliže postupem 
podle § 78 odst. 1 tr. ř. požadoval vydání věci, v tomto případě listiny, po 
někom, kdo  ji u sebe neměl s tím, aby ji přímo on sám policejnímu orgánu 
vydal. Podle § 78 odst. 1 tr. ř. totiž nelze komukoli uložit povinnost určitou 
věc nejprve opatřit a následně ji orgánu činnému v trestním řízení vydat.

Pokud tedy policejní orgán neměl splněny podmínky k postupu podle § 78 odst. 1 
tr. ř. z toho důvodu, že JUDr. Ch.  předmětnou listinu neměl k dispozici, pak 
jej policejní orgán ani nemohl za nesplnění takové povinnosti sankcionovat 
podle § 66 odst. 1 tr. ř. uložením pořádkové pokuty. Jestliže potom v řízení o 
stížnosti  JUDr. Ch. proti usnesení o uložení pořádkové pokuty státní 
zástupkyně pochybení policejní orgánu nenapravila  a stížnost jako nedůvodnou 
zamítla, porušila zákon v neprospěch JUDr. T. Ch.  Pořádková pokuta ve smyslu 
ustanovení § 66 odst. 1 tr. ř. je totiž jedním z prostředků vynucení plnění 
povinnosti uložené podle  § 78 odst. 1 tr. ř.  Lze ji však uložit pouze tomu 
subjektu, který byl k plnění povinnosti řádně vyzván a jehož povinnost vyhovět 
výzvě odpovídá jeho oprávnění disponovat věcmi takto požadovanými.

Nad rámec výše uvedeného je třeba ale poznamenat, že ani samotný 
postup              JUDr. T. Ch. nelze označit za korektní. Svým celkovým 
přístupem totiž policejnímu orgánu dával v podstatě najevo, že to bude on, kdo 
požadovanou listinu  u společnosti K. vyžádá a policejnímu orgánu ji předá. To 
ale ani po delší době neučinil namísto toho, aby policejnímu orgánu  ihned 
sdělil, že se má se svým požadavkem obrátit na jmenovanou obchodní společnost 
či přímo na Ing. P. Zbytečně tak došlo k průtahům v konaném řízení, které ale v 
tomto případě nebylo možné postihnout způsobem, jak to policejní orgán a 
posléze státní zástupkyně učinili.       

Vzhledem ke shora uvedeným skutečnostem pak Nejvyšší soud podle § 268 odst. 
2      tr. ř. vyslovil, že usnesením státní zástupkyně Okresního státního 
zastupitelství v Ostravě ze dne 18. 4. 2003, sp. zn. 7 Zn 8998/2002, byl 
porušen zákon v ustanoveních § 147 odst. 1 písm. a), b) a  § 148 odst. 1 písm. 
c) tr. ř.  a v řízení, které mu předcházelo, též v ustanovení   § 66 odst. 1 
tr. ř. ve neprospěch JUDr. T. Ch.  Nejvyšší soud se ve svém rozhodování musel 
omezit toliko na akademický výrok, neboť v řízení o stížnosti pro porušení 
zákona lze podle  § 269 odst. 2 tr. ř. zrušit pouze ta nezákonná rozhodnutí, 
jimiž byl porušen zákon v neprospěch obviněného. V daném případě však JUDr. T. 
Ch., v jehož neprospěch byl zákon porušen, procesní postavení obviněného nemá a 
na postavení podezřelých osob napadené rozhodnutí žádný vliv nemělo. Proto 
nebylo možné podle § 269 odst. 2 tr. ř. postupovat.     

P o u č e n í :    Proti tomuto rozhodnutí není opravný prostředek přípustný. 

V  Brně dne  20. ledna 2004      

Předseda senátu: 

                                                                                
     JUDr. František Hrabec  
