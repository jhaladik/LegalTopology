Soud: Nejvyšší soud

Spisová značka: 4 Tz 70/2003

Datum rozhodnutí: 17.06.2003

Typ rozhodnutí: Rozsudek




4 Tz 70/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            17. června 2003 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněné K. D., proti trestnímu příkazu Okresního soudu v Olomouci ze 
dne 15. 4. 2002, sp. zn. 2 T 57/2002  a podle § 268 odst. 2, § 269 odst. 2 a § 
270 odst. 1 tr. ř. rozhodl   t a k t o :

Pravomocným trestním příkazem Okresního soudu v Olomouci ze dne 15. 4. 
2002,      sp. zn. 2 T 57/2002,   b y l    p o r u š e n    z á k o n    v 
ustanovení § 2 odst. 5, 6 tr. ř. a § 36,    § 45a odst. 1 tr. zák. v neprospěch 
obviněné K. D.

Napadený trestní příkaz  se  z r u š u j e .

Zrušují se také všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Olomouci se  p ř i k a z u j e , aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Přerově ze dne 30. 1. 2001, sp. zn. 3 T 
331/2000, pravomocným dne 9. 3. 2001, byla obviněná K. D. uznán vinnou trestným 
činem krádeže podle § 247 odst. 1 písm. e) tr. zák., za což jí byl podle § 247 
odst. 1, § 45 odst. 1, 2, § 45a odst. 1 tr. zák. uložen trest obecně 
prospěšných prací ve výměře 200 hodin. 

Rozsudkem Okresního soudu v Přerově ze dne 4. 4. 2002, sp. zn. 2 T 133/2001, 
pravomocným dne 31. 12. 2002, byla jmenovaná obviněná uznána vinnou trestným 
činem krádeže podle § 247 odst. 1 písm. e) tr. zák., za což jí byl podle § 247 
odst. 1, § 45a odst. 1 tr. zák. uložen trest obecně prospěšných prací ve výměře 
200 hodin.

Trestním příkazem Okresního soudu v Olomouci ze dne 15. 4. 2002, sp. zn. 2 T 
57/2002 byla obviněná K. D. uznán vinnou ze spáchání trestného činu krádeže 
podle § 247 odst. 1 písm. e) tr. zák., jehož se dopustila tím, že

- dne 18. 12. 2001 v době kolem 17.45 hodin v O. v prostoru prodejny obchodního 
domu A., odcizila z mrazícího pultu 3 ks balení krůtích prs o celkové hmotnosti 
3,068 kg tak, že si je schovala pod bundu a prošla přes pokladní prostor bez 
zaplacení, a způsobila tak poškozené společnosti A. C. r., a. s. škodu ve výši 
691,40 Kč,

- dne 26. 12. 2001 v době kolem 17.00 hodin ve Š., okres O., v prostoru 
supermarketu B., odcizila 2 láhve alkoholu zn. Fernet Stock o objemu 1 litr 
tak, že je uschovala pod bundu a prošla bez zaplacení přes pokladní prostor, a 
způsobila tak poškozené společnosti B., spol. s  r. o., škodu ve výši 429,80 Kč,

přičemž shora uvedeného jednání se dopustila přesto, že byla trestním příkazem 
Okresního soudu v Přerově pravomocným dne 9. 3. 2001, sp. zn. 3 T 331/2000, 
odsouzena za trestný čin krádeže dle ustanovení § 247 odst. 1 písm. e) tr. zák. 
k trestu obecně prospěšných prací ve výměře 200 hodin, který dosud nevykonala.

Z to jí byl podle § 247 odst. 1, § 45 odst. 1, 2, § 45a odst. 1 tr. zák. uložen 
trest obecně prospěšných prací ve výměře 150 hodin.Uvedený trestní příkaz nabyl 
právní moci dne 15. 6. 2002.

Proti tomuto trestnímu příkazu Okresního soudu v Olomouci podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněné K. D. V této namítá porušení zákona v ustanovení § 2 odst. 5 
tr. ř. a v ustanovení § 35 odst. 2 a § 36 tr. zák. z těch důvodů, že Okresní 
soud v Olomouci neověřil, zda v případě obviněné neexistují podmínky pro jejich 
aplikaci. V době vydání napadeného trestního příkazu existoval, jak trestní 
příkaz Okresního soudu v Přerově ze dne 30. 1. 2001, sp. zn. 3 T 331/200, 
kterým byl obviněné uložen trest obecně prospěšných prací ve výměře 200 hodin, 
tak rozsudek Okresního soudu v Přerově ze dne 4. 4. 2002, sp. zn. 2 T 133/2001, 
kterým byl obviněné uložen trest obecně prospěšných prací ve výměře rovněž 200 
hodin. Žádný z těchto trestů přitom nebyl ke dni vydání napadeného trestního 
příkazu vykonán. Okresní soud v Olomouci měl tudíž k této skutečnosti při 
rozhodování o druhu a výměře uloženého trestu přihlížet, a to se zřetelem k 
ustanovení § 36 tr. zák., což by ve svém důsledku znamenalo, že by obviněné 
nemohl trest obecně prospěšných prací vůbec uložit. Jestliže tak učinil, 
překročil nejvyšší výměru dovolenou zákonem pro tento druh trestu. Navíc 
obviněná se trestné činnosti, pro kterou byla stíhána ve věci Okresního soudu v 
Olomouci, sp. zn. 2 T 57/2002, dopustila dříve, než byl vyhlášen dne 4. 4. 2002 
rozsudek ve věci Okresního soudu v Přerově, sp. zn. 2 T 133/2001. Trestnou 
činnost totiž spáchala dne 18. 12. a 26. 12. 2001 a měl jí tak být ukládán 
souhrnný trest podle § 35 odst. 2 tr. zák. V důsledku toho je uložený trest ve 
zřejmém nepoměru ke stupni nebezpečnosti činu pro společnost.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. výše uvedená porušení zákona vyslovil, 
podle § 269 odst. 2 tr. ř. napadený trestní příkaz zrušil, a poté aby 
postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona byla podána 
právem.

V prvé řadě je třeba ale podotknout, že Okresní soud v Olomouci v době vydání 
napadeného trestního příkazu nemohl z objektivních důvodů vědět, že obviněná K. 
D. byla krátce před tím (dne 4. 4. 2002) odsouzena pro jinou trestnou činnost 
rozsudkem Okresního soudu v Přerově sp. zn. 2 T 133/2001, neboť tento rozsudek 
v té době ještě nenabyl právní moci a obviněná tudíž neměla toto odsouzení 
zapsáno v opisu rejstříku trestů. Obviněné se pak Okresní soud v Olomouci 
neúspěšně pokoušel trestní příkaz doručit, až došlo k vydání příkazu k zatčení 
na její osobu (dne 23. 5.  2002). Tento příkaz k zatčení byl posléze realizován 
dne 14. 6. 2002 orgány Policie ČR a obviněná byla dne 15. 6. 2002 předvedena 
před samosoudce Okresního soudu v Olomouci. Ten v rámci jejího výslechu (viz č. 
l. 49 spisu) mj. zjistil, že proti obviněné je též vedeno trestní stíhání v P., 
a že v té věci již byla podána obžaloba. Taktéž to, že v předchozím roce byla 
odsouzena Okresním soudem v Přerově. Navzdory těmto informacím ze strany 
obviněné pokračoval samosoudce Okresního soudu v Olomouci v dalších úkonech 
spočívajících mj. v doručení vydaného trestního příkazu obviněné. Následně poté 
co se obviněná vzdala práva podat proti trestnímu příkazu odpor a vyjádřila 
svůj nesouhlas, aby odpor podala kterákoli z osob uvedených v ustanovení § 247 
ost. 2 tr. ř., vydaný trestní příkaz nabyl právní moci. To celé navzdory tomu, 
že samosoudce jmenovaného okresního soudu namísto doručení trestního příkazu 
obviněné měl nejdříve prověřit, zda trestní příkaz v podobě, jak byl vydán, v 
důsledku dalších skutečností vyplývajících z tvrzení obviněné, není v rozporu 
se zákonem. V tom, že tak samosoudce Okresního soudu v Olomouci neučinil, lze 
spatřovat porušení ustanovení § 2 odst. 5, 6 tr. ř., neboť trestní příkaz do 
okamžiku doručení obviněnému nemá povahu vyhlášeného odsuzujícího rozsudku (viz 
§ 314e odst. 5 tr. ř.). Jsou-li proto v mezidobí od vydání trestního příkazu do 
jeho doručení obviněnému zjištěny skutečnosti, které mohou znamenat, že vydaný 
trestní příkaz je v rozporu se zákonem, tak se v doručování takového trestního 
příkazu obviněnému nepokračuje až do doby, než je předmětná otázka objasněna 
(viz též rozsudek Nejvyššího soudu ze dne 6. 11. 2002, sp. zn. 4 Tz 58/2002).

V konkrétním případě by samosoudce Okresního soudu v Olomouci totiž musel 
zjistit, že obviněná K. D. kromě odsouzení k trestu obecně prospěšných prací ve 
výměře 200 hodin již pravomocným trestním příkazem Okresního soudu v Přerově ze 
dne 30. 1. 2001, sp. zn. 3 T 331/2000, z něhož dosud nic nevykonala, byla ke 
stejnému trestu odsouzena dosud nepravomocným, ale již vyhlášeným rozsudkem 
téhož soudu ze dne 4. 4. 2002, sp. zn. 2 T 133/2001. Z toho by mu muselo být 
zřejmé, že za této situace bez dalšího nelze obviněné trest obecně prospěšných 
prací uložit, neboť v případě nabytí právní moci i druhého z těchto rozhodnutí 
by hrozilo překročení maximálně přípustné hranice stanovené zákonem pro trest 
obecně prospěšných prací. Pokud se tak přesto stalo, došlo k porušení 
ustanovení § 36 tr. zák. ve spojení s ustanovením § 45a odst. 1 tr. zák., neboť 
byla překročena nejvyšší dovolená výměra pro tento druh trestu (400 hodin), jíž 
je nutné respektovat i tehdy, je-li obviněnému ukládán trest obecně prospěšných 
prací a předchozí trest (tresty) tohoto druhu uložený (uložené) dřívějším 
(dřívějšími) rozsudkem nebo trestním příkazem (rozsudky nebo trestními příkazy) 
dosud nebyl (nebyly) zčásti nebo zcela vykonán (vykonány).

Samosoudce okresního soudu by taktéž musel zjistit, že trestné činnosti, pro 
níž byla obviněná u Okresního soudu v Olomouci stíhána, a kterou spáchala ve 
dnech 18. 12. a 26. 12. 2001, se dopustila ještě před tím, než byl za jinou 
její trestnou činnost ze dne 7. 5. 2001 vyhlášen Okresním soudem v Přerově dne 
4. 4. 2002 odsuzující rozsudek sp. zn. 2 T 133/2001. To znamená, že se v daném 
případě jednalo o vícečinný souběh trestných činů, a u obviněné tak byly 
splněny zákonné podmínky pro uložení souhrnného trestu podle § 35 odst. 2 tr. 
zák., za předpokladu nabytí právní moci již výše citovaného odsuzujícího 
rozsudku Okresního soudu v Přerově, čehož byl Okresní soud v Olomouci povinen 
vyčkat. Na tomto místě je třeba zdůraznit, že v otázce uložení souhrnného 
trestu obviněné se nemohl uplatnit v její věci vedené u Okresního soudu v 
Přerově pod sp. zn. 2 T 133/2001 dříve vydaný trestní příkaz ze dne 29. 8. 
2001, neboť tento trestní příkaz nebyl obviněné doručen a k jeho zrušení došlo 
v důsledku odporu podaného státní zástupkyní. Nedošlo tak k situaci, že by 
obviněná byla soudním rozhodnutím v podobě tohoto trestního příkazu varována 
před pácháním další trestné činnosti, což by mělo za následek, že jakýkoli 
další trestný čin z její strany by měl charakter recidivy a nikoli vícečinného 
souběhu, jako je tomu v projednávaném případě.

Dále je třeba poznamenat, že po nabytí právní moci rozsudku Okresního soudu v 
Přerově ze dne 4. 4. 2002 sp. zn. 2 T 133/2001 vyvstala v přezkoumávané věci 
Okresního soudu v Olomouci též překážka vyplývající z ustanovení § 314e odst. 4 
písm. d) tr. ř., podle něhož jestliže má být uložen souhrnný trest a předchozí 
trest byl uložen rozsudkem, trestní příkaz ve věci nelze vydat. Této 
skutečnosti si měl být samosoudce Okresního soudu v Olomouci taktéž vědom, a 
neměl pokračovat v doručování trestního příkazu obviněné. Místo toho měl vyčkat 
nabytí právní moci výše citovaného rozsudku Okresního soudu v Přerově a v 
projednávané věci obviněné K. D. pak nařídit hlavní líčení a rozhodnout 
rozsudkem.

Z výše uvedeného je tedy zřejmé, že Okresní soud v Olomouci, pokud věc obviněné 
K. D. rozhodl způsobem, jak vyplývá z napadeného trestního příkazu, porušil 
zákon v ustanovení § 2 odst. 5, 6 tr. ř., když řádně nezjistil skutkový stav a 
nezjistil a neprovedl potřebné důkazy ve vztahu k zákonným podmínkám pro 
uložení souhrnného trestu, jakož i k zákonné formě rozhodnutí v dané věci 
(rozsudek po provedeném hlavním líčení a nikoli trestní příkaz). Taktéž bylo 
porušeno ustanovení § 36 a § 45a odst. 1 tr. zák. ohledně maximální možné 
výměry trestu obecně prospěšných prací.

Uvedená porušení zákona, k nimž došlo v neprospěch obviněné K. D., proto 
Nejvyšší soud podle § 268 odst. 2 tr. ř. vyslovil, dále podle § 269 odst. 2 tr. 
ř. napadený trestní příkaz zrušil v celém rozsahu, včetně všech případných 
obsahově navazujících rozhodnutí, která touto změnou pozbyla podkladu a poté 
podle § 270 odst. 1 tr. ř. věc přikázal Okresnímu soudu v Olomouci, aby ji v 
potřebném rozsahu znovu projednal a rozhodl. To znamená, že ve věci bude 
nařízeno hlavní líčení, ve kterém budou provedeny veškeré relevantní důkazy 
potřebné k rozhodnutí o vině obviněné a případném trestu. Podle § 270 odst. 4 
tr. ř. je okresní soud povinen provést procesní úkony, které byly Nejvyšším 
soudem nařízeny a je vázán jím vysloveným právním názorem. Okresní soud přitom 
musí mít též na paměti, že podle § 273  tr. ř. v novém řízení nemůže dojít ke 
změně v neprospěch obviněné.

Poučení: Proti tomuto rozsudku není opravný prostředek přípustný.

V Brně dne 17. června 2003

Předseda senátu:

JUDr. František Hrabec   

	

	
