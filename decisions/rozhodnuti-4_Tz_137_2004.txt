Soud: Nejvyšší soud

Spisová značka: 4 Tz 137/2004

Datum rozhodnutí: 24.08.2004

Typ rozhodnutí: Rozsudek




4 Tz 137/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 24. 
srpna 2004 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky  ve  prospěch  obviněného  J.  U., 
proti rozsudku Obvodního soudu pro Prahu 7 ze dne 17. 9. 2003, sp. zn. 25 T 
155/2001, a podle § 268 odst. 2,  § 269 odst. 2 a  § 270 odst. 1 tr. ř.  
rozhodl   t a k t o :

 Pravomocným rozsudkem Obvodního soudu pro Prahu 7 ze dne 17. 9. 2003, sp. zn.  
25 T 155/2001,  b y l   p o r u š e n    z  á k o n  v ustanovení § 35 odst. 2  
tr. zák. a v řízení, které mu předcházelo, v ustanovení § 2 odst. 5, 6 tr. ř. v 
neprospěch obviněného J. U.  

Napadený rozsudek  s e   z r u š u j e  ve výroku o trestu .   

Zrušují se též všechna další rozhodnutí na zrušenou část rozsudku obsahově 
navazující,  pokud vzhledem ke změně,  k níž došlo zrušením, pozbyla podkladu.  

Obvodnímu soudu pro Prahu  7   s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n  í : 

Obviněný J. U. byl rozsudkem Obvodního soudu pro Prahu 7 ze dne 17. 9. 2003, 
sp. zn. 25 T 155/2001, uznán vinným trestným činem krádeže podle § 247 odst. 1 
písm. a), b), e) tr. zák., jehož se dopustil tím, že dne 20. 10. 2001 v době 
kolem 16. 15 hodin v P., Z. P.  před domem č. 0  společně se samostatně 
stíhaným O. H. vnikl do osobního motorového vozidla zn. Fiat Punto tak, že za 
pomoci nůžek otevřel zámek pravých předních dveří a z vozidla odcizil 
radiopřehrávač Blaupunkt v hodnotě 7 000,- Kč ke škodě L. V. a byl následně 
nedaleko zadržen přivolanou policejní hlídkou. 

Za to byl obviněný odsouzen k souhrnnému trestu odnětí svobody v trvání dvou 
let  s vyslovením dohledu a s podmíněným odkladem jeho výkonu  na zkušební dobu 
čtyř let, za současného zrušení  výroku o trestu z rozsudku Obvodního soudu pro 
Prahu 1 ze dne 28. 11. 2000, sp. zn. 3 T 46/99, ve spojení s usnesením  
Městského soudu v Praze sp. zn. 5 To 120/2002. Podle § 314d) odst. 3 tr. ř. 
tento rozsudek neobsahuje písemné odůvodnění. Právní moci pak nabyl dnem 
vyhlášení. 

Proti tomuto rozsudku Obvodního soudu pro Prahu 7 podal ministr spravedlnosti 
podle § 266 odst. 1, 2 tr. ř. stížnost pro porušení zákona ve prospěch 
obviněného J. U., když podle názoru stěžovatele byl porušen zákon v neprospěch 
obviněného  v ustanovení § 35 odst. 2 tr. zák. a v ustanovení § 2 odst. 5, 6 
tr. ř.

Obviněný J. U. byl totiž v mezidobí odsouzen rozsudkem Obvodního soudu pro 
Prahu 1 ze dne 28. 11. 2000, sp. zn. 3 T 46/99, pro pokračující trestný čin 
krádeže podle     § 247 odst. 1 písm. b), e), odst. 2 tr. zák. k nepodmíněnému 
trestu odnětí svobody v trvání 18 měsíců se zařazením do  věznice s ostrahou a 
současně bylo rozhodnuto o náhradě škody. Týmž rozhodnutím byl obviněný podle § 
226 písm. c) tr. ř. zproštěn obžaloby pro další trestný čin krádeže 
kvalifikovaný podle § 247 odst. 1 písm. a), b), e) tr. zák. Proti tomuto 
rozsudku podal odvolání státní zástupce i obviněný, přičemž následně ve věci 
rozhodl Městský soud v Praze usnesením ze dne 4. 12. 2002, sp. zn. 5 To 
120/2002, kterým napadený rozsudek zrušil ve zprošťujícím výroku a v důsledku 
tohoto zrušení i v uloženém trestu.  Obvodní soud pro Prahu 1 po doplněném 
dokazování vydal dne 2. 12. 2003 pod sp. zn. 3 T 46/99 další rozsudek, kterým 
při nezměněném výroku o vině trestným činem krádeže podle § 247  odst. 1 písm. 
b), e), odst. 2 tr. zák.  pod  body ad 1) – ad 2) rozsudku Obvodního soudu pro 
Prahu 1 ze dne 28. 11. 2000, sp. zn. 3 T 46/99, ve spojení s usnesením 
Městského soudu v Praze ze dne 4. 12. 2002, sp. zn. 5 To 120/2002, obviněného 
odsoudil podle § 247 odst. 2 tr. zák. k nepodmíněnému trestu odnětí svobody v 
trvání 12 měsíců se zařazením do věznice s ostrahou. Rozsudek nabyl právní moci 
v den vyhlášení. Pokud jde o skutek, z něhož byl obviněný obžaloby zproštěn a 
Městský soud v Praze tento  zprošťující výrok svým usnesením zrušil, postupoval 
Obvodní soud pro Prahu 1 tak, že již dne 20. 1. 2003 vydal usnesení, kterým pro 
tento skutek  trestní stíhání obviněného  podle § 231 odst. 1, § 223 odst. 2 a 
§ 172 odst. 2 písm. a) tr. ř. pro neúčelnost zastavil.

Samosoudce Obvodního soudu pro Prahu 7 si přesto, že v hlavním líčení dne 17. 
9. 2003 prováděl důkaz rozsudkem Obvodního soudu pro Prahu 1 ze dne 28. 11. 
2000, sp. zn. 3 T 46/99,  i usnesením Městského soudu v Praze ze dne 4. 12. 
2002, sp. zn. 5 To 120/2002,  nepovšiml, že odvolací soud zrušil v rozsudku  
Obvodního soudu pro Prahu 1 ze dne 28. 11. 2000 nejen zprošťující výrok, ale i 
celý výrok o trestu, takže samosoudce uložil trest souhrnný k trestu z rozsudku 
Obvodního soudu pro Prahu 1,  který v té době již neexistoval. 

Je tedy nepochybné, že obviněný byl za trestnou činnost z rozsudku Obvodního 
soudu pro Prahu 1 ze dne 28. 11. 2000, sp. zn. 3 T 46/99, usnesením  Městského 
soudu v Praze  ze dne 4. 12. 2002, sp. zn. 5 To 120/2002,  nedotčenou, odsouzen 
dvakrát, čímž došlo k porušení zásady ne bis in idem vyplývající z čl. 40 odst. 
5 Listiny základních práv a svobod i  ustanovení § 11 odst. 1 písm. f) tr. ř., 
a to s ohledem na  shora citovaný výrok o trestu z rozsudku Obvodního  soudu 
pro Prahu 7. Navíc podle ministra spravedlnosti uložení souhrnného trestu podle 
§ 35 odst. 2 tr. zák. nepřicházelo v úvahu, protože inkriminovaný skutek byl 
spáchán dne 20. 10. 2001 a první odsuzující rozsudek Obvodního soudu pro Prahu 
1 byl vyhlášen dne 28. 11. 2000. Skutek tedy nebyl spáchán  před vyhlášením 
odsuzujícího rozsudku, ale až po něm. Proto měl být zcela nepochybně ukládán 
Obvodním soudem pro Prahu 7 trest samostatný. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř.  vyslovil, že výrokem o trestu z 
rozsudku  Obvodního soudu pro Prahu 7 ze dne 17. 9. 2003, sp. zn. 25 T 
155/2001, byl porušen zákon v neprospěch obviněného J. U., a to v ustanovení § 
35 odst. 2 tr. zák. a v ustanovení § 2 odst. 5, 6 tr. ř.  Poté, aby Nejvyšší 
soud  podle § 269 odst. 2 tr. ř. napadený rozsudek zrušil,  jakož aby zrušil i 
všechna další rozhodnutí na tento rozsudek obsahově navazující, pokud vzhledem 
ke změně, k níž dojde zrušením, pozbudou podkladu, a následně navrhl, aby bylo 
postupováno podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 35 odst 2 tr. zák.  soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných 
titulů a vyznamenání, ztráty vojenské hodnosti, propadnutí majetku nebo 
propadnutí věci, jestliže takový trest byl vysloven již rozsudkem dřívějším.

Z obsahu spisu Obvodního soudu pro Prahu 1 sp. zn. 3 T 46/99 Nejvyšší soud 
zjistil, že obviněný J. U. byl rozsudkem téhož soudu ze dne 28. 11. 2000 uznán 
vinným trestným činem krádeže podle § 247 odst. 1 písm. b), e),  odst. 2 tr. 
zák., jehož se dopustil společně s obviněným J. M. tak, že 

						

1) dne 25. 9. 1998 přibližně v 18.00 hodin v P., N. P. před domem č.  poté, kdy 
obviněný U. nití prostrčenou  mezi sklem  a těsněním okna pravých dveří 
odjistil západku zámku dveří u osobního automobilu tov. zn. Peugeot 106, 
majitele L. K., odcizili z vozidla v rozsudku blíže specifikované věci, čímž 
způsobili celkovou škodu ve výši 14 740,- Kč.        

2)  dne 30. 9. 1998 přibližně v 16.00 hodin v P., V. ulici před domem č. 
rozbili trojúhelníkové okénko pravých zadních dveří u osobního automobilu  tov. 
zn. Daewoo Nexia,  majitelky M. M. P. a z vozidla odcizili  v rozsudku blíže 
specifikované věci, čímž způsobili celkovou škodu ve výši 15 123,- Kč a 
poškozením vozidla pak škodu ve výši 1 526,- Kč. 

přičemž obviněný U. se tohoto jednání dopustil přesto, že byl odsouzen 
rozsudkem Obvodního soudu Praha – západ ze dne 18. 10. 1996, sp. zn. 13 T 
218/96, mimo jiné  i  pro trestný čin  krádeže k nepodmíněnému trestu odnětí 
svobody v trvání 14 měsíců, přičemž z výkonu trestu byl podmíněně propuštěn dne 
19. 12. 1996 a byla mu stanovena zkušební doba v trvání 5 roků. 

Za to byl obviněný J. U. odsouzen k trestu odnětí svobody v trvání osmnácti 
měsíců se zařazením do věznice s ostrahou. Podle § 228 odst. 1 tr. ř. bylo 
rozhodnuto o náhradě škody. 

Pod bodem II. rozsudku byl obviněný J. U. podle § 226 písm. c) tr. ř. zproštěn 
obžaloby, že společně s obviněným M. dne 19. 1. 1999 přibližně ve 13.20 hodin v 
P., D. t. nití prostrčenou mezi sklem a těsněním odjistili západku zámku dveří 
– zajišťovací kolík u osobního automobilu tov. zn. VW Golf 1,9 a z vozidla 
odcizili kufřík Dalesey s různými listinami a způsobili tak J. V. škodu ve výši 
2 457,- Kč a tohoto jednání se dopustil přesto, že byl odsouzen rozsudkem 
Obvodního soudu Praha – západ ze dne 18. 10. 1996, sp. zn. 13 T 218/96, mimo 
jiné i pro trestný čin krádeže k nepodmíněnému trestu odnětí svobody v trvání 
14 měsíců, přičemž z výkonu trestu byl podmíněně propuštěn dne 19. 12. 1996 a 
byla mu stanovena zkušební doba v trvání 5 roků. 

Jak již bylo konstatováno ve stížnosti pro porušení zákona, proti uvedenému 
rozsudku si podal odvolání státní zástupce i obviněný. Ve věci následně jednal 
Městský soud v Praze, který usnesením ze dne 4. 12. 2002, sp. zn. 5 To 
120/2002, rozhodl tak, že napadený rozsudek zrušil v části, v níž byl obviněný 
J. U. zproštěn obžaloby a v důsledku tohoto rozhodnutí pak výslovně zrušil 
rovněž i výrok o trestu. Věc pak byla vrácena zpět obvodnímu soudu k novému 
projednání a rozhodnutí. 

Obvodní soud pro Prahu 1 následně  usnesením  ze dne 20. 1. 2003, sp. zn. 3 T 
46/99, podle  § 231 odst. 1 tr. ř. ve spojení s § 223 odst. 2 tr. ř. z důvodů 
podle § 172 odst. 2  písm. a) tr. ř. trestní stíhání obviněného J. U. pro výše 
uvedený původně zproštěný skutek zastavil. Toto usnesení nabylo právní moci dne 
9. 8. 2003. Poté bylo rozsudkem Obvodního soudu pro Prahu 1 ze dne 2. 12. 2003, 
sp. zn. 3 T 46/99, rozhodnuto tak, že při nezměněném výroku o vině z rozsudku 
Obvodního soudu pro Prahu 1 ze dne 28. 11. 2000, sp. zn. 3 T 46/99, pod body ad 
1) – ad 2), byl obviněný odsouzen k trestu odnětí svobody v trvání dvanácti 
měsíců  se zařazením do věznice s ostrahou. Tento rozsudek nabyl právní moci 
dne 2. 12. 2003.        

Z uvedeného je tedy zřejmé, že obviněný páchal trestnou činnost ve dnech 25. 9. 
1998, 30. 9. 1998 v trestní věci sp. zn. 3 T 46/99 Obvodního soudu pro Prahu 1 
a dne 20. 10. 2001 v trestní věci sp. zn. 25 T 155/2001 Obvodního soudu pro 
Prahu 7.  Obvodní soud pro Prahu 1 pak ve věci sp. zn. 3 T 46/99 rozhodoval 
poprvé rozsudkem dne 28. 11. 2000, přičemž obviněný páchal trestnou činnost v 
napadené trestní věci Obvodního soudu pro Prahu 7 sp. zn. 25 T 155/2001 až dne 
20. 10. 2001, tedy téměř o rok později, a proto se v daném případě nemohlo 
jednat o  vícečinný souběh trestných činů.   

Obviněnému tudíž měl být správně v trestní věci Obvodního soudu pro Prahu 7 sp. 
zn. 25 T 155/2001 uložen trest samostatný a nikoliv trest souhrnný. Obvodní 
soud pro Prahu 7 však při svém postupu a rozhodování tyto okolnosti 
nezohlednil, ačkoli citovaným rozsudkem Obvodního soudu pro Prahu 1 a zejména 
navazujícím usnesením Městského soudu v Praze    sp. zn. 5 To 120/2002 prováděl 
v hlavním líčení důkaz. Svým rozsudkem ze dne 17. 9. 2003 pak v rámci ukládání 
souhrnného trestu zrušil výrok o trestu z rozsudku Obvodního soudu pro Prahu 1 
ze dne 28. 11. 2000 sp. zn. 3 T 46/99, který však již byl dříve usnesením 
Městského soudu v Praze ze dne 4. 12. 2002 sp. zn. 5 To 120/2002 zrušen, a 
tudíž v době rozhodování Obvodního soudu pro Prahu 7 neexistoval. V trestní 
věci sp. zn. 3 T 46/99 byl pak konečný výrok o trestu vyhlášen až rozsudkem 
Obvodního soudu pro Prahu 1 ze dne 2. 12. 2003, v důsledku čehož pak od tohoto 
data vedle sebe existovaly v rozporu se zákonem dva tresty uložené částečně za 
tutéž trestnou činnost obviněného.   

Pokud ale stížnost pro porušení zákona poukazovala na porušení zásady ne bis in 
idem a ustanovení § 11 odst. 1 písm. f) tr. ř., Nejvyšší soud porušení tohoto 
ustanovení trestního řádu v postupu a rozhodnutí Obvodního soudu pro Prahu 7 
vyslovit nemohl. V době, kdy tento soud obviněnému ukládal napadeným rozsudkem 
nezákonný souhrnný trest, předcházející trest, jenž domněle rušil, již 
neexistoval, a tudíž v době vyhlášení a právní moci napadeného rozsudku nebyl a 
ani nemohl být obviněný za stejnou trestnou činnost potrestán dvakrát. 
Skutečnost, že později Obvodní soud pro Prahu 1 uložil obviněnému rozsudkem ve 
věci sp. zn. 3 T 46/99 trest za trestnou činnost, za níž již byl potrestán i 
Obvodním soudem pro Prahu 7, nemohla mít v této konkrétní otázce na závěr 
Nejvyššího soudu vliv. Nejvyšší soud totiž může v tomto typu řízení 
přezkoumávat pouze rozhodnutí napadené stížností pro porušení zákona a toto je 
povinen posuzovat podle skutkového a právního stavu v době, kdy k jeho 
vyhlášení došlo. Následným postupem, který v této věci Nejvyšší soud nařídil, 
ale bude automaticky zhojena i tato vytýkaná vada, byť nebylo za dané procesní 
situace možné vyslovit porušení zákona napadeným rozsudkem i v uvedeném 
ustanovení zákona.   

Nejvyšší soud proto na shora uvedeném základě podle § 268 odst. 2 tr. ř. 
vyslovil, že rozsudkem Obvodního soudu pro Prahu 7 ze dne 17. 9. 2003 sp. zn. 
25 T 155/2001 byl porušen zákon v ustanovení § 35 odst. 2 tr. zák. a v řízení, 
které mu předcházelo, též v ustanovení § 2 odst. 5, 6 tr. ř., v neprospěch 
obviněného J. U. Podle § 269 odst. 2 tr. ř. Nejvyšší soud napadený rozsudek 
zrušil ve výroku o trestu, a to včetně všech dalších rozhodnutí, která na 
zrušenou část rozsudku obsahově navazovala, pokud vzhledem ke změně, k níž 
došlo zrušením, pozbyla podkladu. Následně pak podle § 270 odst. 1 tr. ř.  
Nejvyšší soud přikázal Obvodnímu soudu pro Prahu 7, aby věc v potřebném rozsahu 
znovu projednal a rozhodl. To znamená, že obvodní soud si vyžádá nový aktuální 
opis z rejstříku trestů obviněného, a pokud v mezidobí nedojde nebo již nedošlo 
ke změně skutečností rozhodných pro ukládání trestu, uloží obviněnému J. U. v 
novém hlavním líčení za jím spáchanou trestnou činnost samostatný trest, který 
by měl být mírnější než původně uložený trest souhrnný. Obvodní soud přitom 
musí mít na paměti, že i v případě dodatečného zjištění poznatků, které jsou v 
neprospěch obviněného, podle § 273 tr. ř. v novém řízení nemůže v konečném 
rozhodnutí dojít ke změně, jež by byla v jeho neprospěch. Podle § 270 odst. 4  
tr.  ř. je obvodní  soud vázán právním názorem, který ve věci vyslovil Nejvyšší 
soud, a je povinen provést nařízené procesní úkony.     

      	       

P o u č e n í :    Proti tomuto rozhodnutí není opravný prostředek přípustný. 

V  Brně dne  24.  srpna  
2004                                                    

                                                                                
     Předseda senátu: 

JUDr. František  H r a b e c   

	

	
