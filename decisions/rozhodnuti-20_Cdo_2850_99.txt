Název judikátu: Zastoupení. Opatrovník pro řízení. Předpoklady ustanovení opatrovníka účastníku, jehož pobyt není znám. Vztah opatrovníka a zástupce s procesní plnou mocí.

Právní věta: 
Byl-li účastníku řízení ustanoven opatrovník, ačkoli k tomu nebyly splněny  podmínky formulované v ustanovení § 29 odst. 2 o. s. ř., a uvedené mělo za  následek, že soud nejednal s účastníkem, nebo s jiným jeho zástupcem  (např. s  jeho zákonným zástupcem nebo s kolizním opatrovníkem), jde o případ, kdy  účastníku byla nesprávným postupem soudu v průběhu řízení odňata možnost jednat  před soudem.  	    O nesprávný postup soudu v průběhu řízení jde i tehdy, ustanovil-li soud  opatrovníkem účastníka, jehož pobyt není znám, osobu, jejíž zájmy jsou nebo  mohou být v rozporu se zájmy opatrovance a pouze s touto osobou v řízení jako  se zástupcem účastníka jednal.    Předpoklady pro ustanovení opatrovníka podle § 29 odst. 2 o. s. ř. nejsou  splněny, jestliže soud před vydáním rozhodnutí neprovedl odpovídající šetření o  pobytu účastníka, jehož pobyt není znám. Ke zodpovězení otázky, zda je znám  jiný pobyt účastníka řízení na území České republiky, přitom není dostačující  pouhé vyžádání zprávy z Centrální evidence obyvatel.     Skutečnost, že účastník řízení, jehož pobyt není znám, si dříve zvolil  zástupce s plnou mocí pro celé řízení, obecně nebrání soudu v ustanovení  opatrovníka podle § 29 odst. 2 o. s. ř., je-li to nezbytné k zajištění účinné  ochrany práv a povinností nepřítomného účastníka. Ustanovením opatrovníka  zastoupení opatrovance na základě procesní plné moci nezaniká a soud je povinen  s takovým  zástupcem účastníka nadále jednat a doručovat mu soudní písemnosti  (§ 49 odst. 1 o. s. ř.). 

Soud: Nejvyšší soud

Spisová značka: 20 Cdo 2850/99

Datum rozhodnutí: 23.08.2001

Typ rozhodnutí: ROZSUDEK


Heslo: Řízení před soudem

Dotčené předpisy: § 29 předpisu č. 99/1963Sb., § 49 odst. 1 předpisu č. 99/1963Sb., § 237 odst. 1 písm. f) předpisu č. 99/1963Sb. ve znění do 31.12.2000

Kategorie rozhodnutí: A


Publikováno ve sbírce pod číslem: 10 / 2003



20 Cdo 2850/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Zdeňka 
Krčmáře a soudců Doc. JUDr. Věry Korecké, CSc. a JUDr. Vladimíra Kurky, v 
právní věci žalobce B. D. – D., zastoupeného advokátem, proti žalovaným 1) J. 
H., zastoupenému advokátem, 2) I. P., zastoupené  advokátem, a 3) K. P., o 
přivolení k výpovědi z nájmu bytu a o vyklizení bytu, vedené u Obvodního soudu 
pro Prahu 6 pod sp. zn. 10 C 303/95,         o dovolání prvního a druhé 
žalovaných proti rozsudku Městského soudu v Praze ze dne       31. května 1999, 
č. j. 39 Co 537/98-73, takto:

	I. Dovolání druhé žalované se odmítá. 

	II. Rozsudek Obvodního soudu pro Prahu 6 ze dne 27. července 
1998,                            č. j. 10 C 303/95-51, a rozsudek Městského 
soudu v Praze ze dne 31. května 1999,                   č. j. 39 Co 537/98-73, 
se ve výrocích o věci samé týkajících se prvního žalovaného a v navazujících 
výrocích o nákladech řízení mezi žalobcem a prvním žalovaným zrušují a věc se v 
tomto rozsahu vrací soudu prvního stupně k dalšímu řízení. 

III. Druhá žalovaná je povinna zaplatit žalobci na náhradě nákladů dovolacího 
řízení částku 287,50 Kč, do tří dnů od právní moci tohoto rozsudku, k rukám 
zástupce žalobce.

 O d ů v o d n ě n í :

	

	Obvodní soud pro Prahu 1 rozsudkem ze dne 27. července 1998, č. j. 10 C 
303/95-51, přivolil k výpovědi z nájmu ve výroku označeného bytu v P., dané 
žalobcem prvnímu žalovanému z důvodu uvedeného v ustanovení § 711 odst. 1 písm. 
h/ občanského zákoníku (dále též jen „obč. zák.“), určil, že nájemní poměr 
prvního žalovaného skončí posledním dnem měsíce, v němž uplyne tříměsíční 
výpovědní lhůta počítaná od prvního dne měsíce následujícího po právní moci 
rozsudku, a uložil žalovaným byt vyklidit a vyklizený odevzdat žalobci, a to 
tak, že tato povinnost stíhá prvního žalovaného do patnácti dnů od skončení 
nájmu a druhou a třetího žalované do tří měsíců od právní moci rozsudku. Soud 
uvedl, že v řízení šlo jednak o přivolení k výpovědi z nájmu bytu mezi žalobcem 
a prvním žalovaným, jednak o to, zda na druhou a třetího žalované přešlo právo 
nájmu bytu po prvním žalovaném. Žalobce je vlastníkem domu, v němž prvnímu 
žalovanému svědčilo právo osobního užívání bytu (na základě rozhodnutí o 
přidělení náhradního bytu ze dne 7. května 1990 a dohody o užívání bytu ze dne 
4. června 1990) a posléze právo nájmu bytu. První žalovaný však v bytě nikdy 
nebydlel a bez vážných důvodů jej neužívá, takže podmínky ustanovení § 711 
odst. 1 písm. h/ obč. zák. jsou splněny. Právo na přístřeší (dle § 712 odst. 5 
obč. zák.) soud prvnímu žalovanému odepřel, s tím, že jeho bytová potřeba je za 
tak dlouhou dobu již jistě uspokojena a nadto se zdržuje mimo území republiky 
již od roku 1996. Ve vztahu ke druhé a třetímu žalovaným soud uzavřel, že druhá 
žalovaná neprokázala, že by byla s nájemcem v příbuzenském poměru dle § 706 
odst. 1, věty první, obč. zák., takže bylo na žalovaných, aby prokázali, že s 
prvním žalovaným vedli společnou domácnost alespoň tři roky (případně &#64979; 
podle ustanovení § 178 odst. 1 zákona č. 40/1964 Sb. - jeden rok) předtím, než 
společnou domácnost trvale opustil, a že nemají vlastní byt. Žalovaní však 
prokázali jen to, že nemají vlastní byt, když první žalovaný jim dle výpovědi 
druhé žalované poskytl možnost bydlení do doby, než si najdou vlastní byt. 
Druhá žalovaná rovněž nemohla žít ve společné domácnosti s prvním žalovaným, 
neboť v době, kdy se do bytu nastěhovala (dle jejího tvrzení 31. října 1990), 
již byla (od 6. října 1990) provdána za třetího žalovaného. Proto soud zavázal 
k vyklizení bytu i druhou a třetího žalované, vycházeje z toho, že byt užívají 
bez právního důvodu. 

	K odvolání prvního a druhé žalovaných Městský soudu v Praze rozsudkem 
ze dne 31. května 1999, č. j. 39 Co 537/98-73, rozsudek soudu prvního stupně ve 
výrocích o věci samé vůči prvnímu žalovanému potvrdil (odstavec 1 výroku) a 
vůči druhé žalované jej změnil (odstavec 2 výroku) tak, že žalobu zamítl. Soud 
prvního stupně podle odvolacího soudu správně zjistil skutkový stav věci a 
nepochybil ani tím, jak o věci rozhodl vůči prvnímu žalovanému (co do přivolení 
k výpovědi z nájmu bytu  i ohledně bytové náhrady). Také podle názoru 
odvolacího soudu totiž první žalovaný svým jednáním naplnil výpovědní důvod dle 
§ 711 odst. 1 písm. h/ obč. zák., obsažený ve výpovědi tvořící součást žaloby. 
Nesprávně však bylo rozhodnuto o věci ve vztahu ke druhé žalované. Soud prvního 
stupně přehlédl, že prvnímu žalovanému zůstávají zachována všechna práva, jež 
mu náleží do skončení nájemního poměru (§ 711 odst. 2 obč. zák.). Bez zřetele k 
tomu, zda druhá žalovaná sdílela s prvním žalovaným společnou domácnost, je u 
ní jako u osoby, jež není v přímém vztahu k pronajímateli (žalobci) a které 
nesvědčí jiný důvod, odvozeným právním důvodem bydlení v bytě již okolnost, že 
nájemce (první žalovaný) eventuálně osoba, jejíž postavení vymezuje ustanovení 
§ 712a obč. zák., s jejím bydlení v bytě souhlasí. Za trvání nájemního poměru 
je k vyklizení takové osoby aktivně věcně legitimován zásadně jen nájemce (nebo 
osoba uvedená v § 712a obč. zák.), nikoli pronajímatel (žalobce).  

První žalovaný (řádně zastoupen opatrovníkem, jenž splňuje podmínku ustanovení 
§ 241 odst. 1 občanského soudního řádu - dále též jen „o. s. ř.“, jelikož je 
současně advokátem) a druhá žalovaná (zastoupena advokátem) podali proti 
rozsudku odvolacího soudu včas dovolání, a to výslovně jen proti potvrzujícímu 
výroku rozsudku (prvnímu odstavci výroku). Přípustnost dovolání opírají o 
ustanovení § 237 odst. 1 písm. f/ o. s. ř., namítajíce, že je dán dovolací 
důvod dle § 241 odst. 3 písm. d/ o. s. ř., jímž lze odvolacímu soudu vytýkat, 
že jeho rozhodnutí spočívá na nesprávném právním posouzení věci. Konkrétně 
namítají, že soudy nedaly prvnímu žalovanému možnost procesní obrany. V tom, že 
nebyl proveden navržený důkaz výslechem prvního žalovaného (např. dožádaným 
soudem v L.), byla podle dovolatelů porušena zásada nestranného postupu v 
řízení. Poukazují též na to, že soud nesprávně vyhodnotil obsah vrácené zásilky 
ze dne 9. prosince 1997, což vedlo k ustanovení opatrovníka pro řízení prvnímu 
žalovanému. Přitom ze zprávy Ministerstva vnitra Slovenské republiky ze dne 27. 
května 1999 (č. l. 72) bylo možné zjistit, že první žalovaný je od 12. října 
1994 hlášen k trvalému pobytu v K. Takto přiblížený administrativní stav měl 
vést odvolací soud k tomu, aby nepřehlížel vadu řízení před soudem prvního 
stupně. Nesprávným postupem obou soudů byl první žalovaný omezen na svých 
právech a byla mu fakticky odňata možnost přenechat byt své příbuzné - druhé 
žalované. Nesprávné právní posouzení věci pak dovolatelé spatřují v tom, jak 
soud vyřešil otázku přechodu nájmu bytu, uvádějíce, že již počátkem roku 1992 
byly ve vztahu ke druhé žalované splněny podmínky ustanovení § 179 obč. zák.  
Proto dovolatelé požadují, aby Nejvyšší soud napadený rozsudek (v dovoláním 
dotčené části) zrušil a věc vrátil odvolacímu soudu k dalšímu řízení. 

Žalobce ve vyjádření navrhuje dovolání odmítnout, případně zamítnout, maje za 
to, že řízení vadou dle § 237 odst. 1 písm. f/ o. s. ř. postiženo není, s tím, 
že nebyly naplněny ani podmínky pro přechod nájmu ve smyslu § 706 odst. 1 obč. 
zák., ve spojení s ustanovením § 708 obč. zák.  Tvrzení, že měl být proveden 
výslech prvního žalovaného, je podle žalobce účelovou snahou dovolatelů 
protahovat řízení a oddálit nevyhnutelné opuštění bytu. 

92 

Podle bodu 17., hlavy první, části dvanácté zákona č. 30/2000 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
některé další zákony, dovolání proti rozhodnutím odvolacího soudu vydaným přede 
dnem nabytí účinnosti tohoto zákona  nebo vydaným po řízení provedeném podle 
dosavadních právních předpisů se projednají a rozhodnou podle dosavadních 
právních předpisů (to jest podle občanského soudního řádu ve znění účinném před 
1. lednem 2001).

Dovolání druhé žalované není přípustné. 

V intencích ustanovení § 240 odst. 1 o. s. ř. může podat dovolání pouze 
účastník řízení. 

Nejvyšší soud pak již v usnesení ze dne 30. října 1997, sp. zn. 2 Cdon 1363/96, 
uveřejněném v časopise Soudní judikatura č. 3, ročník 1998, pod číslem 28, 
jakož i v dalších svých rozhodnutích formuloval a odůvodnil závěr, podle nějž k 
podání dovolání je oprávněn (tzv. subjektivní přípustnost) pouze ten účastník, 
v jehož poměrech rozhodnutím odvolacího soudu nastala újma odstranitelná tím, 
že dovolací soud toto rozhodnutí zruší. 

První žalovaný a druhá žalovaná mají ve sporu postavení samostatných 
společníků         v rozepři (§ 91 odst. 1 o. s. ř.). Vůči prvnímu žalovanému 
se žalobce žalobou domáhá přivolení k výpovědi z nájmu bytu a vůči druhé a 
třetímu žalovaným vyklizení téhož bytu. Stejně jako první žalovaný není 
účastníkem právního vztahu řešeného žalobou na vyklizení druhé žalované, není 
ani druhá žalovaná účastna v řízení o přivolení k výpovědi z nájmu  prvnímu 
žalovanému. Napadeným výrokem rozsudku týkajícím se pouze vztahu žalobce a 
prvního žalovaného nenastala v poměrech žalované žádná újma odstranitelná jeho 
zrušením.

Dovolání druhé žalované tedy není subjektivně přípustné. Nejvyšší soud je proto 
podle § 243b odst. 4, § 218 odst. 1 písm. b/ o. s. ř. odmítl.

Dovolatelka z procesního hlediska zavinila, že její dovolání bylo odmítnuto, 
takže žalobci vzniklo ve smyslu ustanovení § 146 odst. 2, věty první (per 
analogiam), § 224 odst. 1 a § 243b odst. 4 o. s. ř. právo na náhradu účelně 
vynaložených nákladů dovolacího řízení, a to (v intencích bodu 10. hlavy první, 
části dvanácté zákona                         č. 30/2000 Sb.) podle vyhlášky č. 
177/1996 Sb., ve znění pozdějších předpisů (advokátního tarifu). Náklady 
žalobce pak sestávají z odměny ve výši jednoho úkonu právní služby (vyjádření k 
dovolání), tedy ve výši 500,-Kč (§ 7, § 9 odst. 1 a § 11 odst. 1 písm. k/ 
vyhlášky), z čehož podíl připadající na druhou žalovanou činí 250,-Kč,  a z 
paušální náhrady ve výši      75,- Kč (§ 13 odst. 3 vyhlášky), z čehož podíl 
připadající na druhou žalovanou činí 37,50 Kč. Nejvyšší soud proto žalobci 
jejich náhradu k tíži druhé žalované v tomto rozsahu přiznal.

Dovolání prvního žalovaného je přípustné subjektivně, zbývá tedy určit, zda je 
také objektivně přípustné. 

	Dle § 236 odst. 1 o. s. ř., dovoláním lze napadnout pravomocná 
rozhodnutí odvolacího soudu, pokud to zákon připouští.   

Přípustnost dovolání proti rozsudku upravují ustanovení § 237, § 238 a § 239 o. 
s. ř. Podle § 238 odst. 1 písm. a/ o. s. ř. dovolání přípustné není, neboť 
napadený výrok rozsudku odvolacího soudu neměl povahu výroku měnícího, nýbrž 
potvrzujícího a nejde ani o situaci předjímanou ustanovením § 238 odst. 1 písm. 
b/ o. s. ř. (rozsudek ze dne 27. července 1998 je prvním rozsudkem obvodního 
soudu ve věci). Podmínky stanovené v § 239 o. s. ř. daná věc rovněž nesplňuje, 
neboť  odvolací soud výrokem svého rozhodnutí přípustnost dovolání nevyslovil 
(odstavec 1) a první žalovaný návrh na vyslovení přípustnosti dovolání  nepodal 
(odstavec 2). 

Zbývá posoudit podmínky přípustnosti určené v ustanovení § 237 o. s. ř. 
Ustanovení § 237 odst. 1 o. s. ř. spojuje přípustnost dovolání proti každému 
rozhodnutí odvolacího soudu (s výjimkami zakotvenými v odstavci druhém) s 
takovými hrubými vadami řízení a rozhodnutí, které činí rozhodnutí odvolacího 
soudu zmatečným. Pro závěr o přípustnosti (a současné důvodnosti) dovolání je 
především podstatné, zda řízení trpí vadami, na něž poukazuje dovolatel.

Ustanovení § 237 odst. 1 písm. f/ o. s. ř. spojuje zmatečnost řízení se 
skutečností, že účastníku řízení byla v průběhu řízení nesprávným postupem 
soudu odňata možnost jednat před soudem. Odnětím možnosti jednat před soudem je 
přitom takový postup soudu, jímž znemožnil účastníku řízení realizaci těch 
procesních práv, která mu zákon přiznává. O vadu ve smyslu tohoto ustanovení 
jde jen tehdy, jestliže šlo o postup nesprávný (uvažováno z hlediska zachování 
postupu soudu určeného zákonem nebo dalšími obecně závaznými právními předpisy) 
a jestliže se postup soudu projevil v průběhu řízení a nikoliv také při 
rozhodování (srov. též rozhodnutí Nejvyššího soudu uveřejněná pod čísly 27/1998 
Sbírky soudních rozhodnutí a stanovisek a 49/1998 Sbírky soudních rozhodnutí a 
stanovisek /dále též jen „R 49/1998“/). 

Nejvyšší soud v usnesení ze dne 28. ledna 1998, sp. zn.  23 Cdo 75/98, 
uveřejněném v časopise Soudní judikatura č. 20, ročník 1998, pod číslem 146, i 
v mnoha dalších rozhodnutích (např. v usnesení ze dne 19. června 2000, sp. zn. 
26 Cdo 1304/2000 nebo v usnesení ze dne 17. května 2001, sp. zn. 20 Cdo 
1072/2000), vysvětlil, že skutečnost, že soud neprovede účastníkem řízení 
navržený důkaz není vadou řízení dle § 237 odst. 1 písm. f/ o. s. ř. (při 
splnění dalších okolností by mohlo jít  maximálně o jinou vadu řízení, která 
mohla mít za následek nesprávné rozhodnutí ve věci). Od závěrů formulovaných v 
cit. rozhodnutích, na něž v podrobnostech odkazuje, nevidí Nejvyšší soud  
důvodu odchýlit se ani v této věci. Vytýká-li tedy dovolatel soudu, že 
neprovedl důkaz jeho výslechem, lze na tomto základě uzavřít, že potud řízení 
zmatečností netrpí.

Dále bylo úkolem Nejvyššího soudu přezkoumat námitku dovolatele, že mu soud 
ustanovil opatrovníka (jako osobě neznámého pobytu), ač pro to nebyly splněny 
zákonné předpoklady. 

Podle ustanovení § 29 o. s. ř. není-li zastoupen ten, kdo nemůže před soudem 
samostatně jednat, ustanoví mu předseda senátu opatrovníka, je-li tu nebezpečí 
z prodlení. Stejně se postupuje, stanoví-li tak zvláštní předpis (odstavec 1). 
Pokud neučiní jiná opatření, může předseda senátu ustanovit opatrovníka také 
účastníku, jehož pobyt není znám, jemuž se nepodařilo doručit na známou adresu 
v cizině, který byl stižen duševní poruchou nebo který není schopen 
srozumitelně se vyjadřovat (odstavec 2).

93 

Ze spisu je patrno, že žalobce již v žalobě podané 22. prosince 1995 udával, že 
první žalovaný je neznámého pobytu a žádal, aby mu soud ustanovil opatrovníka 
(srov. č. l. 1 až 3); poté, co se soud bezvýsledně pokusil o doručení 
stejnopisu žaloby prvnímu žalovanému na adresu bytu v P. (srov. vrácená zásilka 
na č. l. 5), mu zástupce druhé a třetího žalovaných jako přílohu podání ze dne 
6. dubna 1996, došlého soudu dne 9. dubna 1996  (srov. č. l. 11), předložil 
procesní plnou moc, kterou první žalovaný dne 3. června 1996 zmocnil k 
zastupování v řízení před obvodním soudem  druhou žalovanou. Podpis prvního 
žalovaného na plné moci je úředně ověřen notářem  v K. (Slovenská republika), s 
tím, že jmenovaný plnou moc uvedeného dne před notářem osobně podepsal, přičemž 
jako adresa jeho bydliště se v ověřovací doložce uvádí „K.“. V mezidobí soud 
učinil dne        25. března 1996 u Centrální evidence obyvatel dotaz týkající 
se trvalého či přechodného pobytu prvního žalovaného v ČR (č. l. 14) a dne 17. 
dubna 1996 se mu dostalo odpovědi, podle které byl jmenovaný trvale stále 
hlášen na adrese bytu v P., s tím, že přechodný pobyt v ČR hlášen nemá (č. l. 
15). Předvolání k jednání na den 20. května 1996, které soud zaslal dne 18. 
dubna 1996 prvnímu žalovanému (spolu se žalobou) na adresu ve Slovenské 
republice, se dne 26. června 1996 vrátilo zpět s poznámkou doručné pošty, že 
adresát se na uvedené adrese nezdržuje (č. l. 16). K tomu právní zástupce druhé 
a třetího žalovaných soudu při jednání dne 20. května 1996 sdělil, že první 
žalovaný se má trvale zdržovat na adrese na Slovensku, „v současné době je 
pouze dlouhodobě v Anglii“, s tím, že zástupce není schopen soudu sdělit, kdy 
se první žalovaný vrátí z Anglie zpět (srov. č. l. 17). Soud prvního stupně na 
tuto informaci reagoval tím, že zástupce druhé a třetího žalovaných nejprve 
podáním doručeným 22. října 1996 vyzval, aby mu do čtrnácti dnů sdělil, na jaké 
adrese v Anglii se první žalovaný zdržuje (srov. č. l. 19 a doručenku tamtéž) a 
po marném uplynutí lhůty k odpovědi usnesením ze dne  4. prosince 1996, č. j. 
10 C 303/95-20, ustavil opatrovnicí prvního žalovaného (jako osoby neznámého 
pobytu) tajemnici soudu L. B. Odvolání druhé žalované proti tomuto usnesení 
Městský soud v Praze usnesením ze dne       20. února 1997, č. j. 18 Co 82-29, 
odmítl jako bezpředmětné, uváděje, že tím, že žalovaná současně soudu sdělila 
adresu prvního žalovaného v Anglii, rozhodnutí o ustanovení opatrovníka 
zaniklo. Soud prvního stupně poté učinil pokus o doručení stejnopisu žaloby 
prvnímu žalovanému na adresu v Anglii, ovšem zásilka se mu dne 16. května 1997 
vrátil zpět s poznámkou, že takové adresy zde není („no such address in“) - 
srov. č. l. 34. Nový pokus      o doručení zásilky na touž adresu uskutečnil 
soud v prosinci 1997, přičemž zásilka se mu     15. prosince 1997 vrátil a s 
poznámkou, že adresa je nedostatečná  („insufficient address“) - srov. č. l. 
38. Následovalo usnesení ze dne 9. ledna 1998, č. j. 10 C 303/95-39, jímž soud 
prvního stupně ustanovil opatrovníkem prvního žalovaného (jako osoby neznámého 
pobytu) JUDr. M. G. Poté již otázka pobytu prvního žalovaného nebyla v 
řízení            před soudem prvního stupně zkoumána a nové poznatky o tomto 
pobytu najevo nevyšly. V průběhu odvolacího řízení odvolací soud sice dne 19. 
května 1999 požádal Centrální evidenci obyvatel SR o sdělení adresy trvalého, 
případně přechodného, pobytu prvního žalovaného (srov. č. l. 69), odpovědi na 
tento dotaz (došlé mu posléze 2. června 1999 - srov. č. l. 72) však nevyčkal a 
při jednání dne 31. května 1999 o odvolání prvního a druhé žalovaných meritorně 
rozhodl (srov. č. l. 70). V průběhu tohoto jednání se odvolací soud pobytem 
prvního žalovaného zabýval jen potud, že jeho opatrovník soudu sdělil, že se mu 
s opatrovancem nepodařilo spojit a druhá žalovaná uvedla, že prvního žalovaného 
bezvýsledně (na adresu uvedenou ve spise) vyzývali, aby se dostavil k 
procesnímu soudu (srov. č. 70 p. v.).

Dle ustanovení § 29 odst. 2 o. s. ř. lze ustanovit opatrovníka účastníku, který 
má procesní způsobilost, avšak nemůže se řízení účastnit a vykonávat tak práva 
a povinnosti účastníka řízení nebo se sice může řízení účastnit, ale práva a 
povinnosti účastníka řízení není schopen vykonávat řádně. Předpokladem pro 
ustanovení opatrovníka podle tohoto ustanovení není (na rozdíl od úpravy 
obsažené v § 29 odst. 1 o. s. ř.) nebezpečí z prodlení. Důvod, pro který se 
účastníku opatrovník ustanovuje, však musí být spolehlivě prokázán (shodně v 
právní teorii srov. např. Bureš, J. - Drápal, L. - Mazanec, M: Občanský soudní 
řád. Komentář. 3. vydání, Praha, C. H. Beck 1997, str. 85 /dále též jen 
„Komentář“/). Požadavek, aby soud přistoupil k ustanovení opatrovníka účastníku 
řízení podle ustanovení § 29 odst. 2 o. s. ř. vždy až po předchozím šetření o 
tom, zda jsou splněny předpoklady pro takový postup, je trvale a standardně 
uplatňován též v soudní praxi (srov. např. rozhodnutí uveřejněné pod číslem 
21/1971 Sbírky soudních rozhodnutí a stanovisek /dále též jen „R 21/1971“/). 
Závěr, podle kterého účastníku občanského soudního řízení, který se zdržuje v 
cizině, lze ustanovit opatrovníka podle ustanovení § 29 odst. 2 o. s. ř. jen 
tehdy, jestliže opatření učiněná ke zjištění adresy zůstala bezvýsledná, byl 
formulován např. ve Sborníku IV. Nejvyššího soudu, SEVT, Praha 1986, str. 694 
(dále též jen „Sborník IV.“), jakož i ve zhodnocení poznatků z používání 
některých ustanovení zákona č. 97/1963 Sb., o mezinárodním právu soukromém a 
procesním, a mezinárodních smluv, projednaném a schváleném občanskoprávním 
kolegiem bývalého Nejvyššího soudu ČSSR                         dne 27. srpna 
1987, Cpjf 27/86, uveřejněném pod číslem 26/1987 Sbírky soudních rozhodnutí a 
stanovisek (dále též jen „R 26/1987“). V posledně cit. materiálu bylo 
zdůrazněno, že neúplné vyšetření předpokladů pro ustanovení opatrovníka podle 
ustanovení § 29 o. s. ř. odporuje úpravě uvedené v tomto ustanovení a při 
vyřizování věcí s mezinárodním prvkem může vést     k tomu, že celé řízení 
včetně vydaného rozhodnutí bude bezvýsledné, protože nebude v cizím státě 
uznáno s odůvodněním, že účastníku řízení byla odňata možnost účastnit se 
řízení a že mu vydané rozhodnutí nebylo řádně doručeno. Proto ustanovení 
opatrovníka účastníku řízení podle ustanovení § 29 odst. 2 o. s. ř. musí 
předcházet provedení pátrání po bydlišti (pobytu) účastníka řízení, jehož pobyt 
v cizině není znám nebo jemuž se nepodařilo písemnost doručit   na známou 
adresu v cizině; toto šetření se provádí prostřednictvím orgánů národních 
výborů /nyní obecních úřadů/ v místě posledního bydliště účastníka v ČSSR /nyní 
v ČR/, prostřednictvím orgánů na pracovištích, kde byl účastník před odchodem 
do ciziny zaměstnán, výslechem příbuzných účastníka, kteří žijí v ČSSR /nyní v 
ČR/, vyžádáním spisů od soudních    i jiných orgánů, u nichž probíhalo řízení 
ve věci, jež se týká účastníka, jehož pobyt v cizině není znám (str. 219 /507/).

Výše formulované závěry mají svůj původ především v tom, že opatrovnictví nad 
osobou neznámého pobytu je institucí  sui generis, obsahově značně odlišnou od 
ostatních případů  opatrovnictví. Pojmovým znakem tohoto zastoupení založeného  
rozhodnutím soudu je, že vztah mezi zástupcem a zastoupeným  trvá jen do té 
doby, než se zjistí pobyt zastoupeného a než  se tento dozví o vedeném řízení. 
V takovém případě již není  zapotřebí rozhodnutí soudu o zproštění opatrovníka 
jeho funkce, nýbrž z povahy věci plyne, že odpadne-li podmínka neznámého pobytu 
účastníka, zastoupení zaniká samo sebou (shodně srov. Komentář, str. 85). 
Prvek  nepřítomnosti účastníka je totiž trvale obsažen v uděleném  zmocnění 
(formou soudního rozhodnutí), jehož rozsah se omezuje  jen na zastupování 
účastníka, jehož pobyt není znám.  Odpadne-li podmínka neznámého pobytu 
účastníka, zaniká tím  současně oprávnění opatrovníka dále jménem účastníka 
jednat. Ze shora řečeného pak vyplývá, že je-li účastníku řízení ustaven 
opatrovník, ačkoli k tomu nebyly splněny podmínky formulované v ustanovení § 29 
odst. 2 o. s. ř., a uvedené mělo za následek, že soud nejednal s účastníkem, 
nebo s jiným jeho zástupcem  (např. s jeho zákonným zástupcem nebo   s kolizním 
opatrovníkem), jde o případ, kdy účastníku byla nesprávným postupem soudu v 
průběhu řízení odňata možnost jednat před soudem (shodně srov. opět Komentář, 
str. 85, ale i důvody R 49/1998). 

94 

Zmatečností podle § 237 odst. 1 písm. f/ o. s. ř. je řízení postiženo i tehdy, 
jestliže soud při splnění všech ostatních předpokladů ustaví opatrovníkem 
účastníka, jehož pobyt není znám, osobu, jejíž zájmy jsou nebo mohou být v 
rozporu se zájmy opatrovance. Soud prvního stupně se touto otázkou výslovně 
zabýval v usnesení o ustanovení opatrovníka ze dne 9. ledna 1998, přičemž 
dospěl k závěru, že zájmy žalovaných nejsou v kolizi, takže zástupce druhé a 
třetího žalovaných na základě plné moci může být současně opatrovníkem prvního 
žalovaného. Tento závěr není správný. Druhá žalovaná se totiž v řízení od 
počátku brání žalobě poukazem na to, že na ni (ve smyslu § 179 odst. 1 obč. 
zák., ve znění účinném do 31. prosince 1991, případně dle § 706 odst. 1 obč. 
zák.) přešlo právo nájmu (kterého opuštěním bytu naopak pozbyl první žalovaný). 
Právo nájmu bytu prvním žalovaným je tedy z pohledu procesního postoje druhé 
žalované neslučitelné s právem, jež k bytu uplatňuje ona sama. Odtud logicky 
plyne (a podání učiněná v této věci dokládají), že zástupce druhé žalované na 
základě plné moci nemá jako opatrovník  prvního žalovaného žádný zájem tvrdit a 
prokazovat, že prvnímu žalovanému právo nájmu bytu trvá. Jeho zájmy v řízení 
tedy mohly být v rozporu se zájmy jeho opatrovance. Nápravu této zmatečnostní 
vady (ke které Nejvyšší soud přihlíží z úřední povinnosti - srov. § 242 odst. 3 
o. s. ř.) nezjednal ani odvolací  soud.

Ze stejného důvodu (tedy pro střet zájmů) nemohlo být účinné ani zastoupení 
prvního žalovaného druhou žalovanou, prokazované pro řízení před soudem prvního 
stupně (nikoli již pro další fáze řízení) procesní plnou mocí ze dne 3. dubna 
1996 (č. l. 12).

Procesní postupy soudu prvního stupně by ovšem neobstály (a zmatečnost řízení 
dle § 237 odst. 1 písm. f/ o. s. ř. by byla dána), i kdyby jeho závěr, že zájmy 
žalovaných nejsou v kolizi, byl správný. Pak by totiž nebylo možné pominout 
důsledky plynoucí ze zastoupení prvního žalovaného na základě cit. plné moci, 
jež pro označenou fázi řízení nebylo ukončeno. 

Skutečnost, že účastník řízení, jehož pobyt není (nyní) znám, si dříve zvolil 
zástupce s plnou mocí pro celé řízení (s procesní plnou mocí), obecně nebrání 
soudu v ustanovení opatrovníka  podle § 29 odst. 2 o. s. ř., je-li to nezbytné 
k zajištění účinné ochrany práv a povinností nepřítomného účastníka. Je tomu 
tak i proto, že opatrovník účastníka ustanovený soudem podle cit. ustanovení má 
širší pravomoci než zástupce účastníka na základě plné moci; může totiž zmocnit 
jinou osobu k zastupování účastníka v tom rozsahu, v jakém je oprávněn   za 
účastníka jednat (shodně srov. též stanovisko občanskoprávního kolegia bývalého 
Nejvyššího soudu ČSR z 9. října 1986, Cpj 227/85, uveřejněné pod číslem 17/1987 
Sbírky soudních rozhodnutí a stanovisek), nebo zastupování účastníka jinou 
osobou ukončit (dříve udělenou plnou moc vypovědět). Soud by však v takové 
situaci měl o to pečlivěji vážit, zda ustanovení opatrovníka účastníku řízení, 
jehož pobyt není znám, je vhodným opatřením, jestliže práva a povinnosti, jež 
má opatrovník za nepřítomného účastníka plnit, dosud řádně plnil účastníkem 
zvolený zástupce. Odtud rovněž plyne, že ustanovení opatrovníka podle § 29   
odst. 2 o. s. ř. nemá automaticky za následek zánik procesní plné moci, kterou 
účastník neznámého pobytu dříve udělil jiné osobě. Jinak řečeno, jestliže 
soudem ustanovený opatrovník nevypoví zastoupení založené plnou mocí účastníka 
řízení a není-li zde střet zájmů mezi zástupcem a zastoupeným, je soud povinen 
se zástupcem účastníka s procesní plnou mocí nadále jednat. 

Podle obsahu spisu soud prvního stupně s druhou žalovanou jako se zástupkyní 
prvního žalovaného od 4. prosince 1996 (kdy vydal první usnesení o ustanovení 
opatrovníka) nejednal, když jí nedoručil (srov. § 49 odst. 1 o. s. ř.) ani 
toto, ani další rozhodnutí, která ve věci vydal, včetně rozsudku. Jednáním 
konaným dne 20. května 1996,  13. března  1998, 9. dubna 1998 a 27. května 1998 
sice jmenovaná byla osobně přítomna, avšak z protokolů o těchto jednáních je 
zřejmé, že jí soud přisuzoval toliko postavení účastnice řízení (srov. č. l. 
17,  42,  43- 44 a    47-50).  

Dovolateli je rovněž třeba přisvědčit v tom, že ke dni 9. ledna 1998 v řízení 
nebyly splněny předpoklady pro ustanovení opatrovníka dle § 29 odst. 2 o. s. ř. 
Nejvyšší soud sice nesdílí přesvědčení dovolatele o potřebě dalších kroků soudu 
ve vztahu k neúspěšným pokusům o doručení písemností do Anglie (vrácené zásilky 
nedovolují učinit jiný závěr než ten, že na tuto známou adresu v cizině   se 
účastníku nepodařilo doručit - srov. § 29 odst. 2        o. s. ř.), soud se 
však v rozhodném období dostatečně nezabýval zjišťováním pobytu prvního 
žalovaného v České republice a ve Slovenské republice. V obou těchto zemích má 
první žalovaný hlášen trvalý pobyt. Šetření, jež mají - v intencích závěrů 
formulovaných v R 21/1971, ve Sborníku IV. a v R 26/1987  - předcházet 
ustanovení opatrovníka účastníku, jehož pobyt není znám, musí být dostatečně 
aktuální, aby mohla být oporou pro závěr soudu, že důvody pro ustanovení 
opatrovníka jsou dány ke dni vydání usnesení o tomto opatření.   Pro 
zodpovězení otázky, zda je znám jiný pobyt prvního žalovaného v České republice 
(než     v bytě v P.), měl ovšem soud prvního stupně ke dni 9. lednu 1998 k 
dispozici pouze zprávu Centrální evidence obyvatel ze 17. dubna 1996 (č. l. 
16). Nehledě k tomu, že šlo          o zprávu zastaralou, nelze šetření soudu o 
pobytu žalovaného pouze dotazem u tohoto orgánu míti za dostatečné k přijetí 
opatření podle § 29 odst. 2 o. s. ř. Soud měl též prověřit, zda žalovaný není 
ve vazbě nebo ve výkonu trestu na území ČR a vyžádat si i zprávu z Městské 
evidence obyvatel. S přihlédnutím ke standardní spolupráci mezi justičními 
orgány České republiky a Slovenské republiky měl soud požádat o zjištění údajů 
o pobytu žalovaného též   ve Slovenské republice (ve vazbě na tam udanou adresu 
v K.). Uvedené platí tím více, že ani podle přednesu zástupce druhé a třetího 
žalovaných při jednání konaném dne 20. května 1996 neměl první žalovaný odejít 
do Anglie natrvalo. 

95 

Tím, že rozhodl o ustanovení opatrovníka prvnímu žalovanému, aniž řádně 
prověřil splnění předpokladů pro přijetí takového opatření, a uvedené mělo za 
následek, že dále jednal pouze s tímto opatrovníkem, jehož zájmy navíc byly 
(mohly být) v rozporu se zájmy opatrovance, soud prvního stupně vskutku odňal 
prvnímu žalovanému nesprávným postupem v průběhu řízení možnost před soudem 
jednat a tuto vadu nezhojil v další fázi řízení ani odvolací soud. 

Jelikož řízení je postiženo zmatečností dle § 237 odst. 1 písm. f/ o. s. ř., 
Nejvyšší soud, aniž ve věci nařizoval jednání (§ 243a odst. 1, věta první, o. 
s. ř.), napadený rozsudek v potvrzujícím výroku o věci samé týkajícím se 
prvního žalovaného a v navazujících výrocích  o nákladech řízení mezi žalobcem 
a prvním žalovaným zrušil; protože důvody, pro které bylo zrušeno rozhodnutí 
odvolacího soudu, dopadají i na rozsudek soudu prvního stupně, zrušil dovolací 
soud ve stejném rozsahu i jej a věc potud vrátil soudu prvního stupně k dalšímu 
řízení (§ 243b odst. 1,  2 a 5 o. s. ř.). 

Otázkou, zda je dán dovolací důvod dle § 241 odst. 3 písm. d/ o. s. ř. se již 
Nejvyšší soud nezabýval, maje její řešení za daného procesního stavu za 
předčasné 

Právní názor dovolacího soudu je pro soud  prvního stupně (odvolací soud) 
závazný (§ 243d odst. 1, věta druhá, o. s. ř.). 

V novém rozhodnutí bude znovu rozhodnuto o nákladech řízení mezi žalobcem a 
prvním žalovaným, včetně řízení dovolacího (§ 243d odst. 1, věta třetí, o. s. 
ř.).

Proti tomuto rozhodnutí není přípustný opravný prostředek.    

Nesplní-li povinná dobrovolně, co jí ukládá toto vykonatelné rozhodnutí, může 
se oprávněný domáhat soudního výkonu rozhodnutí.

	 

V Brně 23. srpna 2001

JUDr. Zdeněk  K r č m á ř , v. r.

předseda senátu

