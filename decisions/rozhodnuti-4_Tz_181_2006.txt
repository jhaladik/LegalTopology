Soud: Nejvyšší soud

Spisová značka: 4 Tz 181/2006

Datum rozhodnutí: 08.02.2007

Typ rozhodnutí: ROZSUDEK




4 Tz 181/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
února 2007 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného M.  K., 
proti trestnímu příkazu Okresního soudu v Mladé Boleslavi  ze  dne 22. 9. 2004 
sp. zn. 2 T 124/2004 a podle § 268 odst. 2, § 269 odst. 2 a § 270 odst. 1 tr. 
ř. rozhodl takto: 

Pravomocným trestním příkazem Okresního soudu v Mladé Boleslavi ze dne 22. 9. 
2004 sp. zn. 2 T 124/2004  b y l  p o r u š e n   z á k o n  v ustanoveních  § 
36, § 45a odst. 1 tr. zák. a v řízení, které předcházelo v ustanovení § 2 odst. 
5, 6 tr. ř. v neprospěch  obviněného M. K.

Napadený trestní příkaz  s e  z r u š u j e.

Zrušují se  též všechna další rozhodnutí  na zrušený trestní příkaz obsahově 
navazující, pokud vzhledem ke změně, k níž došlo  zrušením, pozbyla  podkladu. 

Okresnímu soudu v Mladé Boleslavi  s e  p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :

Obviněný M. K. byl trestním příkazem Obvodního soudu pro Prahu 1 ze dne 20. 6. 
2002 sp. zn. 1 T 121/2002, který nabyl právní moci dne 13. 9. 2002, uznán 
vinným 1) trestným činem krádeže podle § 247 odst. 1 písm. e) tr. zák. a 2) 
trestným činem krádeže podle § 247 odst. 1 písm. b), e) tr. zák. Těchto se 
dopustil tím (bod 1), že dne  15. 4. 2002 kolem 17.20 hod. v P., n. R. v O. K. 
v oddělení sportu, odebral z volného  výběru ke škodě obchodní společnosti B. 
a.s. se sídlem N. P., L., teplákovou soupravu  zn. Adidas v ceně 2 990,- Kč, z 
níž odstranil  jeden signalizační kód  a uschoval zboží do svého batohu a 
následně prošel pokladním prostorem bez zaplacení za toto zboží. Dále tím (bod 
2),  že dne 12. 5. 2002  v době  kolem 14.15 hod. v P.- H., v k. s. V. za 
pomoci  drátku a dalšího nářadí vytahoval z kasičky  na milodary kovové mince  
a v okamžiku, kdy si všiml, že je pozorován svědky, z místa činu odcházel, 
avšak byl zadržen přivolanými  pracovníky ostrahy a takto způsobil   škodu ve 
výši 28,- Kč  Římskokatolické farnosti u  k. s. V., S. p., P.-H. To vše ačkoli 
byl rozsudkem Obvodního soudu pro Prahu 6 ze dne 19. 1. 2000 sp. zn. 3 T 
141/99, který nabyl právní moci dne 12. 9. 2000, odsouzen i za trestný čin 
krádeže podle  § 247 odst. 1 písm. b) tr. zák. k podmíněnému trestu odnětí 
svobody.

Za to byl obviněný odsouzen podle § 36, § 45 odst. 1, 45a odst. 1 tr. zák. k 
úhrnnému trestu  obecně prospěšných prací ve výměře 300 hodin. Dále  byl 
zavázán k úhradě škody ve výši 1.000,- Kč obchodní společnosti B. a.s., N. P., 
L. Podle § 229 odst. 1 odkázal poškozeného obchodní společnost  B. a. s. se 
zbytkem nároku na náhradu škody  na řízení ve věcech občansko-právních. 

Obviněný M. K. byl dále odsouzen trestním příkazem Obvodního soudu pro Prahu 1 
ze dne 6. 12. 2002 sp. zn. 2 T 154/2002, který nabyl právní moci dne 7. 1. 
2003, pro trestný čin krádeže podle  § 247 odst. 1 písm. e) tr. zák., jehož se 
dopustil tím, že dne 1. 8. 2002 kolem 18.10 hod. v O. T. S. ČR, a. s. N., P. v 
oddělení parfumerie, odebral z volného  výběru gel  na vlasy a žiletky 
Wilkinson Sword, vše v celkové ceně 344,- Kč a s tímto zbožím prošel kolem  
pokladen bez zaplacení, následně byl zadržen pracovníkem ostrahy OD a zboží 
bylo nepoškozeno vráceno  zpět do prodeje, a tohoto jednání se dopustil  
přesto, že byl rozsudkem  Obvodního soudu pro Prahu 6 ze dne 19. 1. 2000 sp. 
zn. 3 T 141/99 odsouzen  mj. pro trestný čin krádeže podle § 247 odst. 1 písm. 
b) tr. zák.  k úhrnnému trestu odnětí svobody v trvání  6 měsíců  s podmíněným 
odkladem na zkušební dobu  v trvání 2 let. Za to byl obviněný podle § 45 odst. 
1, § 45a odst. 1 tr. zák.  odsouzen   k souhrnnému trestu  obecně prospěšných 
prací  ve výměře 350 hodin, za současného zrušení výroku o trestu  z trestního 
příkazu  Obvodního  soudu pro Prahu 1  ze dne 20. 6. 2002 sp. zn.   1 T 
121/2002, jakož i všech dalších rozhodnutí na tento výrok  obsahově 
navazujících, pokud vzhledem ke změně k níž došlo  zrušením, pozbyla 
podkladu.   

Na základě návrhu o povolení obnovy  řízení ze dne 10. 9. 2004 podaného 
Obvodním státním zastupitelstvím pro Prahu 1, rozhodl Obvodní soud pro Prahu 1 
usnesením ze dne 29. 11. 2004 sp. zn. 43 Nt 6219/2004 tak, že obnovu řízení 
povolil a současně zrušil trestní příkaz téhož soudu ze dne 6. 12. 2002 sp. zn. 
2 T 154/2002 ve výroku, jímž se obviněnému  M. K. ukládá souhrnný trest obecně 
prospěšných prací ve výměře 350 hodin, za současného  zrušení výroku o trestu z 
trestního příkazu  Obvodního soudu pro Prahu 1 ze dne 20. 6. 2002 sp. zn. 1 T 
121/2002, jakož všech dalších rozhodnutí na tento výrok obsahově navazujících, 
pokud vzhledem ke změně, k níž došlo zrušením, pozbyla podkladu. Současně 
zrušil i další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla  podkladu. V ostatním zůstal 
předmětný trestní příkaz nedotčen. 

Následně v dané věci rozhodoval Obvodní soud pro Prahu 1 pod novou sp. zn. 2 T 
5/2005 a dne 6. 4. 2005 rozhodl rozsudkem tak, že  při nezměněném výroku o 
vině  trestným činem krádeže podle  § 247  odst. 1 písm e) tr. zák.,  podle  § 
37  tr. zák.  upustil od uložení souhrnného trestu vzhledem k trestu uloženému 
obviněnému M. K. trestním příkazem  Obvodního soudu Praha 1 ze dne 20. 6. 2002 
s právní mocí dne 13. 9. 2002 č. j. 1 T 121/2002-57 a trestním příkazem 
Obvodního soudu pro Prahu  5 ze dne 17. 9. 2002  s právní moci dne 1. 11. 2002 
č.j.  3 T 229/2002-23. 

Kromě toho byl obviněný M. K. odsouzen trestním příkazem Obvodního soudu pro 
Prahu  5 ze dne 17. 9. 2002 sp. zn. 3 T 229/2002, který nabyl právní moci dne 
1. 11. 2002,  za trestný čin  krádeže podle  § 247  odst. 1 písm. e) tr. zák., 
jehož se dopustil tím, že dne 31. 8. 2002  přibližně v 17.50 hod.  v P., P., v 
O. C. odcizil z volného prodeje 1 ks Adidas Moves for v ceně 259,- Kč, 1 ks 
deodorant G. Sabatini v ceně 205,- Kč, deodorant Naomi Cambell v ceně 209,- Kč, 
toaletní vodu Mexx Woman v ceně 464,70 Kč, šipky soft maestro v ceně 498,- Kč, 
2 ks cyklokomputerů v ceně po 775,- Kč a naviják syntra v ceně 989,- Kč, vše v 
celkové hodnotě 4 174, 70 Kč, když zboží ukryl  do batohu a prošel prostorem 
pokladen bez zaplacení, přičemž uvedeného jednání se dopustil, přestože byl 
rozsudkem Obvodního soudu pro Prahu 6 ze dne 19. 1. 2000, v právní moci dnem 
12. 9. 2000, sp. zn.  3 T 141/99 odsouzen mj. i pro trestný čin krádeže podle  
§ 247 odst. 1 písm. b) tr. zák. k podmíněně odloženému trestu odnětí svobody se 
zkušební dobou v trvání dvou let. Za toto jednání pak byl odsouzen k trestu 
obecně prospěšných prací  ve výměře  300 hodin. 

Na základě návrhu státního zástupce Obvodní soud pro Prahu 5 posléze rozhodl o 
povolení obnovy řízení usnesením ze dne 1. 9. 2006 sp. zn. 37 Nt 2009/2006, 
které nabylo právní moci téhož dne, tak, že se povoluje obnova řízení v trestní 
věci, která skončila pravomocným  trestním příkazem  Obvodního soudu pro Prahu 
5 ze dne 17. 9. 2002  sp. zn. 3 T 229/2002, jenž nabyl právní moci  dne 1. 11. 
2002  a to ve prospěch obviněného a v celém rozsahu se zrušuje tento trestní 
příkaz, jakož i další rozhodnutí na něj obsahově navazující, pokud vzhledem ke 
změně, k níž došlo zrušením, pozbyla podkladu. 

Poté v obnoveném řízení Obvodní soud pro Prahu 5 rozhodl usnesením ze dne 19. 
9. 2006 pod novou sp. zn.  3 T 163/2006 tak, že trestní stíhání obviněného M. 
K. zastavil, neboť trest, k němuž mohlo trestní stíhání vést, je zcela bez 
významu vedle trestu, který byl pro jiný trestný čin obviněnému již uložen. 
Toto usnesení nabylo právní moci dne 13. 10. 2006.

Dále byl obviněný M. K. trestním příkazem Okresního soudu v Mladé Boleslavi ze 
dne 22. 9. 2004 sp. zn. 2 T 124/2004, který nabyl právní moci dne 15. 10. 2004, 
uznán vinným trestným činem krádeže podle § 247 odst. 1 písm. b), e) tr. zák.,  
jehož se dopustil tím, že dne 20. 6. 2004 v době od 12.00 hod do 12.30 hod v 
obci S., okr. M. B., u  autobusové zastávky po roztažení zadních dveří vnikl do 
uzamčeného autobusu firmy T.B. M. B., a odcizil přenosný televizor značky Somy, 
skládací deštník a reflexní vestu  v celkové hodnotě 1 430,-Kč ke škodě V. F., 
přestože  byl trestním příkazem Obvodního soudu pro Prahu 9 sp. zn.  2 T 
110/2003 ze dne 27. 6. 2003  odsouzen mj. pro trestný čin krádeže podle § 247 
odst. 1 písm. b), e) tr. zák. ve stádiu pokusu podle § 8 odst. 1 tr. zák., 
spáchaný ve spolupachatelství podle § 9 odst. 2 tr. zák., a odsouzen k úhrnnému 
podmíněnému trestu odnětí svobody v trvání 10 měsíců se zkušební dobou v trvání 
3 let.  

Za to byl obviněný M. K. odsouzen podle § 45 odst. 1, § 45a odst. 1 tr. zák.  
k  trestu  obecně prospěšných prací ve výměře 200 hodin. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného M. K. proti posledně 
citovanému trestnímu příkazu Okresního soudu v Mladé Boleslavi ze dne 22. 9. 
2004 sp. zn. 2 T 124/2004. Napadeným rozhodnutím byl podle jeho názoru porušen 
zákon v ustanoveních  § 36, § 45a odst. 1 tr. zák. a v řízení předcházejícím 
též v ustanovení § 2 odst. 5, 6 tr. ř. v neprospěch obviněného. 

V jejím odůvodnění stěžovatel namítá, že trestním příkazem Okresního soudu v 
Mladé Boleslavi sp. zn. 2 T 124/2004 ze dne 22. 9. 2004 byl obviněný M. K. 
odsouzen pro trestný čin krádeže  podle § 247 odst. 1 písm. b), e) tr. zák. 
spáchaný skutkem dne 20. 6. 2004 k trestu obecně prospěšných prací  v rozsahu 
200 hodin. Trestním příkazem  Obvodního soudu pro Prahu 1 ze dne 20. 6. 2002  
sp. zn. 121/2002 byl týž obviněný  odsouzen pro dva trestné činy krádeže 
spáchané skutky  dne 15. 4. 2002  a 12. 5. 2002  k úhrnnému trestu  obecně 
prospěšných prací  v rozsahu  300  hodin.  Následně pak trestním příkazem 
Obvodního soudu pro Prahu 1 ze dne 6. 12. 2002 sp. zn.  2 T 154/2002 byl  
obviněnému uložen souhrnný trest obecně prospěšných prací ve výměře 350 hodin, 
přičemž  trestní příkaz téhož soudu ze dne 20. 6. 2002 sp. zn. 1 T 121/2002 byl 
ve výroku o trestu zrušen. Po povolení obnovy řízení však již pod sp. zn. 2 T 
5/2005 bylo Obvodním soudem pro Prahu 1 rozhodnuto dne dne  6. 4. 2005 tak, že 
při nezměněném výroku  o vině se  upouští od  uložení souhrnného trestu. Za 
této situace tak obviněnému zůstalo  původní odsouzení z trestního příkazu  sp. 
zn. 1 T 121/2002 ve spojení s citovaným rozsudkem sp. zn. 2 T 5/2005  v rozsahu 
300 hodin. 

Dále stěžovatel zmiňuje, že mimo to byl obviněný odsouzen k trestu obecně 
prospěšných prací ve výměře 300 hod. rovněž trestním příkazem Obvodního soudu 
pro Prahu 5 ze dne 17. 9. 2002 sp. zn. 3 T 229/2002. V této věci byla ale též 
povolena obnova řízení a  trestní stíhání pak bylo v konečné fázi  usnesením 
Obvodního soudu pro Prahu 5 zastaveno. 

V současné době tak má obviněný dosud nevykonané tresty obecně prospěšných 
prací  z trestního příkazu Obvodního soudu pro Prahu  1 ze dne 20. 6. 2002 sp. 
zn.  1 T 121/2002 v rozsahu 300 hod a z napadeného trestního příkazu Okresního 
soudu v Mladé Boleslavi v rozsahu 200 hod. Stěžovatel konstatuje, že samosoudce 
Okresního soudu v Mladé Boleslavi nedbal  zákona v ustanovení § 36 a § 45a tr. 
zák. a v řízení předcházejícím § 2 odst. 5, 6 tr. ř., protože ačkoli z 
rejstříku trestů na č.l. 33 spisu vyplývá, že obviněný byl opakovaně  odsouzen 
k trestu obecně prospěšných prací různými soudy, spisy jím nebyly vyžádány k 
provedení  důkazu. Poté aniž by zjistil, zda předchozí tresty obecně 
prospěšných prací  byly alespoň zčásti vykonány, prakticky bezprostředně po 
podání obžaloby vydal trestní příkaz, kterým obviněnému uložil další trest 
obecně prospěšných prací v rozsahu 200 hodin, čímž došlo k překročení horní 
hranice stanovené pro tento trest a zároveň k porušení zákona v neprospěch 
obviněného. 

V závěru stížnosti pro porušení zákona  ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že trestním příkazem  
Okresního soudu v Mladé Boleslavi ze dne 22. 9. 2004 sp. zn. 2 T 124/2004 byl 
porušen zákon  v neprospěch obviněného M. K., a to v ustanovení § 36, § 45a 
odst. 1 tr. zák. a v řízení, jež mu předcházelo, v ustanovení  § 2 odst. 5, 6 
tr. ř. Dále navrhl, aby Nejvyšší soud podle  § 269 odst. 2 tr. ř.  napadený 
trestní příkaz zrušil, včetně všech dalších rozhodnutí na něj obsahově 
navazujících  a následně postupoval podle § 270 odst. 1 tr. ř. 

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Jednotlivá rozhodnutí a další listinné materiály prokazují následující 
skutečnosti.  Z trestního příkazu sp. zn. 1 T 121/2002 (č.l. 57) vyplývá, že 
Obvodní soud pro Prahu 1 obviněnému  dne 20. 6. 2002 uložil trest obecně 
prospěšných prací ve výměře 300 hodin. Právní moci tento trestní příkaz  nabyl 
dne 13. 9. 2002. Z trestního příkazu sp. zn. 2 T 154/2002 ze dne 6. 12. 2002 
(č.l. 36) je patrné, že Obvodní soud pro Prahu 1  při ukládání souhrnného 
trestu ve výměře 350 hodin  zrušil výrok o trestu z trestního příkazu téhož 
soudu ze dne 20. 6. 2002 sp. zn. 1 T 121/2002. Právní moci tento trestní příkaz 
nabyl dne 7. 1. 2003. Z usnesení Obvodního soudu pro Prahu 1 sp. zn. 43 Nt 
6219/2004 (č.l. 11) ze dne 29. 11. 2004 je zřejmé, že trestní příkaz sp. zn. 2 
T 154/2002 byl zrušen ve výroku, jímž se obviněnému ukládá souhrnný trest 
obecně prospěšných prací za současného  zrušení  výroku  o trestu z trestního 
příkazu sp. zn.  1 T 121/2002. Z rozsudku téhož soudu vydaného v téže věci pod 
sp. zn. 2 T 5/2005 pak lze zjistit, že tento soud upustil podle § 37 tr. zák. 
od uložení souhrnného trestu.

Z usnesení o povolení obnovy řízení sp. zn. 37 Nt 2009/2006 ze dne 1. 9. 2006 
vyplývá, že Obvodní soud pro Prahu 5 zrušil trestní  příkaz sp. zn.  3 T 
229/2002 ze dne 17. 9. 2002, jímž byl obviněnému uložen trest obecně 
prospěšných prací ve výměře 300 hodin a dále z usnesení téhož soudu sp. zn.  3 
T 163/2006 ze dne 19. 9. 2006 lze zjistit, že trestní stíhání obviněného bylo 
zastaveno.

Trestním příkazem ze dne 22. 9. 2004 sp. zn.  2 T 124/2004 (č.l. 40) Okresní 
soud  v Mladé Boleslavi obviněnému uložil další trest obecně prospěšných prací 
ve výměře 200 hodin. Z opisu z rejstříku trestů ze dne 22. 6. 2004 opatřeného 
policií v přípravném řízení obsaženém ve spisu na č. l. 33 ale vyplývá, že 
obviněný byl opakovaně odsouzen včetně toho, že mu byl vícekrát ukládán trest 
obecně prospěšných prací. V tomto opisu je celkem uvedeno 5 odsouzení 
obviněného, mezi nimiž se nachází i zápisy o uložení trestu obecně prospěšných 
prací ve věcech sp. zn. 1 T 121/2002, sp. zn. 3 T 229/2002 a sp. zn. 2 T 
154/2002. Taktéž v obžalobě obsažené na č.l. 38 spisu, státní zástupce 
navrhoval předmětný výpis z rejstříku trestů k provedení důkazu v hlavním 
líčení.

Ze sdělení Probační a mediační služby ze dne 19. 1. 2007 opatřeného Nejvyšším 
soudem v řízení o stížnosti pro porušení zákona, se podává, že podle t. č. již 
zrušeného rozhodnutí sp. zn. 2 T 154/2002 Obvodního soudu pro Prahu 1 výkon 
trestu obecně prospěšných prací nebyl nařízen, a že trestní věc sp. zn. 1 T 
121/2002 Obvodního soudu pro Prahu 1 není v evidenci Probační a mediační služby 
střediska Praha nijak  vedena. Dále, že obviněný z uložených trestů obecně 
prospěšných prací, které jsou v její evidenci vedeny, nevykonal ani část.      

Podle § 36 tr. zák. věty prvé, jestliže soud odsuzuje pachatele  za trestný 
čin, který  spáchal předtím, než byl trest uložený dřívějším rozsudkem  
vykonán, a ukládá mu trest stejného druhu, nesmí tento trest  spolu s dosud 
nevykonanou částí trestu uloženého  dřívějším  rozsudkem  přesahovat nejvyšší  
výměru  dovolenou  trestním zákonem pro tento druh trestu.     

Podle § 45a odst. 1 tr. zák. věty prvé může soud obviněnému uložit trest obecně 
prospěšných prací ve výměře od 50 do 400 hodin. 

Podle § 2 odst. 5 tr. ř. orgány činné v trestním řízení  postupují v  souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6. tr. ř.  orgány činné v trestním řízení hodnotí důkazy podle 
svého vnitřního přesvědčení  založeného na pečlivém uvážení všech okolností 
případu jednotlivě  i v jejich souhrnu. 

V projednávaném případě obviněného M. K. bylo třeba mít též na paměti, že v 
případě zrušení rozsudku, kterým byl uložen souhrnný trest, obnoví se platnost 
výroku o trestu v předchozím rozsudku zrušeného při ukládání souhrnného trestu 
podle § 35 odst. 2 věta druhá tr. zák. Pokud v novém řízení nedojde k odsouzení 
obviněného a uložení souhrnného trestu proto už nepřichází v úvahu, není možné 
uložit trest za trestné činy, z nichž byl pachatel uznán vinným předchozím 
rozsudkem, protože obnovením platnosti výroku o trestu v tomto rozsudku je i v 
tomto směru věc pravomocně rozhodnuta. (viz R 58/1977,  P. Š. a kol. Trestní 
řád komentář díl II, 5. vydání , r. v. 2005, C. H. B., str. 2199) 

Z výše uvedeného je totiž zřejmé, že obviněný byl opakovaně odsouzen za 
majetkovou trestnou činnost, přičemž mu byl vícekrát uložen trest obecně 
prospěšných prací. Tato skutečnost je potvrzována mimo jiné  přehledem 
odsouzení obsažených ve výše zmiňovaném opisu z rejstříku trestů (viz spis 
Okresního soudu v Mladé Boleslavi sp. zn. 2 T 124/2004 č. l. 33),  který byl 
soudu navržen k provedení důkazu státním zástupcem.  Zároveň v předmětném spisu 
není obsažena listina, z níž by bylo možno dovodit, že všechny v opisu zapsané 
tresty obecně prospěšných prací  již byly obviněným vykonány.

Je nutno konstatovat, že samosoudce uvedeného soudu na informace zde obsažené  
nijak nezareagoval, nezkoumal aktuální stav výkonu uložených trestů, neopatřil  
aktuální opis rejstříku trestů, naopak bez dalšího po podání obžaloby rozhodl 
ve věci napadeným trestním příkazem.  V důsledku tohoto svého postupu nezjistil 
skutkový stav věci v rozsahu potřebném pro své rozhodnutí. Takto postupoval 
navzdory tomu, že měl k dispozici opis rejstříku trestů, z něhož vyplývala 
předchozí existence dalších odsouzení obviněného, která vedla k uložení trestu 
obecně prospěšných prací. 

V okamžiku vydání rozhodnutí v důsledku neučinění uvedených úkonů vycházel 
Okresní soud v Mladé Boleslavi z nedostatečně zjištěného skutkového stavu věci, 
a uložil  obviněnému opětovně trest obecně prospěšných prací, jenž ve své 
výměře spolu s již dříve uloženým trestem téhož druhu (viz trestní příkaz 
Obvodního soudu pro Prahu 1 ze dne 20. 6. 2002 sp. zn. 1 T 121/2002) přesáhl 
zákonem přípustnou hranici o 100 hodin. Soud pochybil v tom, že před vydáním 
rozhodnutí nezjišťoval, jaké tresty byly obviněnému dříve uloženy  a zejména 
pak, jaký je stav jejich výkonu. Pokud by tak učinil, musel by dospět ke 
zjištění, že i když tresty uložené trestními příkazy Obvodního soudu pro Prahu 
5 sp. zn. 3 T 229/2002 a Obvodního soudu pro Prahu 1 sp. zn. 2 T 154/2002 byly 
zrušeny, obviněný M. K. má stále pravomocně uložen trest obecně prospěšných 
prací ve výměře 300 hodin z trestního příkazu Obvodního soudu pro Prahu 1 ze 
dne 20. 6. 2002 sp. zn.  1 T 121/2002, a že tento trest ani zčásti nevykonal. 

Lze tudíž konstatovat, že v uvedeném případě došlo k porušení ustanovení § 36 
tr. zák. ve spojení  s ustanovením § 45a odst. 1 tr. zák., neboť v důsledku 
postupného uložení  dvou trestů obecně prospěšných prací  ve výměře 300 a 200 
hodin, kdy z prvého z nich nebylo v době ukládání druhého trestu nic vykonáno, 
byla překročena nejvyšší  dovolená výměra pro tento druh trestu, která činí 400 
hodin, jíž je nutno respektovat i tehdy, je-li obviněnému  ukládán trest obecně 
prospěšných prací a předchozí trest či tresty tohoto druhu uložené  dřívějšími 
rozhodnutími  nebyly zčásti  nebo zcela vykonány. 

Podle Nejvyššího soudu, jakož i podle stávající judikatury, je překročení  
horní hranice zákonné trestní sazby při ukládání trestu konkrétnímu obviněnému 
nutné považovat za uložení druhu trestu, který je ve zřejmém rozporu  s jeho 
účelem ve smyslu  ustanovení  § 266 odst. 2 tr. ř., a tudíž  podání stížnosti  
pro porušení zákona, byť jen z tohoto důvodu, je třeba označit za opodstatněné 
(viz např. rozsudek Nejvyššího soudu ze dne 15. 11. 2006  sp. zn. 4 Tz 
145/2006). 

K výše popsanému  hmotněprávnímu pochybení  pak došlo zejména proto, že Okresní 
soud v Mladé Boleslavi nezjistil  řádně skutkový stav věci při současném 
hodnocení neúplných důkazů právě ve vztahu k ukládanému trestu (viz § 2 odst. 
5, 6 tr. ř.) 

Nejvyšší soud proto podle § 268 odst. 2 tr. ř. vyslovil, že trestním příkazem  
Okresního soudu v Mladé Boleslavi ze dne 22. 9. 2004 sp. zn. 2 T 124/2004, byl 
porušen zákon  v ustanoveních § 36, § 45a odst. 1 tr. zák.  a v řízení, které 
mu předcházelo, v ustanovení  § 2  odst. 5, 6 tr. ř. v neprospěch  obviněného 
M. K. Podle § 269 odst. 2 tr. ř. Nejvyšší soud  napadený trestní příkaz  
zrušil, a to včetně všech  dalších rozhodnutí na zrušený trestní příkaz 
obsahově navazujících, pokud vzhledem ke změně, k níž došlo zrušením pozbyla 
podkladu.  Podle § 270 odst. 1 tr. ř.  pak Nejvyšší soud Okresnímu soudu v 
Mladé Boleslavi přikázal, aby věc v potřebném rozsahu projednal a rozhodl.  
Okresní soud vyžádá aktuální opis z rejstříku trestů  obviněného, zprávu 
příslušného střediska Probační a mediační služby o stavu  výkonu  trestu obecně 
prospěšných prací a dále potřebné přílohové spisy, a poté věc  v souladu se 
zákonem s důrazem na správnost výroku  o trestu  opětovně rozhodne. 

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle  
§ 273 tr. ř. v novém řízení dojít ke změně rozhodnutí v jeho neprospěch. Podle  
§ 270 odst. 4 tr. ř.  je okresní  soud vázán  právním názorem, který ve věci 
vyslovil  Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V Brně dne 8. února 2007

                                                                                
    Předseda senátu:

                                                                                
   JUDr. František H r a b e c   
