Soud: Nejvyšší soud

Spisová značka: 4 Tz 85/2005

Datum rozhodnutí: 16.08.2005

Typ rozhodnutí: Rozsudek




4 Tz 85/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 16. 
srpna 2005 v senátě složeném z předsedy senátu JUDr. Františka Hrabce a soudců 
JUDr. Jindřicha Urbánka a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného Z. 
T., proti rozsudku Okresního soudu v Českých Budějovicích ze dne 6. 7. 1977 sp 
zn. 1 T 216/1977, a podle § 268 odst. 2, § 269 odst. 2   a § 271 odst. 1 tr. ř. 
rozhodl   t a k t o :

Pravomocným rozsudkem Okresního soudu v Českých Budějovicích ze dne 6. 7. 1977 
sp. zn. 1 T 216/1977 a v řízení, které mu předcházelo, b y l   p o r u š e n   
z á k o n v ustanoveních § 100 odst. 2, § 101 odst. 1 tr. ř. a § 175 odst. 1 
písm. b) tr. zák., v tehdy platném znění, v neprospěch obviněného Z. T.

Napadený rozsudek  s e   z r u š u j e .

Zrušují se také další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu.

Obviněný Z. T. se podle § 226 písm. b) tr. ř.   z p r o š ť u j e   o b ž a l o 
b y okresního prokurátora v Českých Budějovicích ze dne 27. 5. 1977 sp. zn. Pv 
169/77 pro skutek,

že dne 31. 3. 1976 při hlavním líčení u Okresního soudu v Českých Budějovicích 
v trestní věci proti obžalovanému V. S. a spol., když byl slyšen jako svědek a 
řádně poučen o právech a povinnostech svědka ve smyslu příslušných ustanovení 
trestního řádu, uvedl v rozporu se svou svědeckou výpovědí v přípravném řízení, 
že mu není nic známo o tom, že obviněný S. měl podíl na rozmnožování nebo 
distribuci náboženských materiálů sekty „S. J.“, v čemž byl spatřován trestný 
čin křivé výpovědi (správně křivé výpovědi a nepravdivého znaleckého posudku) 
podle § 175 odst. 1 písm. b) tr. zák., v tehdy platném znění,

protože tento skutek není trestným činem.

Odůvodnění:

Rozsudkem Okresního soudu v Českých Budějovicích ze dne 6. 7. 1977 sp. zn. 1 T 
216/1977 byl obviněný Z. T. uznán vinným trestným činem křivé výpovědi (úplné 
označení zní, křivé výpovědi a nepravdivého znaleckého posudku) podle § 175 
odst. 1 písm. b) tr. zák., protože dne 31. 3. 1976 při hlavním líčení u 
Okresního soudu v Českých Budějovicích v trestní věci proti obžalovanému V. S., 
když byl slyšen jako svědek a řádně poučen o právech a povinnostech svědka 
podle trestního řádu, uvedl v rozporu se svojí svědeckou výpovědí v přípravném 
řízení, že mu není nic známo o tom, že obviněný S. měl podíl na rozmnožování 
nebo distribuci náboženských materiálů zakázané sekty S. J.

Za uvedený trestný čin byl obviněnému Z. T. uložen trest odnětí svobody na šest 
měsíců, s podmíněným odkladem na zkušební dobu osmnácti měsíců.

Tento rozsudek nabyl právní moci dne 18. 8. 1977, když proti němu nebylo podáno 
odvolání.

Ministr spravedlnosti citovaný rozsudek Okresního soudu v Českých Budějovicích 
napadl podle § 266 odst. 1, 2 tr. ř. stížností pro porušení zákona, a to ve 
prospěch obviněného Z. T.  Podle jeho názoru byl zákon porušen v ustanoveních § 
100 odst. 2 a § 101 odst. 1 tr. ř. a § 175 odst. 1 písm. b) tr. zák. v 
neprospěch obviněného.

V odůvodnění stížnosti pro porušení zákona ministr spravedlnosti vytkl 
nesprávný postup okresního soudu v hlavním líčení konaném dne 31. 3. 1976, kdy 
byla pod sp. zn. 1 T 1040/75 projednána trestní věc obžalovaného V. S. (v 
některých rozhodnutích se objevuje pod jménem V. S.), a Z. T. v něm byl 
vyslýchán jako svědek. Nesprávnost postupu okresního soudu podle stěžovatele 
spočívala v nedostatečném poučení Z. T. o jeho právu odepřít výpověď, jestliže 
by výpovědí způsobil sobě nebezpečí trestního stíhání, ve smyslu § 100 odst. 2 
a § 101 odst. 1 tr. ř.

Ministr spravedlnosti taktéž zdůvodnil, že obviněný Z. T. byl v kritické době 
členem tehdy zakázané sekty S. J. a za svou činnost v této sektě byl opakovaně 
trestně stíhán a odsouzen. Při své činnosti přicházel do styku s obviněným S. a 
lze tak chápat jeho snahu o minimalizaci údajů v rámci jeho svědecké výpovědi o 
činnosti a jednání dalších členů sekty. Mohl se totiž důvodně domnívat, že by 
mohly vyjít najevo skutečnosti, které dosud nebyly orgánům činným v trestním 
řízení známy, a které by mohly např. vést k obnově trestního řízení v jeho 
neprospěch v jeho předchozích trestních věcech. Bylo tedy namístě poučit jej 
podle § 100 odst. 2 tr. ř. o oprávnění odepřít výpověď, jestliže by výpovědí 
mohl sobě způsobit nebezpečí trestního stíhání. Takového poučení se mu podle 
protokolu o hlavním líčení nedostalo, důsledkem čehož je procesní 
nepoužitelnost jeho výpovědi z hlavního líčení dne 31. 3. 1976. Neexistence 
této svědecké výpovědi nastoluje stav, kdy není naplněna skutková podstata 
trestného činu křivé výpovědi a nepravdivého znaleckého posudku podle § 175 
odst. 1 písm. b) tr. zák., v tehdy platném znění a obviněný tak nemohl být 
tímto trestným činem uznán vinným.

V rámci mimořádného opravného prostředku bylo též poukázáno na skutečnost, že 
obviněný V. S., v jehož trestní věci Z. T. vypovídal jako svědek, byl odsouzen 
rozsudkem Okresního soudu v Českých Budějovicích ze dne 27. 4. 1976  č. j. 1 T 
1040/1975-114, ve spojení s usnesením Krajského soudu v Českých Budějovicích ze 
dne 9. 6. 1976 č. j. 2 To 467/1976-122 pro trestný čin maření dozoru nad 
církvemi a náboženskými společnostmi podle § 178 tr. zák. Usnesením Okresního 
soudu v Českých Budějovicích ze dne 3. 9. 1990 č. j. 1 Rt 531/1990-7 však bylo 
rozhodnuto, že ustanovením § 2 odst. 1 písm. d) zákona č. 119/1990 Sb. o soudní 
rehabilitaci byly výše citovaný rozsudek  i usnesení krajského soudu zrušeny, a 
trestní stíhání obviněného V. S. bylo zastaveno.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem Okresního soudu 
v Českých Budějovicích ze dne 6. 7. 1977 sp. zn. 1 T 216/1977 byl porušen zákon 
v neprospěch obviněného Z. T. v ustanoveních § 100 odst. 2, § 101 odst. 1 tr. 
ř. a § 175 odst. 1 písm. b) tr. zák. Dále navrhl, aby podle § 269 odst. 2 tr. 
ř. byl napadený rozsudek zrušen, a to včetně všech dalších rozhodnutí na 
zrušený rozsudek obsahově navazujících, která touto změnou pozbydou podkladu a 
poté, aby Nejvyšší soud postupoval podle § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěným závěrům

Trestného činu křivé výpovědi a nepravdivého znaleckého posudku podle § 175 
odst. 1 písm. b) tr. zák. se m. j. dopustí ten pachatel, který jako svědek před 
soudem  zamlčí okolnost, která má podstatný význam pro rozhodnutí. V posuzované 
trestní věci mělo podle rozsudku okresního soudu dojít k naplnění skutkové 
podstaty tohoto trestného činu tím, že obviněný Z. T. při hlavním líčení dne 
31. 3. 1976 u Okresního soudu v Českých Budějovicích  jako svědek, přestože byl 
řádně poučen o právech a povinnostech ve smyslu příslušných ustanovení 
trestního řádu, v rozporu s obsahem své svědecké výpovědi z přípravného řízení, 
neuvedl podstatné okolnosti o trestné činnosti V. S., který byl stíhán pro 
trestný čin maření dozoru na církvemi a náboženskými společnostmi podle  § 178 
tr. zák. Obviněný Z. T. byl v trestní věci obviněného V. S., jež byla posléze 
vedena  u Okresního soudu v Českých Budějovicích pod sp. zn. 1 T 1040/75,  
vyslechnut v rámci přípravného řízení dne 28. 4. 1975 jako svědek a o tomto 
úkonu trestního řízení byl sepsán protokol. Z protokolace je patrno, že Z. T.  
byl v této souvislosti poučen o zákazu výslechu podle  § 99 tr. ř., o právu 
odepřít výpověď podle § 100 tr. ř., o významu svědecké výpovědi z hlediska 
obecného zájmu a o trestních následcích křivé výpovědi, jakož i o možnostech 
doplnění a oprav protokolu, stejně tak možnosti námitek proti jeho obsahu podle 
§ 103 tr. ř. Obviněný k obsahu těchto poučení uvedl, že jim plně porozuměl a 
hodlá podat svědeckou výpověď, což také učinil. V hlavním líčení dne 31. 3. 
1976 byl opakovaně vyslechnut jako svědek za situace, kdy byl původní 
zprošťující rozsudek okresního soudu v rámci řízení o opravném prostředku 
zrušen a věc byla soudu I. stupně vrácena s pokynem, aby ji v potřebném rozsahu 
znovu projednal a rozhodl. Z obsahu protokolu o hlavním líčení ze dne 31. 3. 
1976 lze zjistit, že Z. T. byl před započetím výslechu poučen v intencích § 101 
odst. 1 a § 101 odst. 2 tr. ř. Z citace těchto zákonných ustanovení lze 
usuzovat, že zřejmě byla zjištěna jeho totožnost, poměr k obviněnému, že měl 
být poučen o právu odepřít výpověď, jakož i o povinnosti vypovědět úplnou 
pravdu a nic nezamlčet. Z provedené protokolace však není zřejmé jak se 
jmenovaný v procesním postavení svědka k jednotlivým způsobům poučení vyjádřil 
a co z těchto případných vyjádření okresní soud vyvodil.

Z ustanovení § 101 odst. 1 tr. ř. totiž explicitně vyplývá povinnost orgánu, 
před nímž je výslech prováděn, v daném případě okresního soudu, svědka výslovně 
poučit o právu odepřít výpověď v intencích ustanovení  § 100 tr. ř. Znamená to, 
že svědek se po tomto poučení k němu musí výslovně vyjádřit, a má-li právo 
odepřít výpověď, pak musí i výslovně prohlásit, zda tohoto práva používá či 
nikoliv. Obsah jeho vyjádření musí být uveden v protokolu o výslechu. Nebyl-li 
takový svědek poučen o tomto právu nebo nevyjádří-li se výslovně, zda tohoto 
práva používá či nikoli, jde o podstatnou vadu řízení, kterou lze odstranit jen 
opakováním vadně provedených úkonů (bližší viz R 9/1985 Sbírky soudních 
rozhodnutí a stanovisek). Obviněný Z. T. v kritické době byl členem zakázané 
sekty S. J. a za tuto svou činnost v této sektě byl v minulosti trestně stíhán. 
Při své činnosti přicházel do styku s obviněným S. a lze tak chápat jeho snahu 
o minimalizaci údajů v rámci jeho svědecké výpovědi o činnosti a jednání 
dalších členů sekty. Mohl se totiž důvodně domnívat, že by mohly vyjít najevo 
skutečnosti, které dosud nebyly orgánům činným v trestním řízení známy, a které 
by mohly vést k zahájení trestního stíhání jeho osoby. Bylo tedy namístě poučit 
jej podle § 100 odst. 2 tr. ř. o oprávnění odepřít výpověď, jestliže by 
výpovědí mohl sobě způsobit nebezpečí trestního stíhání. Takovéhoto poučení se 
mu podle protokolace nedostalo, takže v intencích výše uvedeného právního 
názoru je nutno považovat celé jeho poučení soudem za nedostačující a 
nezákonné, důsledkem čehož je procesní nepoužitelnost jeho výpovědi z hlavního 
líčení dne 31. 3. 1976. Neexistence této svědecké výpovědi nastoluje stav, kdy 
nebyla naplněna skutková podstata trestného činu křivé výpovědi a nepravdivého 
znaleckého posudku podle § 175 odst. 1 písm. b) tr. zák., a obviněný tak nemohl 
být tímto trestným činem uznán vinným. Na tomto faktu by nezměnilo nic ani to, 
pokud by k okolnostem poučení byl vyslýchán jako svědek předseda senátu či 
zapisovatelka, neboť protokolace rozsahu a obsahu poučení je natolik 
jednoznačná, že výslechy obou uvedených osob by byly nadbytečné.

Nejvyšší soud tak vzhledem k výše uvedeným zjištěním a závěrům podle § 268 
odst. 2 tr. ř. vyslovil, že rozsudkem Okresního soudu v Českých Budějovicích ze 
dne 6. 7. 1977  1 T 216/1977 a v řízení předcházejícím byl porušen zákon v 
neprospěch obviněného Z. T. v ustanoveních § 100 odst. 2, § 101 odst. 1 tr. ř. 
a § 175 odst. 1 písm. b) tr. zák., v tehdy  platném znění. Podle § 269 odst. 2 
tr. ř. pak zrušil napadený rozsudek okresního soudu, jakož i všechna další 
rozhodnutí, která na něj navazovala, pokud vzhledem ke změně, k níž došlo 
zrušením, pozbyla podkladu.

Nejvyšší soud poté rozhodl ve věci sám při aplikaci ustanovení § 271 odst. 1 
tr. ř., neboť rozhodnutí mohlo být učiněno na podkladě již zjištěného 
skutkového stavu, který nemusel být dalšími důkazy doplňován. Obviněný Z. T. 
byl s ohledem na již uvedené podle § 226 písm. b) tr. ř. zproštěn obžaloby 
okresního prokurátora v Českých Budějovicích ze dne 27. 5. 1977 sp. zn. Pv 
169/77 pro skutek, v němž byl spatřován trestný čin křivé výpovědi a 
nepravdivého znaleckého posudku podle § 175 odst. 1 písm. b) tr. ř., v tehdy 
platném znění, protože byl učiněn závěr, že předmětný skutek není trestným 
činem.

Poučení: Proti tomuto rozhodnutí není opravný prostředek přípustný.

V Brně dne 16. srpna 2005

Předseda senátu:

JUDr. František Hrabec  

	

	
