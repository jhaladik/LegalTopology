Soud: Nejvyšší soud

Spisová značka: 4 Tz 64/2009

Datum rozhodnutí: 24.09.2009

Typ rozhodnutí: ROZSUDEK




4 Tz 64/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 24. září 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Petra Šabaty stížnost pro porušení zákona, kterou podala 
ministryně spravedlnosti ve prospěch obviněné L. S., proti pravomocnému 
trestnímu příkazu Okresního soudu v Jeseníku ze dne 26. 1. 2009, sp. zn. 2 T 
7/2009, a podle  § 268 odst. 2, § 269 odst. 2 a § 270 odst. 1 tr. řádu 
rozhodl   t a k t o :

Pravomocným trestním příkazem Okresního soudu v Jeseníku ze dne 26. 1. 2009,  
sp. zn. 2 T 7/2009, a v řízení, které mu předcházelo,   b y l    p o r u š e 
n   z á k o n   v ustanoveních § 36, § 45a odst. 1 tr. zákona a § 2 odst. 5, 6 
tr. řádu v neprospěch obviněné L. S.

Napadený trestný příkaz   s e   z r u š u j e .

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Jeseníku   s e   p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Samosoudce Okresního soudu v Jeseníku vydal dne 26. 1. 2009 trestní příkaz sp. 
zn. 2 T 7/2009, jímž byla obviněná L. S. uznána vinnou trestným činem krádeže 
podle § 247 odst. 1 písm. a) tr. zákona a trestným činem neoprávněného držení 
platební karty podle § 249b tr. zákona. Těchto trestných činů se dopustila tím, 
že v přesně nezjištěné  době od konce měsíce října 2008 do 4. 11. 2008 v J. – 
L., okres J., odcizila z peněženky V. L., kterou měla poškozená uloženou v 
neuzamčené skříni v šatně pokojských lázeňského domu J. v., platební kartu P. 
s. M. vedenou na jméno V. L., bytem Č. V., a následně dne 4. 11. 2008 pomocí 
této karty a PIN kódu, který byl u karty přiložen, vybrala z bankomatu G. M. B. 
na N. S. v J. celkovou částku 5. 000,-Kč.

Za to byl obviněné v sazbě § 247 odst. 1 tr. zákona za použití § 35 odst. 1 tr. 
zákona uložen úhrnný trest obecně prospěšných prací ve výměře 250 hodin. 
Současně byla obviněné dle § 45a odst. 1 tr. zákona uložena povinnost v průběhu 
výkonu uloženého trestu uhradit způsobenou škodu. Poškozená V. L. byla podle § 
229 odst. 1 tr. řádu odkázána se svým nárokem na náhradu škody na řízení ve 
věcech občanskoprávních.

Trestní příkaz nabyl právní moci dne 6. 2. 2009. 

Proti tomuto pravomocnému rozhodnutí podala ministryně spravedlnosti podle § 
266 odst. 1, 2 tr. řádu stížnost pro porušení zákona ve prospěch obviněné L. S. 
Podle názoru stěžovatelky byl zákon v neprospěch obviněné porušen v 
ustanoveních § 45a odst. 1, § 36  tr. zákona a § 2 odst. 5, 6 tr. řádu.

Ministryně spravedlnosti napadenému rozhodnutí vytýká, že jím byl uložen trest 
ve výměře, která přesahuje horní hranici obecné výměry pro tento druh trestu 
tak,  jak je stanoven v § 45a odst. 1 tr. zákona. Samosoudce přehlédl, že 
obviněné v době vydání napadeného trestního příkazu již byl předcházejícím 
rozhodnutím téhož samosoudce uložen stejný druh trestu ve výměře 250 hodin, a 
vzhledem k tomu, že z takto uloženého trestu obviněná v době rozhodování 
vykonala pouze 22 hodin, celková výměra obou uložených trestů obecně 
prospěšných prací dosáhla úhrnu 478 hodin, byť zákon stanoví horní hranici pro 
tento druh trestu na 400 hodin. Tuto okolnost mohl a měl samosoudce zjistit z 
obsahu trestního spisu a měl ji s ohledem na znění ustanovení § 36 tr. zákona 
zahrnout do svých úvah o  druhu a výši trestu.

Závěrem svého mimořádného opravného prostředku ministryně spravedlnosti 
navrhla, aby Nejvyšší soud České republiky vyslovil, že napadeným trestním 
příkazem Okresního soudu v Jeseníku byl porušen zákon v namítaném rozsahu, aby 
napadené rozhodnutí zrušil, včetně rozhodnutí, jež na ně obsahově navazují, 
pokud vzhledem ke změně, k níž došlo zrušením, pozbyla podkladu. Dále aby 
postupoval podle § 270 odst. 1 tr. řádu, věc přikázal Okresnímu soudu v 
Jeseníku s tím, aby ji v potřebném rozsahu znovu projednal a rozhodl.

Nejvyšší soud České republiky (dále jen „Nejvyšší soud“) přezkoumal podle § 267 
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející a shledal, že zákon byl 
porušen.

Státní zástupce Okresního státního zastupitelství v Jeseníku podal Okresnímu 
soudu  v Jeseníku dne 23. 1. 2009 obžalobu na obviněnou L. S. pro shora uvedené 
trestné činy. Po nápadu obžaloby vedoucí soudní kanceláře v souladu s 
ustanovením § 8 písm. a) Instrukce Ministerstva spravedlnosti ze dne 4. 1. 
2001, kterou byl vydán vnitřní a kancelářský řád pro okresní, krajské a vrchní 
soudy, ve znění instrukce č. 15/2003 Sbírky instrukcí  a sdělení MS ČR, 
vyznačila na opisu obžaloby, že proti obviněné bylo u tohoto soudu vedeno 
trestní řízení v jiné věci a  vyznačila také spisovou značku, pod nímž bylo 
toto řízení vedeno – sp. zn. 2 T 199/2008. Stejnou skutečnost bylo možno 
zjistit i z opisu rejstříku trestů, který je ve spise založen na čl. 47, totiž, 
že dne 1. 8. 2008 vydal Okresní soud v Jeseníku rozhodnutí, jímž byla obviněná 
pravomocně uznána vinnou trestným činem úvěrového podvodu podle  § 250b odst. 1 
tr. zákona a byl jí uložen trest obecně pospěšných prací ve výměře 250 hodin.

Z procesního postupu samosoudce, který je dokumentován v přezkoumávaném 
trestním spise je patrno, že těmto skutečnostem nevěnoval dostatečnou 
pozornost, předmětný spis si nevyžádal a tudíž ani nezjistil, zda  předchozí 
trest obecně prospěšných prací již obviněná vykonala zcela či zčásti, přičemž 
toto zjištění bylo rozhodnou okolností pro  úvahu jaký druh trestu a v jaké 
výši lze obviněné v posuzované trestní věci uložit. 

Ustanovení § 36 tr. zákona stanoví  soudu povinnost, jestliže odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou tímto zákonem pro tento druh trestu.  

Hranice trestních sazeb pro trest obecně prospěšných prací stanoví § 45a odst. 
1 tr. zákona, jenž ji vymezuje v rozpětí od 50 hodin do 400 hodin.

Pokud by samosoudce okresního soudu řádně aplikoval ustanovení § 2 odst. 5 tr. 
řádu, jež mu stanoví povinnost  zjistit skutkový stav bez důvodných 
pochybností, přičemž tato povinnost se vztahuje i na pečlivé zjišťování 
podmínek pro stanovení adekvátního druhu a výměry trestu, zjistil by, že 
obviněná před vydáním trestního příkazu ve věci sp. zn. 2 T 7/2009, vykonala z 
předchozího trestu obecně prospěšných prací jen 22 hodin, jak potvrzuje zpráva 
Probační a mediační služby ČR, středisko Jeseník ze dne 8. 1. 2009. Pokud tedy 
zamýšlel nově uložit trest obecně prospěšných prací, bylo jeho povinností v 
intencích § 36 tr. zákona zohlednit stav, že obviněná dosud nevykonala 228 
hodin z předchozího trestu a toto zjištění nutně muselo deklinovat i jeho úvahu 
o možné výši nově ukládaného trestu v souvislosti s již citovaným ustanovením § 
45a odst. 1 tr. zákona. Pokud však potřebná skutková zjištění v tomto směru 
neučinil, pak i hodnocení důkazů podle § 2 odst. 6 tr. řádu ve vztahu k 
ustanovením § 23 a § 31 tr. zákona bylo vadné. Uložením dalšího trestu ve 
výměře 250 hodin byl porušen zákon, neboť celkový součet nevykonaných hodin 
trestu činil 478 hodin, což je nad povolenou horní hranicí pro tento druh 
trestu, jež činí 400 hodin.

Překročení horní hranice zákonné sazby některého druhu trestu uložením dvou 
samostatných trestů tohoto druhu je nutno považovat za uložení druhu trestu, 
který je ve zřejmém rozporu s jeho účelem ve smyslu ustanovení § 266 odst. 2 
tr. řádu.

Význam zákonných trestních sazeb spočívá mj. v tom, že každá zákonná trestní 
sazba odpovídá stupni nebezpečnosti činu pro společnost, který je 
charakteristický pro trestné činy, pro které lze trest v dané trestní sazbě 
uložit. Její rozmezí je přitom stanoveno tak, aby směřovala k naplnění účelu 
ukládaného trestu. K dosažení účelu trestu stanoveného trestním zákonem tak 
musí být správně stanoven nejen druh trestu, ale i jeho výše, neboť jen správně 
stanovený trest v otázce druhu i výše vede k naplnění účelu trestu. Překročení 
horní hranice zákonné trestní sazby některého druhu trestu uložením několika 
samostatných trestů tohoto druhu má za následek, že takto stanovený druh trestu 
nemůže zásadně splnit jeho účel, k jehož naplnění směřuje zákonem stanovená 
trestní sazba.

Nad rámec stížnosti pro porušení zákona Nejvyšší soud konstatuje i zcela 
nelogický závěr samosoudce na jedné straně o povinnosti obviněné, jež jí byla 
stanovena dle § 45a odst. 1 tr. zákona, uhradit během výkonu trestu obecně 
prospěšných prací způsobenou škodu, na druhé straně však poškozenou V. L. 
odkázal s jejím nárokem na náhradu škody na řízení ve věcech občanskoprávních 
podle § 229 odst. 1 tr. řádu. Pokud o výši škody a zavinění obviněné, jakož i 
příčinné souvislosti mezi nimi samosoudce nepochyboval ve výroku o vině, a také 
v rámci uloženého omezení ve výroku o trestu, měl obviněnou podle § 228 odst 1 
tr. řádu zavázat k povinnosti škodu poškozené uhradit.

Vzhledem k výše uvedené argumentaci Nejvyšší soud podle § 268 odst. 2 tr. řádu 
vyslovil, že pravomocným trestním příkazem Okresního soudu v Jeseníku ze dne 
26. 1. 2009, sp. zn. 2 T 7/2009, a v řízení, které mu předcházelo, byl porušen 
zákon v ustanoveních § 36,  § 45a odst. 1 tr. zákona a  § 2 odst. 5, 6 tr. řádu 
v neprospěch obviněné L. S. Podle  § 269 odst. 2 tr. řádu napadený trestní 
příkaz zrušil v celém rozsahu, stejně tak zrušil  i všechna další rozhodnutí, 
na zrušený trestní příkaz obsahově navazující, pokud vzhledem ke změně, k níž 
došlo zrušením, pozbyla podkladu. Věc podle § 270 odst. 1 tr. řádu přikázal 
Okresnímu soudu v Jeseníku, aby ji v potřebném rozsahu znovu projednal a 
rozhodl.

Samosoudce Okresního soudu v Jeseníku si musí před novým rozhodnutím ve věci 
opatřit spis téhož soudu sp. zn. 2 T 199/2008, zjistit v jakém rozsahu obviněná 
vykonala trest obecně prospěšných prací, který byl v této věci uložen, tato 
zjištění učiní rovněž u Probačnía mediační služby ČR, doplní dokazování i 
vyžádáním nového opisu rejstříku trestů obviněné a teprve po takto doplněném 
dokazování při nezpochybňovaných zjištěních učiněných ve vztahu k výroku o 
vině, může ve věci dospět k relevantním  úvahám o adekvátní výměře trestu. 
Samosoudce při novém rozhodování bude limitován zněním ustanovení § 273 tr. 
řádu, které stanoví zásadu zákazu reformationis in peius.

Orgán, jemuž byla věc přikázána, je vázán právním názorem, který ve věci 
vyslovil Nejvyšší soud, a je povinen provést procesní úkony, jejichž provedení 
Nejvyšší soud nařídil  (§ 270 odst. 4 tr. řádu).

P o u č e n í : Proti tomuto rozhodnutí není opravný prostředek přípustný.

V Brně dne 24. září 2009 

                                                                                
    Předsedkyně senátu:

                                                                                
    JUDr. Danuše   N o v o t n á   

	

	
