Soud: Nejvyšší soud

Spisová značka: 8 Tz 70/2011

Datum rozhodnutí: 12.10.2011

Typ rozhodnutí: ROZSUDEK


Heslo: Hodnocení důkazů, Obecně prospěšné práce

Dotčené předpisy: § 2 odst. 5 tr. ř., § 2 odst. 6 tr. ř., § 45a odst. 4 tr. zák.

Kategorie rozhodnutí: D




8 Tz 70/2011

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud jako soud pro mládež projednal ve veřejném zasedání konaném dne 
12. října 2011 v senátě složeném z předsedkyně senátu JUDr. Věry Kůrkové a 
soudců JUDr. Milady Šámalové a JUDr. Jana Bláhy stížnost pro porušení zákona, 
kterou podal ministr spravedlnosti České republiky ve prospěch obviněného 
mladistvého „tulipána“*), proti usnesení Okresního soudu ve Žďáru nad Sázavou 
jako soudu pro mládež ze dne 11. 10. 2010, sp. zn. 1 Tm 17/2008,  t a k t o :


Podle § 268 odst. 2 tr. ř. se vyslovuje, že pravomocným usnesením Okresního 
soudu ve Žďáru nad Sázavou jako soudu pro mládež ze dne 11. 10. 2010, č. j. 1 
Tm 17/2008-202,    b y l  p o r u š e n  z á k o n  v ustanovení § 45a odst. 4 
tr. zákona č. 140/1961 Sb. účinného do 31. 12. 2010 a v řízení mu 
předcházejícím v ustanovení § 2 odst. 5, 6 tr. ř. v neprospěch obviněného 
mladistvého „tulipána“.

	Podle § 269 odst. 2 tr. ř. se napadené usnesení  z r u š u j e . 
Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Podle § 270 odst. 1 tr. ř. se Okresnímu soudu ve Žďáru nad Sázavou jako 
soudu pro mládež  p ř i k a z u j e, aby věc v potřebném rozsahu znovu 
projednal a rozhodl.

	
O d ů v o d n ě n í :

Obviněný mladistvý „tulipán“ (dále jen mladistvý) byl rozsudkem Okresního soudu 
ve Žďáru nad Sázavou jako soudu pro mládež ze dne 18. 11. 2008, sp. zn. 1 Tm 
17/2008, uznán vinným proviněními krádeže podle § 247 odst. 1 písm. d) tr. 
zákona č. 140/1961 Sb. (dále jen tr. zák.), neoprávněného držení platební karty 
podle § 249b tr. zák. a řízení motorového vozidla bez řidičského oprávnění 
podle § 180d tr. zák. Za provinění krádeže podle § 247 odst. 1 písm. d) tr. 
zák., neoprávněného držení platební karty podle § 249b tr. zák. a sbíhající se 
provinění krádeže podle § 247 odst. 1 písm. d) tr. zák., kterým byl uznán 
vinným pravomocným rozsudkem Okresního soudu ve Žďáru nad Sázavou jako soudu 
pro mládež ze dne 20. 5. 2008, č. j. 1 Tm 6/2008-85, byl odsouzen k souhrnnému 
trestnímu opatření obecně prospěšných prací ve výměře 200 hodin. Současně byl 
zrušen výrok o trestním opatření z rozsudku Okresního soudu ve Žďáru nad 
Sázavou jako soudu pro mládež ze dne 20. 5. 2008, č. j. 1 Tm 6/2008-85, jakož i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu. V dalším bylo rozhodnuto o 
trestním opatření za provinění řízení motorového vozidla bez řidičského 
oprávnění podle § 180d tr. zák. a o náhradě škody. Rozsudek nabyl právní moci 
dne 6. 2. 2009.

Usnesením téhož soudu ze dne 28. 4. 2009, č. j. 1 Tm 17/2008-141, které nabylo 
právní moci dne 8. 7. 2009, bylo rozhodnuto, že se mladistvému podle § 38 odst. 
2 tr. zák., § 334 odst. 1 tr. ř. započítává část vykonaného trestního opatření 
obecně prospěšných prací ve výměře 58,5 hodiny, které mu bylo uloženo rozsudkem 
Okresního soudu ve Žďáru nad Sázavou jako soudu pro mládež ze dne 20. 5. 2008, 
č. j. 1 Tm 6/2008-85, do souhrnného trestního opatření obecně prospěšných prací 
ve výměře 200 hodin uloženého shora označeným rozsudkem.

Usnesením Okresního soudu ve Žďáru nad Sázavou jako soudu pro mládež ze dne 10. 
9. 2009, č. j. 1 Tm 17/2008-154, bylo mladistvému podle § 335 a § 336 odst. 2 
tr. ř. nařízeno k výkonu pravomocně uložené trestní opatření obecně prospěšných 
prací ve výměře 200 hodin formou pomocných a úklidových prací, údržby 
komunikací a veřejných prostranství v obvodu Města Ž.

K žádosti mladistvého o změnu místa výkonu trestního opatření ze dne 2. 11. 
2009 rozhodl Okresní soud ve Žďáru nad Sázavou jako soud pro mládež usnesením 
ze dne 7. 12. 2009, č. j. 1 Tm 17/2008-164, tak, že podle § 336 odst. 2 tr. ř. 
per analogiam se mladistvý přeřazuje pro výkon zbytku trestního opatření obecně 
prospěšných prací ve výměře 141,5 hodiny k Úřadu městské části P., Ž., P., 
formou práce spojené s údržbou a úklidem obce a prostor obci patřící.

Aniž by mladistvý u Úřadu městské části P. vykonal alespoň část uloženého 
trestního opatření, požádal dne 26. 1. 2010 sám a dne 8. 2. 2010 
prostřednictvím Probační a mediační služby České republiky, aby celý zbytek 
trestního opatření obecně prospěšných prací v rozsahu 141,5 hodiny mohl opět 
vykonat ve Ž., jelikož se v P. již nezdržuje a není schopen uložené trestní 
opatření zde vykonávat. Proto Okresní soud ve Žďáru nad Sázavou, soud pro 
mládež, usnesením ze dne 30. 3. 2010, č. j. 1 Tm 17/2008-175, mladistvého 
přeřadil pro výkon zbytku trestního opatření ve výměře 141,5 hodin do obvodu 
Města Ž., a to stejnou formou jako v usnesení ze dne 10. 9. 2009 (č. l. 175).

Konečně usnesením ze dne 11. 10. 2010, č. j. 1 Tm 17/2008-202, Okresní soud ve 
Žďáru nad Sázavou, soud pro mládež, rozhodl ve veřejném zasedání tak, že podle 
§ 45a odst. 4 tr. zák. se přeměňuje nevykonaný zbytek trestního opatření obecně 
prospěšných prací v rozsahu 137,5 hodin ze souhrnného trestního opatření obecně 
prospěšných prací ve výměře 200 hodin, které bylo mladistvému uloženo rozsudkem 
Okresního soudu ve Žďáru nad Sázavou jako soudu pro mládež ze dne 18. 11. 2008, 
č. j. 1 Tm 17/2008-116, na trestní opatření odnětí svobody ve výměře 69 dnů. 
Podle § 56 odst. 2 písm. b) tr. zákoníku byl mladistvý pro výkon tohoto 
trestního opatření zařazen do věznice s dozorem. Usnesení nabylo právní moci 
dne 11. 10. 2010.

Ministr spravedlnosti podal ve prospěch mladistvého proti pravomocnému usnesení 
Okresního soudu ve Žďáru nad Sázavou jako soudu pro mládež ze dne 11. 10. 2010, 
č. j. 1 Tm 17/2008-202, stížnost pro porušení zákona. Měl za to, že okresní 
soud vydal označené usnesení v rozporu s ustanovením § 2 odst. 5, 6 tr. ř. a § 
45a odst. 4 tr. zák., protože při svém rozhodování ve veřejném zasedání 
neprovedl dokazování v potřebném rozsahu, neprovedl řádně důkaz listinnými 
materiály založenými ve spise, a nezjistil tak náležitě skutkový stav věci, v 
důsledku čehož rozhodl chybně.

V odůvodnění mimořádného opravného prostředku po zevrubné rekapitulaci všech 
již výše citovaných rozhodnutí Okresního soudu ve Ždáru nad Sázavou, soudu pro 
mládež, připomněl, že ze zprávy Probační a mediační služby ČR, středisko Ž., ze 
dne 15. 7. 2010, adresované Okresnímu soudu ve Žďáru nad Sázavou, vyplývá, že 
mladistvý dosud vykonal z trestního opatření obecně prospěšných prací pouze 4 
hodiny. Probační a mediační služba ČR, středisko Ž., zaslala okresnímu soudu na 
vědomí i poslední výzvu mladistvému k nástupu trestního opatření obecně 
prospěšných prací ze dne 25. 8. 2010 s tím, že dosud vykonal pouze 68,5 hodiny. 
Z podnětu tohoto sdělení Okresní soud ve Žďáru nad Sázavou jako soud pro mládež 
nařídil veřejné zasedání a založil do spisu rozsudek Okresního soudu ve Žďáru 
nad Sázavou, soudu pro mládež, ze dne 2. 11. 2009, sp. zn. 1 Tm 6/2009, a 
rozsudek Krajského soudu v Brně, soudu pro mládež, ze dne 17. 8. 2010, sp. zn. 
4 Tmo 78/2010, jimiž byl mladistvý odsouzen za další rozsáhlou a závažnou 
úmyslnou trestnou činnost k trestnímu opatření odnětí svobody v trvání 16 
měsíců s výkonem ve věznici nebo zvláštním oddělení pro mladistvé. 

Ve veřejném zasedání konaném dne 11. 10. 2010 soudce vyslechl mladistvého, 
který uvedl, že z uloženého trestního opatření vykonal jen 4 hodiny (se 
zápočtem předchozích 58,5 hodiny, tedy celkem 62,5 hodin). Z výzvy Probační a 
mediační služby ČR je však zřejmé, že mladistvý měl vykonat nikoli 4, ale 10 
hodin, tedy celkem 68,5 hodiny. Soudce tento rozpor neřešil, nesnažil se jej 
případně odstranit provedením dalších důkazů, a vyhlásil již zmiňované 
usnesení. Státní zástupkyně i mladistvý se vzdali ústně do protokolu sepsaného 
v průběhu veřejného zasedání práva stížnosti proti vyhlášenému usnesení.

Ministr spravedlnosti vytkl, že soud se důsledně neřídil ustanoveními § 2 odst. 
5, 6 tr. ř. a § 45a odst. 4 tr. zák., když rozhodnutí ohledně přeměny zbytku 
nevykonaného trestního opatření obecně prospěšných prací na trest odnětí 
svobody opřel pouze o výpověď mladistvého, jehož sdělení o počtu hodin 
vykonaných prací se lišilo od údaje v počtu hodin, který uváděla Probační a 
mediační služba ČR v poslední výzvě adresované mladistvému ze dne 25. 8. 2010. 
Dodal, že ze sdělení Probační a mediační služby ČR ze dne 23. 2. 2011, 
zaslaného okresnímu soudu z podnětu jeho výzvy ze dne 25. 1. 2011, jakož i z 
připojeného harmonogramu výkonu trestního opatření obecně prospěšných prací a 
ze zpráv Městského úřadu ve Ž. vyplývá, že mladistvý dne 24. 6. 2010 a 29. 7. 
2010 vykonal celkem 10 hodin obecně prospěšných prací, nikoli jen 4 hodiny.

Stěžovatel navrhl, aby Nejvyšší soud podle § 268 odst. 2 tr. ř. vyslovil, že 
pravomocným usnesením Okresního soudu ve Žďáru nad Sázavou jako soudu pro 
mládež ze dne 11. 10. 2010, č. j. 1 Tm 17/2008-202, byl porušen zákon v 
ustanovení § 45a odst. 4 tr. zákona č. 140/1961 Sb. účinného do 31. 12. 2010 a 
v řízení předcházejícím v ustanovení § 2 odst. 5, 6 tr. ř. v neprospěch 
obviněného mladistvého a aby podle § 269 odst. 2 tr. ř. napadené usnesení 
zrušil a současně zrušil všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, a 
dále aby podle § 270 odst. 1 tr. ř. Okresnímu soudu ve Žďáru nad Sázavou jako 
soudu pro mládež přikázal věc v potřebném rozsahu znovu projednat a rozhodnout. 

Nejvyšší soud přezkoumal podle § 267 odst. 3 tr. ř. zákonnost a odůvodněnost  
rozhodnutí, proti němuž byla stížnost pro porušení zákona podána, v rozsahu a z 
důvodů v ní uvedených, jakož i řízení napadenému rozhodnutí předcházející, a 
dospěl k závěru, že stížnost pro porušení zákona je důvodná.

	Podle § 2 odst. 5, věty první tr. ř. orgány činné v trestním řízení 
postupují v souladu se svými právy a povinnostmi uvedenými v tomto zákoně a za 
součinnosti stran tak, aby byl zjištěn skutkový stav věci, o němž nejsou 
důvodné pochybnosti, a to v rozsahu, který je nezbytný pro jejich rozhodnutí.

	V tomto ustanovení jsou obsaženy dvě významné zásady trestního řízení, 
a to zásada zjištění skutkového stavu věci, o němž nejsou důvodné pochybnosti, 
a zásada vyhledávací. Orgánům činným v trestní řízení je tímto dána povinnost 
postupovat při zjišťování závažných skutečností rozhodných pro stav věci z 
úřední povinnosti, ať už skutečnosti svědčí ve prospěch či v neprospěch 
obviněného. Toto ustanovení se vztahuje na celé trestní řízení.
    
	Podle § 2 odst. 6 tr. ř. orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu. 

Podle § 45a odst. 4 tr. zákona č. 140/1961 Sb. účinného do 31. 12. 2009 
jestliže pachatel v době od odsouzení do skončení výkonu trestu obecně 
prospěšných prací nevedl řádný život, nebo zaviněně nevykonal ve stanovené 
lhůtě uložený trest, přemění soud trest obecně prospěšných prací nebo jeho 
zbytek v trest odnětí svobody a rozhodne zároveň o způsobu jeho výkonu; přitom 
každé i jen započatí dvě hodiny nevykonaného trestu obecně prospěšných prací se 
počítají za jeden den odnětí svobody.

	Z obsahu spisu Okresního soudu ve Žďáru nad Sázavou sp. zn. 1 Tm 
17/2008 zřetelně vyplývá, že námitky obsažené v odůvodnění stížnosti pro 
porušení zákona jsou zcela přiléhavé. Z protokolu o veřejném zasedání konaném 
dne 11. 10. 2010 (č. l. 199) se zjišťuje, že soudce v jeho průběhu vyslechl 
mladistvého, který uvedl, že z uloženého trestního opatření obecně prospěšných 
prací vykonal pouze 4 hodiny. Dále byly čteny listiny, mimo jiné i zpráva 
Probační a mediační služby ČR, středisko Ž., ze dne 15. 7. 2010, podle níž 
mladistvý dosud, tj. k 15. 7. 2010, vykonal z trestního opatření obecně 
prospěšných prací pouze 4 hodiny (č. l. 177). Současně ale měl soud k dispozici 
i poslední výzvu mladistvému k nástupu trestního opatření obecně prospěšných 
prací ze dne 25. 8. 2010 (č. l. 181) s tím, že Probační a mediační služba ČR, 
středisko Ž., v ní konstatovala, že mladistvý vykonal 68,5 hodiny (což ve svých 
důsledcích znamenalo, že vykonal 10 hodin se zápočtem 58,5 hodin). Další 
dokazování k rozsahu vykonaných hodin z trestního opatření obecně prospěšných 
prací již prováděno nebylo.

Aniž by tedy soudce Okresního soudu ve Žďáru nad Sázavou jako soudu pro mládež 
provedl řádné dokazování, a přesvědčivě tak zodpověděl spornou otázku, zda 
mladistvý vykonal z uloženého trestního opatření obecně prospěšných prací 4 
hodiny, jak potvrzoval i on svojí výpovědí ve veřejném zasedání a jak se 
podávalo ze zprávy Probační a mediační služby ČR, středisko Ž., ze dne 15. 7. 
2010, či 10 hodin, což vyplývalo z textu poslední výzvy mladistvému k nástupu 
trestního opatření obecně prospěšných prací ze dne 25. 8. 2010, vyhlásil 
usnesení, jímž byl podle § 45a odst. 4 tr. zák. přeměněn nevykonaný zbytek 
trestního opatření obecně prospěšných prací v rozsahu 137,5 hodin z již výše 
označeného souhrnného trestního opatření obecně prospěšných prací na trestní 
opatření odnětí svobody ve výměře 69 dnů, pro jehož výkon byl mladistvý zařazen 
do věznice s dozorem.

V daných souvislostech stěžovatel opodstatněně upozornil na sdělení Probační a 
mediační služby ČR ze dne 23. 2. 2011, jakož i na připojený harmonogram výkonu 
trestního opatření obecně prospěšných prací a zprávy Městského úřadu ve Ž., jež 
si okresní soud opatřil až po rozhodnutí o přeměně zbytku trestního opatření 
obecně prospěšných prací v trestní opatření odnětí svobody a z nichž skutečně 
vyplývá, že mladistvý dne 24. 6. 2010 a 29. 7. 2010 vykonal celkem 10 hodin 
obecně prospěšných prací, nikoli jen 4 hodiny (č. l. 204, 216-221).

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu ve Žďáru nad Sázavou jako soudu pro mládež ze dne 11. 
10. 2010, č. j. 1 Tm 17/2008-202, byl porušen zákona v ustanovení § 45a odst. 4 
tr. zákona č. 140/1961 Sb. účinného do 31. 12. 2010 a v řízení mu 
předcházejícím v ustanovení § 2 odst. 5, 6 tr. ř. v neprospěch mladistvého.

	Nezbytným důsledkem závěru, že napadeným usnesením byl porušen zákon v 
neprospěch mladistvého, byl výrok, jímž Nejvyšší soud podle § 269 odst. 2 tr. 
ř. zrušil toto usnesení, jakož i všechna další rozhodnutí na toto usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Podle § 270 odst. 1 tr. ř. Okresnímu soudu ve Žďáru nad Sázavou jako 
soudu pro mládež přikázal, aby věc v potřebném rozsahu znovu projednal a 
rozhodl.

Není od věci dodat, že mladistvý nyní vykonává trest odnětí svobody uložený mu 
v jiné trestní věci, a proto nebylo třeba rozhodnout o vazbě. 


P o u č e n í : Proti tomuto rozhodnutí není opravný prostředek přípustný.


V Brně dne 12. října 2011

           Předsedkyně senátu:
          JUDr. Věra Kůrková 



*) byl použit pseudonym ve smyslu zák. č. 218/2003 Sb.




 


