Soud: Nejvyšší soud

Spisová značka: 4 Tz 60/2004

Datum rozhodnutí: 29.04.2004

Typ rozhodnutí: Rozsudek




4 Tz 60/2004

U S N E S E N Í

Nejvyšší soud České republiky projednal v neveřejném zasedání konaném dne  29. 
dubna 2004 stížnost pro porušení zákona, kterou podal ministr spravedlnosti ve 
prospěch podezřelého Ing. P. C., proti usnesení  státního zástupce Okresního 
státního zastupitelství Plzeň-jih ze dne 10. 7. 2003, čj. Zn 2363/2002-41,

a rozhodl podle § 268 odst. 1 písm. c) tr. ř., takto:

Stížnost pro porušení zákona se zamítá.

O d ů v o d n ě n í :

Ing. P. C. byl v rámci prošetřování podezření ze spáchání trestného činu 
krádeže podle § 247 odst. 1, odst. 3 písm. b) tr. zák., trestného činu podvodu 
podle § 250 odst. 1, odst. 3 písm. b) tr. zák. a trestného činu zneužívání 
informací v obchodním styku podle § 128 odst. 2 tr. zák. vyzván policejním 
radou Západočeského kraje PČR podle § 78 odst. 1 tr. ř. dne 11. 2. 2003 k 
vydání originálu účetních dokladů firmy K., C. a spol., IČO: , DIČ , od roku 
1994 do roku 2002 a originál či stejnopis dodatků ke smlouvě o podnájmu 
nebytových prostor mezi spol. Ž. H., s. r. o. zastoupené Ing. P. C. jako 
nájemcem a Ing. P. C., podnikatelem, IČO: , se sídlem P., D., jako podnájemcem 
ze dne 11. 8. 1994. Tuto výzvu převzal podezřelý dne 3. 3. 2003 a reagoval na 
ní tak, že z důvodu pracovní neschopnosti požadované dokumenty předat nemůže, 
ale po zlepšení zdravotního stavu písemně Policii ČR sdělí termín předání. 
Další výzvou k vydání věci ze dne 25. 3. 2003 byl podezřelý Ing. P. C. vyzýván 
opětovně k vydání stejných dokladů a navíc originálů účetních dokladů 
společnosti C. G., s. r. o., IČO: ,  od roku 2000 do roku 2001, zejména knihy 
závazků a pohledávek, knihy vydaných faktur, pokladní deník   a spárované 
účetní doklady na pokladní deník navazující a originál knihy vydaných faktur 
společnosti C. G., s. r. o., IČO : ,  od roku 1994 do roku 2001 včetně přehledu 
o úhradách vydaných faktur. Na tuto výzvu doručenou dne   28. 3. 2003,  
odpověděl podezřelý Ing. P. C. tak, že nemůže jít o urgenci, protože ve výzvě 
jsou požadovány jiné listiny, než v předchozí výzvě. Následující výzvy k vydání 
věci podle § 78 odst. 1 tr. ř. ze dne 16. 4. 2003 a 17. 4. 2003 byly doručeny 
obviněnému dne 9. 5. 2003. Podezřelý k výzvě – urgenci č. 1 ze dne 17. 4. 2003 
sdělil, že tuto považuje za neadresnou a právně nevymahatelnou vzhledem k 
nesprávně uvedené adrese jeho bydliště.

Usnesením ze dne 26. května 2003, ČTS: PZC-272/HK-2002, uložil policejní rada 
Policie ČR, správy Západočeského kraje, služby kriminální policie a 
vyšetřování, odboru hospodářské kriminality Plzeň, podezřelému Ing. P. C. podle 
§ 66 odst. 1 tr. ř. pořádkovou pokutu ve výši 10.000,- Kč, neboť jmenovaný přes 
urgenci a opětovné výzvy těmto výzvám podle § 78 odst. 1 tr. ř. nevyhověl. 

Usnesením státního zástupce Okresního státního zastupitelství Plzeň-jih ze dne 
8. 7. 2003 (ve výrokové části uvedeno 10. 7. 2003), čj. Zn 2363/2002-41, byla 
podle § 148 odst. 1 písm. c) tr. ř. stížnost podezřelého Ing. P. C. proti shora 
uvedenému usnesení policejního orgánu jako nedůvodná zamítnuta. V odůvodnění 
citovaného rozhodnutí se uvádí, že v souvislosti se všemi pokusy policejního 
orgánu o opatření materiálů popsaných v jednotlivých výzvách k vydání věci 
podle § 78 odst. 1 tr. ř., byl Ing. P. C. vždy řádně poučen o možnosti uložení 
pořádkové pokuty ve smyslu § 66 tr. ř. při nevyhovění výzvě, případně o 
možnosti odnětí věci podle § 79 odst. 1 tr. ř. Skutečnosti uváděné v dopisech, 
jimiž podezřelý reagoval na výzvy policejního orgánu a ve stížnosti (jmenovitě 
o pracovní neschopnosti, o nesprávnosti adresy trvalého bydliště a neexistenci 
firmy s názvem K. C. a spol.) hodnotil státní zástupce jako účelové s úmyslem 
mařit prověřování trestního oznámení tím, že nebudou vydány policejnímu orgánu 
příslušné doklady. Výzva k vydání věci byla stěžovateli doručena opakovaně a 
vzhledem k tomu, že takovou výzvu lze uskutečnit či doručit povinné osobě 
kdekoliv, je byť nesprávně uvedená adresa trvalého bydliště pouze formálním 
nedostatkem. Uložení pokuty shledal zákonným jak co do důvodu, tak i výše. 

Proti výše citovanému pravomocnému usnesení státního zástupce Okresního 
státního zastupitelství Plzeň-jih, podal ministr spravedlnosti podle § 266 
odst. 1 tr. ř. stížnost pro porušení zákona ve prospěch podezřelého Ing. P. C. 
V odůvodnění stížnosti pro porušení zákona ministr spravedlnosti uvedl, že 
uvedeným rozhodnutím byl porušen zákon v ustanovení § 147 odst. 1 a § 148 odst. 
1 písm. c) tr. ř. a v řízení, jež mu předcházelo v ustanovení § 2 odst. 5, 
odst. 6 tr. ř. ve vztahu k ustanovení § 66   odst. 1 tr. zák. (správně 
trestního řádu). Okresní státní zástupce Okresního státního zastupitelství 
Plzeň-jih však podle těchto ustanovení nepostupoval, neboť nevzal v úvahu, že 
nebyly blíže ověřeny okolnosti týkající se firmy K. C. Neprověřil, že z úplného 
výpisu z obchodního rejstříku vedeného Krajským soudem v Plzni ze dne 24. 6. 
2003 vyplývá, že jednatelem obchodní firmy C. G., s. r. o., byl podezřelý do 
dne 12. 3. 2002 a v době, kdy jej policejní orgán vyzýval k vydání účetních 
dokladů k měsíci březnu roku 2003, nebyl ani společníkem této firmy. Pominul, 
že policejní orgán v průběhu šetření shromažďoval materiál, aniž by tento 
vyhodnocoval, nestanovil, co konkrétně požadované doklady měly prokázat, 
nepostupoval podle předem určeného plánu a rovněž si nevytyčil směr, kterým se 
má šetření zaměřit. Okresní státní zástupce dle názoru ministra spravedlnosti 
před svým rozhodnutím o stížnosti podezřelého Ing. P. C. náležitě nezjistil 
skutkový stav, na jeho zjištění neorientoval dokazování ani hodnocení důkazů, a 
toto náležité zjištění skutkového stavu neuložil ani policejnímu orgánu. Navrhl 
proto, aby Nejvyšší soud podle § 268 odst. 2 tr. ř. vyslovil, že usnesením 
státního zástupce Okresního státního zastupitelství Plzeň-jih ze dne 10. 7. 
2003, čj. Zn 2363/2002, byl v neprospěch podezřelého Ing. P. C. porušen zákon v 
citovaných ustanoveních trestního řádu a aby podle § 269 odst. 2 tr. ř. 
stížností napadené usnesení zrušil. 

Státní zástupkyně Nejvyššího státního zastupitelství však ve svém písemném 
vyjádření ze dne 29. dubna 2004, čj. 1 NZz 2053/2004, zaujala k případu odlišný 
názor. S poukazem na ustanovení § 78 a § 66 tr. ř. uvedla, že obsah a rozsah 
dokladů, které měly být pro potřebu trestního řízení podezřelým vydány, byl ve 
výzvách dostatečně vymezen. Ohledně hospodaření spol. C. G., s. r. o., byly 
vyžadovány doklady za období, kdy podezřelý byl jednatelem této společnosti a 
policejní orgán měl za to, že je podezřelý drží, protože podezřelý toto jeho 
přesvědčení v žádném ze svých odpovědných přípisů nijak nezpochybňoval. Státní 
zástupkyně Nejvyššího státního zastupitelství má za to, že v opačném případě by 
podezřelý vydání těchto dokladů označil za nesplnitelnou, pravděpodobně s 
uvedením údajů komu a kdy tyto písemnosti po skončení funkce jednatele předal 
a  výzvu k jejich vydání by neoznačoval za irelevantní pro nesprávné číslo 
popisné v adrese, na kterou mu byla doručena. Své úvahy v tomto směru pak 
uzavřela konstatováním, že i takové jednání, kdy úmyslně opakovaně ponechal 
orgány činné v trestním řízení v tomto omylu, je nepochybně obstrukční a 
podezřelý by tak úmyslnými průtahy  mařil objasňování podezření z trestné 
činnosti. Dále upozornila na to, že z odůvodnění stížnosti pro porušení zákona 
není patrno, proč jednání podezřelého, který pod malichernými záminkami odmítl 
splnit povinnost uloženou mu trestním řádem a jejíž obsah mu byl znám, včetně 
možného postihu, je hodnoceno jako oprávněné, ani jaké pochybení je vytýkáno 
řízení, které předcházelo vydání napadeného rozhodnutí, ani jaké pochybení je 
vytýkáno rozhodnutí samému. Protože bez komentáře byly citovány námitky 
podezřelého, lze mít zato, že stížností pro porušení zákona jsou akceptovány 
nedostatky namítané podezřelým. Podle názoru státní zástupkyně Nejvyššího 
státního zastupitelství stížnostní orgán dostál své přezkumné povinnosti 
uložené mu ustanovením § 147 odst. 1 tr. a nepochybil, když stížnost 
podezřelého hodnotil jako nedůvodnou podle § 148 odst. 1 písm. c) tr. ř. Sama 
pak navrhla stížnost pro porušení zákona jako nedůvodnou zamítnout podle § 268  
odst. 1 písm. c) tr. ř., a to v neveřejném zasedání.  

   	

Nejvyšší soud přezkoumal podle ustanovení § 267 odst. 3 tr. ř. zákonnost  a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k závěru, že stížnost pro porušení 
zákona nebyla podána důvodně.

Podle § 66 odst. 1 tr. ř. kdo  přes předchozí  napomenutí ruší  řízení nebo  
kdo se k soudu, státnímu zástupci nebo  policejnímu orgánu chová urážlivě nebo 
kdo bez dostatečné  omluvy neuposlechne příkazu nebo nevyhoví výzvě, které mu 
byly dány  podle tohoto zákona, může být předsedou senátu a v přípravném řízení 
státním zástupcem  nebo policejním orgánem potrestán pořádkovou pokutou do 50 
000 Kč.

Podle § 78 odst. 1 tr. ř. kdo  má  u  sebe  věc  důležitou  pro  trestní 
řízení, je povinen  ji na  vyzvání  předložit  soudu, státnímu  zástupci nebo 
policejnímu  orgánu; je-li  ji  nutno  pro účely  trestního řízení zajistit,  
je  povinen  věc  na  vyzvání  těmto orgánům vydat. Při vyzvání je třeba ho 
upozornit na to, že nevyhoví-li výzvě, může mu být věc odňata, jakož i na jiné 
následky nevyhovění (§ 66).

Z obsahu trestního spisu Policie ČR, správy Západočeského kraje, Služby 
kriminální policie a vyšetřování, odboru hospodářské kriminality Plzeň, ČTS: 
PZC-272/HK-2002, Nejvyšší soud zjistil, že podezřelý Ing. P. C.  převzal celkem 
čtyři výzvy k vydání věci policejnímu orgánu podle § 78 odst. 1 tr. ř. Na první 
z nich reagoval dopisem, v němž uvedl, že z důvodů pracovní neschopnosti nemůže 
požadované doklady vydat, ale slíbil jejich předání po zlepšení zdravotního 
stavu. I přes výzvu však policejnímu orgánu potvrzení o trvání pracovní 
neschopnosti nepředložil. V případě další výzvy k vydání věci polemizoval, 
zda-li v daném případě může jít o urgenci, když jsou požadovány jiné listiny 
než v dopise ze dne 11. 2. 2003 a na zbylé reagoval tak, že jsou neadresné a 
právně nevymahatelné, neboť na výzvě ze dne 17. 4. 2003 je uvedena nesprávná 
adresa jeho trvalého bydliště (místo ulice D. uvedena ulice D.), ačkoli 
všechny  výzvy podezřelý převzal. Lze proto souhlasit s napadeným usnesením, ve 
kterém je uvedeno, že reakce podezřelého na výzvy policejního orgánu se jeví 
jako účelové s úmyslem mařit prověřování trestního oznámení. V této 
souvislosti  je nutno konstatovat, že podezřelý nevyhověl čtyřem výzvám 
policejního orgánu, které prokazatelně převzal a neuvedl rovněž v žádné ze 
svých odpovědí relevantní důvod (s výjimkou uváděné, avšak neprokázané nemoci), 
který by mu neumožňoval věc podle  § 78 odst. 1 tr. ř. vydat (například, že 
požadované dokumenty nemá k dispozici). Tento argument výslovně neuvedl dokonce 
ani ve stížnosti proti usnesení o uložení pokuty. 

Ačkoli usnesení policejního rady ze dne 26. května 2003 je formulováno tak, že 
na první pohled budí dojem, že pokuta byla uložena za nevydání účetních 
dokladů, o nichž ovšem dosud není jisto, že je podezřelý má ve svém držení, z 
obsahu dopisů jedné i z druhé strany, odůvodnění tohoto usnesení a podané 
stížnosti proti němu, Nejvyšší soud shodně se státní zástupkyní Nejvyššího 
státního zastupitelství chápe uložení dané pokuty nikoli jako sankci za 
nevydání účetních dokladů, které podezřelý eventuálně nemusí mít fakticky ve 
svém držení (nemožnost uložení pokuty v takovém případě Nejvyšší soud vyslovil 
v jiné projednávané věci), nýbrž jako sankci za to, jakým způsobem reagoval na 
výzvy policejního orgánu, kdy nevěcnou argumentací, tedy nikoli tvrzením, že 
žádané doklady vydat nemůže, protože je nemá ve svém držení (s eventuálním 
uvedením, kdy a komu je předal), utvrzoval policejní orgán v přesvědčení, že je 
ve snaze mařit další průběh trestního řízení vydat nechce. 

Podle přesvědčení Nejvyššího soudu státní zástupce Okresního státního 
zastupitelství Plzeň-jih  se v napadeném rozhodnutí, ani v řízení, které mu 
předcházelo,  vytýkaného porušení zákona nedopustil, proto stížnost pro 
porušení zákona, proti  němu podanou, podle § 268 odst. 1 písm. c) tr. ř. jako 
nedůvodnou zamítl a učinil tak v souladu s ustanovením § 274, věty za 
středníkem, tr. ř. v neveřejném zasedání. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 29. dubna 2004

	

Předseda senátu:

JUDr. Juraj  M a l i k  
