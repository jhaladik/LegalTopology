Právní věta: 
Jestliže soud v řízení o přečinu, na který zákon stanoví trest odnětí svobody, jehož horní hranice  nepřevyšuje pět let, ukládá souhrnný trest podle § 43 odst. 2 tr. zákoníku i za sbíhající se  zločin, na který zákon stanoví trest odnětí svobody, jehož horní hranice převyšuje pět let, jímž  byl pachatel uznán vinným dřívějším pravomocným rozsudkem, není dán důvod nutné obhajoby podle § 36  odst. 3 tr. ř. V takovém případě je totiž řízení, byť před senátem ve smyslu § 314a odst. 2 tr. ř.,  konáno jen o přečinu, a nikoliv též o tomto zločinu, třebaže i za něj je ukládán souhrnný trest.

Soud: Nejvyšší soud

Spisová značka: 8 Tz 11/2012

Datum rozhodnutí: 29.03.2012

Typ rozhodnutí: ROZSUDEK


Heslo: Nutná obhajoba, Souhrnný trest

Dotčené předpisy: § 36 odst. 3 tr. ř., § 43 odst. 2 tr. zákoníku

Kategorie rozhodnutí: A


Publikováno ve sbírce pod číslem: 61 / 2012



 8 Tz 11/2012

        ČESKÁ REPUBLIKA
	ROZSUDEK
	JMÉNEM REPUBLIKY



Nejvyšší soud České republiky projednal ve veřejném zasedání konaném dne 29. 
března 2012 v senátě složeném z předsedkyně JUDr. Milady Šámalové a soudců 
JUDr. Věry Kůrkové a JUDr. Jana Bláhy stížnost pro porušení zákona podanou 
ministrem spravedlnosti České republiky v neprospěch obviněného J. H., proti 
usnesení Krajského soudu v Brně – pobočka ve Zlíně ze dne 26. 4. 2011, sp. zn. 
6 To 142/2011, a rozhodl t a k t o :

Podle § 268 odst. 2 tr. ř. se vyslovuje, že pravomocným usnesením Krajského 
soudu v Brně – pobočka ve Zlíně ze dne 26. 4. 2011, sp. zn. 6 To 142/2011,   b 
y l   p o r u š e n  z á k o n  v ustanoveních § 36 odst. 3 tr. ř., § 258 odst. 
1 písm. a), c) tr. ř. a § 260 tr. ř. ve prospěch obviněného J. H.


O d ů v o d n ě n í 

	Stížnost pro porušení zákona podaná ministrem spravedlnosti podle § 266 
odst. 1 tr. ř. Nejvyššímu soudu ve věci obviněného J. H. směřuje proti usnesení 
Krajského soudu v Brně – pobočka ve Zlíně ze dne 26. 4. 2011, sp. zn. 6 To 
142/2011, jehož vydání předcházel rozsudek Okresního soudu v Uherském Hradišti 
ze dne 20. 1. 2011, sp. zn. 26 T 207/2010, jímž byl obviněný J. H. uznán vinným 
přečinem zanedbání povinné výživy podle § 196 odst. 1, 3 písm. a) tr. zákoníku. 
Odsouzen byl za tento přečin a dále za sbíhající se zločin padělání a pozměnění 
peněz podle § 233 odst. 2 tr. zákoníku, jímž byl uznán vinným rozsudkem 
Okresního soudu v Uherském Hradišti ze dne 8. 11. 2010, sp. zn. 26 T 93/2010, 
který ohledně viny a trestu nabyl právní moci dne 8. 11. 2010, za použití § 43 
odst. 2 tr. zákoníku k souhrnnému trestu odnětí svobody v trvání tří let, jehož 
výkon byl podle § 84 a § 85 odst. 1 tr. zákoníku podmíněně odložen na zkušební 
dobu v trvání pěti let za současného vyslovení dohledu nad obviněným. Podle § 
85 odst. 2 tr. zákoníku byla obviněnému uložena povinnost, aby během zkušební 
doby podle svých schopností a možností zaplatil dlužné výživné na dcery a dále 
aby podle svých sil nahradil škodu, kterou způsobil zločinem padělání a 
pozměnění peněz podle § 233 tr. zákoníku. Podle § 43 odst. 2 tr. zákoníku 
současně zrušil výrok o trestu z rozsudku Okresního soudu v Uherském Hradišti 
ze dne 8. 11. 2010, sp. zn. 26 T 93/2010, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. 

Krajský soud v Brně – pobočka ve Zlíně jako soud odvolací z podnětu odvolání 
státního zástupce Okresního státního zastupitelství podaného proti výroku o 
trestu rozsudku Okresního soudu v Uherském Hradišti ze dne 20. 1. 2011, sp. zn. 
26 T 207/2010, usnesením ze dne 26. 4. 2011, sp. zn. 6 To 142/2011, podle § 258 
odst. 1 písm. a), c) tr. ř. zrušil uvedený rozsudek v celém rozsahu a podle § 
260 tr. ř. věc vrátil státnímu zástupci k došetření.

V odůvodnění tohoto rozhodnutí odvolací soud uvedl, že i když bylo odvolání 
proti rozsudku soudu prvního stupně podáno proti výroku o trestu, ve smyslu § 
254 odst. 1, 2 tr. ř. přezkoumal zákonnost a odůvodněnost vytýkaných vad a 
přihlížel i k vadám, které odvoláním nebyly vytýkány, avšak měly vliv na 
napadený výrok, a dospěl k závěru, že odvolání státního zástupce je důvodné, i 
když z jiných příčin, než byly v odvolání namítány. Jeho důvodnost spatřoval v 
tom, že obviněnému měl být ve věci, s ohledem na stanovenou trestní sazbu, 
kterou byl obviněný ohrožen a jejíž horní hranice vzhledem k ukládanému 
souhrnnému trestu přesahuje pět let, podle § 36 odst. 3 tr. ř. ustanoven 
obhájce, a to již v přípravném řízení. Tento závěr odvolací soud vyvodil z 
toho, že když soud prvního stupně projednával v senátě věc o přečinu podle § 
196 odst. 1, 3 písm. a) tr. zák., ač jinak je k jejímu projednání příslušný 
samosoudce, považoval tento postup, s ohledem na ukládaní souhrnného trestu za 
zločin (podle § 233 odst. 2 tr. zákoníku), k jehož projednání je příslušný 
senát, za správný. Podle něj však byl soud prvního stupně nedůsledný, když za 
této situace s ohledem na trestní sazbu u vůdčího zločinu podle § 233 odst. 2 
tr. zákoníku od tří do osmi roků, obviněnému již v přípravném řízení nebyl ve 
smyslu § 36 odst. 3 tr. ř. ustanoven obhájce. V tom odvolací soud spatřoval 
porušení práva obviněného na obhajobu ve smyslu ustanovení podle § 258 odst. 1 
písm. a) tr. ř. Protože toto pochybení nastalo již v přípravném řízení, 
odvolací soud rozhodl o zrušení rozsudku soudu prvního stupně a vrácení věci 
státnímu zástupci k došetření. 

Ministr spravedlnosti ve  stížnosti pro porušení zákona podané proti tomuto 
usnesení odvolacího soudu uvedený postup označil za nezákonný, neboť důvodem 
pro vrácení věci státnímu zástupci bylo domněle dovozené porušení práva na 
obhajobu, které bylo založeno na nesprávném směšování dvou zcela rozdílných 
procesních institutů vymezených v § 36 odst. 3 tr. ř. a v § 314a tr. ř. 

Podle ministra spravedlnosti soud prvního stupně postupoval v souladu se 
zákonem, když věc projednal za splnění podmínek § 314a odst. 2 tr. ř. v senátě, 
ačkoliv se jinak jednalo o trestní věc, kterou mohl projednat podle § 314a 
odst. 1 tr. ř. samosoudce. Nesprávně však již odvolací soud shledal, že 
obviněný měl mít od počátku trestního řízení obhájce z důvodů § 36 odst. 3 tr. 
ř. S tímto závěrem se již ministr spravedlnosti neztotožnil. Poukázal na to, že 
podle § 36 odst. 3 tr. ř. obviněný musí mít obhájce již v přípravném řízení, 
jestliže se koná řízení o trestném činu, na který zákon stanoví trest odnětí 
svobody, jehož horní hranice převyšuje pět let. O takové trestní řízení se však 
v daném případě nejednalo, protože po celou dobu bylo vedeno o přečinu 
zanedbání povinné výživy dle § 196 odst. 1, 3 písm. a) tr. zákoníku s horní 
hranicí trestní sazby maximálně pět let. Odvolací soud dovodil nezbytnost nutné 
obhajoby ze skutečnosti, že obviněnému měl být ukládán a také byl uložen 
souhrnný trest za předchozí sbíhající se trestný čin v trestní sazbě od tří do 
osmi let. Protože po celou dobu bylo trestní řízení vedeno pouze o přečinu s 
horní hranicí trestní sazby do pěti let, nebyly dány podle § 36 odst. 3 tr. ř. 
důvody nutné obhajoby. Odvolací soud nezákonně spojil otázku nutné obhajoby se 
skutečností, že věc projednával senát okresního soudu kvůli faktu ukládání 
souhrnného trestu k dřívější senátní věci, a zjevně pominul, že při ukládání 
souhrnného trestu není soud oprávněn činit jakákoliv zjištění týkající se 
otázky viny ohledně skutku odsouzeného dřívějším rozsudkem a nesmí ani 
přezkoumávat právní závěry dřívějšího rozsudku v otázce viny, která byla 
pravomocně vyřešena. Proto logicky ani nemohl být dán důvod pro požadavek, aby 
v řízení, které bylo vedeno pro přečin, byť jsou dány důvody uložení souhrnného 
trestu k trestu s horní hranicí trestní sazby nad pět let, byl ex offo 
ustanovován obhájce podle § 36 odst. 3 tr. ř. 

Ministr spravedlnosti s odkazem na rozhodnutí č. 35/2006 Sb. rozh. tr. poukázal 
na rozdílnost postupu soudu při ukládání souhrnného a společného trestu, které 
nelze zaměňovat. Shledal tak, že Krajský soud v Brně – pobočka ve Zlíně se svým 
rozhodnutím dostal mimo mantinely shora uvedených ustanovení procesního práva 
trestního a postupoval nezákonně, když po projednání odvolání státního 
zástupce, jež bylo směřováno proti výroku o trestu, dospěl k závěru o domnělém 
porušení práva na obhajobu obviněného, a věc podle § 260 tr. ř. vrátil zpět 
státnímu zástupci k došetření, ačkoli k porušení práva na obhajobu v dané 
trestní věci zjevně nedošlo. Na okraj zmínil, že objektivně ani nelze 
spravedlivě po policejních orgánech, potažmo dozorových státních zástupcích 
požadovat, aby v rámci každého trestního stíhání vyhodnocovaly a zkoumaly, zda 
připadá v úvahu ukládání souhrnného trestu k trestnému činu, který ex offo 
zakládá důvody nutné obhajoby, neboť ukládání trestu je výsostným právem soudů, 
do jejichž pravomoci by tak bylo zasahováno, a navíc mnohdy se o faktu 
předchozího odsouzení orgány přípravného řízení nemusí vůbec dozvědět. Rovněž 
poukázal na absenci jakéhokoliv odůvodnění ve vztahu k použití důvodu podle § 
258 odst. 1 písm. c) tr. ř. Tím, že nebyly splněny podmínky pro zrušení 
rozsudku nalézacího soudu podle § 258 odst. 1. písm. a), c) tr. ř., došlo i k 
nezákonnému vrácení věci státnímu zástupci k došetření podle § 260 tr. ř. V 
obou těchto ustanoveních ministr spravedlnosti shledal porušení zákona ve 
prospěch obviněného, neboť se tím uvedená věc vrátila ze stadia odvolacího 
řízení až do stadia přípravného řízení, přičemž fáze přípravného řízení je pro 
obviněného nepochybně příznivější než vina a trest pravomocně uložené. Podání 
stížnosti pro porušení zákona v neprospěch obviněného shledal nutným především 
pro judikatorní význam předmětné otázky. S odkazem na shora uvedené navrhl, aby 
Nejvyšší soud České republiky (dále jen „Nejvyšší soud“) podle § 268 odst. 2 
tr. ř. vyslovil, že usnesením Krajského soudu v Brně – pobočky ve Zlíně, ze dne 
26. 4. 2011,  sp. zn. 6 To 142/2011, byl v ustanoveních § 258 odst. 1 písm. a), 
c) a v § 260 tr. ř. porušen zákon ve prospěch obviněného J. H.
	
Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu                 a z důvodů v ní uvedených, jakož i řízení napadené 
části rozhodnutí předcházející a dospěl k závěru, že zákon byl porušen z důvodů 
vytýkaných ministrem spravedlnosti.

Z obsahu spisu Okresního soudu v Uherském Hradišti, sp. zn. 26 T 207/2010, 
Nejvyšší soud zjistil, že usnesením Policie České republiky, Krajské 
ředitelství policie Z. kraje, č. j. KRPZ-1778-34/TČ-2010-151171-MAZ ze dne 11. 
5. 2010 bylo zahájeno podle § 160 odst. 1 tr. ř. trestní stíhání obviněného J. 
H. pro přečin zanedbání povinné výživy podle § 196 odst. 1, 3 písm. a) tr. 
zákoníku, jehož se obviněný dopustil v době od měsíce března 2008 do měsíce 
srpna 2010 (viz č. l. 50 spisu). Pro tento přečin byla podána i obžaloba (viz 
č. l. 57 – 59 spisu). Věc byla vedena pod sp. zn. 26 T 207/2010 u Okresního 
soudu v Uherském Hradišti, který konal hlavní líčení dne 20. 1. 2011 v senátě, 
jenž o vině tímto přečinem téhož dne rozhodl rozsudkem. Obviněného uznal vinným 
uvedeným přečinem a odsoudil ho k souhrnnému trestu, jejž uložil i za sbíhající 
se zločin padělání a pozměnění peněz podle § 233 odst. 2 tr. zákoníku, kterým 
byl obviněný uznán vinným rozsudkem Okresního soudu v Uherském Hradišti ze dne 
8. 11. 2010, sp. zn. 26 T 93/2010, ohledně viny a trestu pravomocným dne 8. 11. 
2010. Proti tomuto rozsudku podal státní zástupce Okresního státního 
zastupitelství odvolání, které zaměřil toliko proti výroku o trestu, neboť 
trest uložený na samé spodní hranici trestní sazby podle něj nebyl přiměřeným. 
Obviněný po celou dobu tohoto trestního řízení byl na svobodě a neměl obhájce.

Ze spisu Okresního soudu v Uherském Hradišti, sp. zn. 26 T 93/2010, k němuž byl 
ukládán souhrnný trest, se podává, že prvním v této věci vydaným rozsudkem je  
rozsudek ze dne 8. 11. 2010, který nabyl ohledně výroku o vině a trestu právní 
moci dne 8. 11. 2010, a obviněný jím byl uznán vinným zločinem padělání a 
pozměnění peněz podle § 233 odst. 2 tr. zákoníku. Obviněný byl v této trestní 
věci po celou dobu tohoto trestního řízení zastoupen obhájcem, který mu byl 
ustanoven soudem (č. l. 11 uvedeného spisu).  

Podle obsahu stížnosti pro porušení zákona je patrné, že její těžiště spočívá v 
tom, že nedošlo k porušení práva na obhajobu ve smyslu ustanovení § 36 odst. 3 
tr. ř. Uvedené ustanovení vymezuje důvody obhajoby pro případ, že se koná 
řízení o trestném činu, na který zákon stanoví trest odnětí svobody, jehož 
horní hranice převyšuje pět let. Obviněný v takovém případě musí mít obhájce už 
v přípravném řízení a tento důvod vzniká, jakmile je dáno důvodné podezření, že 
obviněný spáchal takový trestný čin. Jestliže je sdělováno obvinění pro trestný 
čin, jehož horní hranice převyšuje pět let, je tento důvod nutné obhajoby dán 
již od zahájení trestního stíhání. 

Z uvedeného je patrné, že se předmětný důvod nutné obhajoby odvíjí výhradně od 
stanovené horní hranice trestného činu, o němž se řízení koná. Tímto trestným 
činem (trestným činem, pro který se vede trestní řízení) je právní označení 
skutku, pro který bylo zahájeno trestní stíhání ve smyslu § 160 tr. ř. 
Konkrétně se jedná o trestný čin, jenž  je uveden ve výroku usnesení o zahájení 
trestního stíhání podle § 160 odst. 1 tr. ř., neboť tento výrok musí obsahovat 
kromě jiných náležitostí „…popis skutku, ze kterého je osoba obviněna, aby 
nemohl být zaměněn s jiným, a zákonné označení trestného činu, který je v tomto 
skutku spatřován“. Vzhledem k tomu, že nelze vyloučit, že se právní posouzení 
skutku, pro který bylo zahájeno trestní stíhání, může v průběhu trestního 
stíhání podle zjišťovaných okolností měnit, vyjde-li během vyšetřování najevo, 
že skutek, pro který bylo zahájeno trestní stíhání, je jiným trestným činem, 
než jak byl v usnesení o zahájení trestního stíhání právně posouzen, upozorní 
na to policejní orgán obviněného a učiní o tom záznam do protokolu (§ 160 odst. 
6 tr. ř.). Je tedy patrné, že se změnou právního posouzení skutku v průběhu 
trestního stíhání zákon počítá, a to i v době, kdy je podávána obžaloba, neboť 
podle § 176 odst. 2 tr. ř. může být obžaloba podána jen pro skutek, pro který 
bylo zahájeno trestní stíhání. Míní-li státní zástupce tento skutek posuzovat 
jako jiný trestný čin, než jak ho posuzoval policejní orgán, upozorní na to 
před podáním obžaloby obviněného a jeho obhájce (má-li jej).  Použitou právní 
kvalifikací skutku však není vázán ani soud (viz § 190 tr. ř.). V případě každé 
takové změny je soud povinen zkoumat, zda v případě, že se jedná o změnu, která 
vede ke zpřísnění právní kvalifikace dopadající na skutek, pro který se trestní 
stíhání vede, nejde o trestný čin, jehož horní hranice převyšuje pět let. Pokud 
by se tak stalo a tato změna by nastala, je orgán, který tuto změnu konstatuje 
[policejní orgán (§ 160 odst. 6 tr. ř.), státní zástupce (§ 176 odst. 2 tr. ř.) 
nebo soud (§ 190 tr. ř.)], povinen obviněného o tomto poučit, a to i se 
zřetelem na podmínky nutné obhajoby podle § 36 odst. 3 tr. ř., pokud doposud o 
nutnou obhajobu z jiných důvodů nešlo (§ 36 odst. 1, 2 tr. ř.).
 
	Ze všech těchto skutečností je tedy zřejmé, že okolnostmi, které jsou 
určující pro posuzování podmínek zakládajících nutnou obhajobu podle § 36 odst. 
3 tr. ř., může být jedině ten trestný čin, podle něhož byl posouzen skutek, pro 
který se trestní řízení vede, tedy skutek popsaný v usnesení o zahájení 
trestního stíhání (§ 160 tr. ř.). 
 
	Na základě uvedeného je možné posuzovat otázky spojené s nutnou 
obhajobou u obviněného J. H. Ze skutečností, jak byly v obsahu spisu shora 
uvedeny, je zřejmé, že v projednávané věci se trestní stíhání od počátku vedlo 
pro skutek, který byl právně posouzen jako přečin zanedbání povinné výživy  
podle § 196 odst. 1, 3 písm. a) tr. zákoníku. Tato právní kvalifikace uvedeného 
skutku se po celé trestní řízení až do projednání věci odvolacím soudem 
nezměnila. V této věci také nepřicházelo v úvahu uložení společného trestu. 
Trestní zákoník na tento přečin stanoví trest odnětí svobody na jeden rok až 
pět let. Z tohoto zákonného vymezení trestního rozpětí je zřejmé, že horní 
hranice trestu odnětí svobody je určena pěti roky. Jestliže dikce ustanovení § 
36 odst. 3 tr. ř. spojuje se vznikem nutné obhajoby konání řízení o trestném 
činu, na který trestní zákon stanoví trest odnětí svobody, jehož horní hranice 
převyšuje pět let, projednávaný trestný čin uvedenou zákonnou podmínku 
nesplňuje. 

	Odvolací soud však v stížností pro porušení zákona napadeném usnesení 
dovozoval vznik podmínek § 36 odst. 3 tr. ř. nikoliv od přečinu podle § 196 
odst. 3 tr. zákoníku, ale od toho, že ukládal ve smyslu § 43 odst. 2 tr. 
zákoníku souhrnný trest za zločin padělání a pozměnění peněz podle § 233 odst. 
2 tr. zákoníku, u něhož trestní zákoník stanoví trest odnětí svobody v sazbě od 
tří let do osmi let, což je již trestní sazba, která by podmínky § 36 odst. 3 
tr. ř. splňovala. Svou úvahu přitom založil na podmínkách vztahujících se k § 
314a odst. 2 tr. ř., u něhož je okolnost ukládání souhrnného trestu významná 
pro to, že věc jinak svěřenou samosoudci koná senát. 

	Je proto nutné připomenout, že uložení souhrnného trestu podle § 43 
odst. 2 tr. zákoníku přichází do úvahy pouze v případě vícečinného souběhu, a 
to jen tehdy, byl-li pachatel za část sbíhající se trestné činnosti odsouzen, 
jestliže k takovému odsouzení je možné přihlížet. Základním předpokladem pro 
uložení souhrnného trestu je pravomocný odsuzující rozsudek o jiném trestném 
činu téhož pachatele. Pro splnění podmínek souhrnného trestu je tedy směrodatný 
pravomocný odsuzující rozsudek, jímž bylo rozhodnuto o vině a trestu. Soud 
ukládající souhrnný trest není oprávněn činit skutková zjištění týkající se 
otázky viny ohledně skutku souzeného dřívějším rozsudkem a nesmí přezkoumávat 
ani právní závěry dřívějšího rozsudku v otázce viny, která již byla pravomocně 
vyřešena. Může pouze doplnit nebo korigovat zjištění učiněná předchozím 
rozsudkem jen v otázce trestu, a to zjištěními a skutečnostmi, které nastaly v 
době po vyhlášení dřívějšího rozsudku, a o skutečnostech, které mají 
bezprostřední vztah ke skutku souzenému později (srov. Šámal, P. a kol. Trestní 
zákoník I. § 1 až 139. Komentář. 1. vydání. Praha : C. H. Beck, 2009, s. 
516-517). Z těchto zásad pro ukládání souhrnného trestu je tedy zjevné, že soud 
při splnění podmínek podle § 45 odst. 2 tr. zákoníku posuzuje jen otázky 
spojené s ukládáním trestu, k němuž toto ustanovení také jedině slouží. Otázkou 
viny, ve vztahu k činu, za nějž se souhrnný trest rovněž ve vztahu k dřívějšímu 
odsouzení ukládá, se soud vůbec nezabývá. Charakter takového trestného činu, 
jenž je vůdčím trestným činem pro ukládání souhrnného trestu, nemá tedy žádné 
jiné dopady než pro uložení trestu. Není proto možné s tímto trestným činem 
spojovat otázky viny ani procesní důsledky, které by jinak, pokud by se vedlo 
řízení o tomto trestném činu, bylo nutné dodržet. 

	Jiná situace by ovšem nastala při procesním postupu spojeném s 
ukládáním společného trestu za pokračování v trestném činu podle § 45 tr. 
zákoníku, u něhož se však vždy musí jednat o další útoky, které by mohly tvořit 
s právě projednávanou trestnou činností téhož obviněného pokračující trestný 
čin, a jde tak o jeden skutek, o němž bylo rozhodováno ve dvou různých 
trestních řízeních. Proto jsou orgány činné v trestním řízení povinny řešit 
jako předběžnou otázku podle § 9 odst. 1 tr. ř., zda další stíhané útoky tvoří 
spolu s již projednanou trestnou činností téhož pachatele pokračující trestný 
čin (§ 116 tr. zákoníku) a zda postupem podle § 45 tr. zákoníku přichází v 
úvahu uložení společného trestu za pokračování v trestném činu podle sazby 
trestu odnětí svobody, jehož horní hranice převyšuje pět let. Je-li tomu tak, 
je třeba zajistit, aby obviněný měl v projednávané věci obhájce (viz rozhodnutí 
č. 35/2006 Sb. rozh. tr.), neboť v takovém případě orgány činné v trestním 
řízení vedou řízení i o dílčích útocích pokračujícího trestného činu a v 
konečném rozsudku pak soud rozhoduje o celém pokračujícím trestném činu, a to 
nejenom ve výroku o trestu, ale i o vině, včetně nové právní kvalifikace. Proto 
také podle § 45 odst. 1 tr. zákoníku, jestliže soud odsuzuje pachatele za dílčí 
útok u pokračování v trestném činu (§ 116 tr. zákoníku), za jehož ostatní útoky 
byl odsouzen rozsudkem, který již nabyl právní moci, zruší v tomto dřívějším 
rozsudku výrok o vině o pokračujícím trestném činu a trestných činech 
spáchaných s ním v jednočinném souběhu, celý výrok o trestu, jakož i další 
výroky, které mají v uvedeném výroku o vině svůj podklad, a znovu při vázanosti 
skutkovými zjištěními v zrušeném rozsudku rozhodne o vině pokračujícím trestným 
činem, včetně nového dílčího útoku, popřípadě trestných činech spáchaných s ním 
v jednočinném souběhu, o společném trestu za pokračující trestný čin (srov. i § 
17 odst. 3 tr. ř.).

	V případě ukládání souhrnného trestu, jak bylo výše rozvedeno, tomu tak 
není, a tudíž v projednávané věci skutečnost, že trestný čin podle § 233 odst. 
2  tr. zákoníku je trestným činem, jehož horní hranice převyšuje pět let, není 
jakkoli určující pro posuzovanou trestní věc, neboť pro tento trestný čin se v 
této věci trestní stíhání nevedlo, protože skutek, který zakládá tento trestný 
čin, není skutkem, pro který bylo v projednávané trestní věci zahájeno trestní 
stíhání (viz shora). Naopak pro skutek, který byl posouzen podle § 233 odst. 2 
tr. zákoníku, bylo trestní stíhání zahájeno usnesením 
KRPZ-8298-35/TČ-2009-150081-KUB a tato trestní věc byla vedena odděleně až do 
právní moci rozsudku Okresního soudu v Uherském Hradišti ze dne 8. 11. 2010, 
sp. zn. 26 T 93/2010. Výrok o vině a trestu se stal pravomocným téhož dne. Při 
ukládání souhrnného trestu v posuzované věci byl zrušen jen výrok o trestu, 
kdežto výrok o vině zůstal ve smyslu § 43 odst. 2 tr. zákoníku nezměněn. Při 
posuzování, zda má být ukládán souhrnný trest, je stěžejní otázkou vzájemný 
vztah dvou nebo více trestných činů, o nichž se rozhoduje v samostatných 
řízeních. Právě to, že jde o samostatná řízení, vylučuje možnost, aby byl 
dovozován důvod nutné obhajoby z hlediska podmínek podle § 36 odst. 3 tr. ř. od 
trestní sazby trestného činu, podle něhož se souhrnný trest ukládá. I z toho 
vyplývá, že ve věci, ve které je ukládán souhrnný trest, se nevede řízení o 
trestném činu podle § 233 odst. 2 tr. zákoníku, o kterém bylo rozhodnuto 
pravomocným rozsudkem Okresního soudu v Uherském Hradišti ze dne 8. 11. 2010, 
sp. zn. 26 T 93/2010, ke kterému je ukládán v tomto dalším řízení o přečinu § 
196 odst. 1, 3 písm. a) tr. zákoníku souhrnný trest.

Na tomto závěru nemůže nic změnit ani naplnění podmínek pro postup podle § 314a 
odst. 2 tr. ř., neboť tento postup zákon stanoví s ohledem na to, že předchozí 
zrušovaný trest byl uložen senátem, bez ohledu na to, zda v tomto řízení byl 
dán některý z důvodů nutné obhajoby podle § 36 tr. ř., a proto je třeba 
zajistit, aby i nový souhrnný trest byl uložen senátem, a nikoli jen 
samosoudcem. Jde o naplnění ústavní zásady senátního rozhodování (čl. 94 odst. 
1 Ústavy), která je provedena v § 2 odst. 9 tr. ř. Proto jen z tohoto 
ustanovení, které má jiný smysl, nelze dovozovat založení důvodu nutné obhajoby 
ve smyslu § 36 odst. 3 tr. ř.

	Ze všech těchto důvodů v řízení o přečinu, ve kterém soud po uznání 
obviněného vinným, ukládá souhrnný trest (§ 43 odst. 2 tr. zákoníku) i za 
sbíhající se zločin, na který zákon stanoví trest odnětí svobody, jehož horní 
hranice převyšuje pět let, není dán důvod nutné obhajoby podle § 36 odst. 3 tr. 
ř. V takovém případě je totiž řízení vedeno jen o přečinu, a nikoliv o zločinu, 
k němuž je ukládán souhrnný trest. Pro takové řízení není rozhodující, že soud 
v takovém případě rozhodoval ve smyslu § 314a odst. 2 tr. ř. v senátě.

	Na základě takto vyjádřených názorů Nejvyšší soud shledal podanou 
stížnost pro porušení zákona důvodnou. Ztotožnil se se závěry v ní vyslovenými, 
neboť z odůvodnění stížností napadeného usnesení odvolacího soudu je zjevné, že 
tento shora popsaný výklad nerespektoval a na základě nesprávných úvah 
považoval za porušené právo na obhajobu obviněného a v důsledku tohoto volil 
postup podle § 258 odst. 1, písm. a), c) tr. ř. a následně i podle § 260 tr. ř. 
S ohledem na to, že tímto vadným postupem odvolacího soudu došlo ke zrušení 
rozsudku soudu druhého stupně a vrácení věci až státnímu zástupci k došetření, 
byl takový postup pro obviněného výhodný, a to jednak proto, že odvolací soud 
vyslovil porušení práva na obhajobu, tedy shledal byť nedůvodně vadu, jejíž 
náprava je v zájmu obviněného, a stejně tak i to, že zrušil výrok o vině a 
trestu a věc vrátil až do stadia přípravného řízení, což je z hlediska 
procesního postavení obviněného výhodnějším stadiem. Odvolací soud proto 
porušil zákon ve prospěch obviněného. 

Podle § 268 odst. 2 tr. ř., shledá-li Nejvyšší soud, že zákon porušen byl, 
vysloví rozsudkem, že napadeným rozhodnutím, popřípadě jeho částí (§ 266 odst. 
3 tr. ř.) nebo v řízení, jež takovému rozhodnutí předcházelo, byl porušen 
zákon. V důsledku zrušení ustanovení § 272 tr. ř. nálezem pléna Ústavního soudu 
ze dne 31. 10. 2001 sp. zn. Pl. ÚS 15/2001, publikovaným pod č. 424/2001 Sb. a 
ÚS 164/2001-n., se v tomto případě musí Nejvyšší soud omezit jen na uvedený 
tzv. akademický výrok podle § 268 odst. 2 tr. ř. a není oprávněn zrušit 
napadené rozhodnutí a učinit další rozhodnutí, protože postup podle § 269 odst. 
2 tr. ř. přichází v úvahu jen tehdy, byl-li zákon porušen v neprospěch 
obviněného. To je důsledkem oslabeného významu stížnosti pro porušení zákona, z 
něhož mimo jiné vyplývá, že každé porušení zákona – nedošlo-li k němu v 
neprospěch obviněného – není možné bezezbytku napravovat (viz odůvodnění 
citovaného nálezu Ústavního soudu). 

	Vzhledem ke skutečnosti, že stížnost pro porušení zákona byla podána v 
neprospěch obviněného a Nejvyšší soud se s tímto mimořádným opravným 
prostředkem ztotožnil, vyslovil porušení zákona ve prospěch obviněného. Z 
důvodů shora uvedených rozhodl pouze tzv. akademickým výrokem podle ustanovení 
§ 268 odst. 2 tr. ř., aniž by zrušil napadené rozhodnutí nebo předcházející 
řízení. Vzhledem ke znění ustanovení § 269 odst. 2 tr. ř. nemohl Nejvyšší soud 
současně zrušit napadené rozhodnutí nebo jeho část, popřípadě též vadné řízení 
mu předcházející, neboť shledal jiné porušení zákona než v neprospěch 
obviněného. 

P o u č e n í :  Proti tomuto rozsudku není přípustný další opravný prostředek.

V Brně dne 29. března 2012

							            Předsedkyně 
senátu:
          								JUDr. 
Milada Šámalová 

