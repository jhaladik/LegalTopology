Soud: Nejvyšší soud

Spisová značka: 23 Cdo 3884/2007

Typ rozhodnutí: Rozsudek


Kategorie rozhodnutí: C




23 Cdo 3884/2007

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Zdeňka 
Dese a soudců JUDr. Kateřiny Hornochové a JUDr. Ing. Jana Huška ve věci 
žalobkyně G.  F. R. C., s.r.o., proti žalovaným 1. M. J., zastoupenému Mgr. A. 
V., advokátkou, a 2. Ing. P. Ď.,  zastoupenému JUDr. M. P., advokátkou, o 
zaplacení částky 1 250 000 Kč s příslušenstvím, vedené u Krajského soudu v Ústí 
nad Labem pod sp. zn. 33 Cm 611/99, o dovolání žalovaných proti rozsudku 
Vrchního soudu v Praze ze dne 15. února 2007, č. j. 5 Cmo 505/2006-194, takto:

I. 	Rozsudek Vrchního soudu v Praze ze dne 15. února 
2007,                                  č. j. 5 Cmo 505/2006-194, ve výroku pod 
bodem I v rozsahu, ve kterém bylo rozhodnuto o povinnosti žalovaných zaplatit 
žalobkyni rukou společnou a nerozdílnou 15% úrok z prodlení ročně z částky 1 
250 000 Kč od 14. 2. 1999 do zaplacení a o povinnosti druhého žalovaného 
zaplatit žalobkyni 15% úrok z prodlení z částky 1 250 000 Kč od 23. 1. 1999 do 
13. 2. 1999 včetně, a ve výrocích pod body II a III se zrušuje a věc se v tomto 
rozsahu vrací tomuto soudu k dalšímu řízení.

II. 	Ve zbývající části se dovolání zamítá. 

   O d ů v o d n ě n í:

Krajský soud v Ústí nad Labem rozsudkem ze dne 6. prosince 
2005,                              č. j. 33 Cm 611/99-145, ve znění opravného 
usnesení ze dne 15. září 2006,                               č. j. 33 Cm 
611/99-183, uložil prvému žalovanému zaplatit žalobkyni částku 1 250 000 Kč s 
15% úrokem z prodlení p.a. od 14. 2. 1999 do zaplacení (výrok pod bodem I), 
druhému žalovanému uložil zaplatit žalobkyni částku 1 250 000 Kč s 15% úrokem z 
prodlení p.a. od 23. 1. 1999 do zaplacení (výrok pod bodem II) a rozhodl o 
náhradě nákladů řízení (výrok pod bodem III). Soud prvního stupně vyšel ze 
zjištění, že právní předchůdkyně žalobkyně, K. b., a.s., uzavřela dne 28. 6. 
1995 s J. S. smlouvu o úvěru registrovanou, na jejímž základě mu poskytla 
peněžní prostředky ve výši 2 500 000 Kč, z nichž nebylo žalobkyni zaplaceno 
ničeho. V den uzavření smlouvy o úvěru žalovaní podepsali prohlášení ručitele 
za závazek J. S. plynoucí z uvedené smlouvy o úvěru, a to do částky 1 250 000 
Kč. Soud prvního stupně věc posuzoval podle obchodního zákoníku ve znění 
účinném k datu uzavření smlouvy o úvěru a ručitelského prohlášení žalovaných 
(dále jen „obch. zák.“), protože se jedná ve smyslu § 9 odst. 3 písm. b) bod p) 
o. s. ř. účinného ke dni podání žaloby, o věc obchodní, která je považována za 
tzv. absolutní obchod), kdy je nerozhodné, zda účastníci závazkového vztahu 
jsou podnikatelé či nikoliv. Nemůže proto obstát obrana žalovaných vycházející 
z ustanovení § 549 občanského zákoníku (dále jen „obč. zák.“), podle něhož může 
ručitel plnění odepřít, pokud věřitel zavinil, že pohledávka nemůže být 
uspokojena dlužníkem. Soud prvního stupně nepřijal ani obranu žalovaných, že 
poskytovateli úvěru muselo být zřejmé, že J. S. nebude schopen dluh uhradit, 
neboť tato okolnost není sama o sobě způsobilá ovlivnit odpovědnost žalovaných 
za splnění zajištěného závazku, a měla být předmětem zkoumání žalovaných před 
podpisem jejich ručitelského závazku. K námitce žalovaných, že ručitelské 
prohlášení je společným právním úkonem obou žalovaných, a proto každý z nich 
převzal ručení jen do výše 625 000 Kč, dospěl soud prvního stupně k závěru, že 
jejich prohlášení je sice na jedné listině, ale žalovaní každý sám za sebe 
prohlásili, že ručí za závazek dlužníka, a to vždy do částky 1 250 000 Kč. 
Ustanovení § 293 obch. zák. v posuzované věci podle závěru soudu prvního stupně 
aplikovat nelze, neboť toto ustanovení předpokládá, že se na jednom závazku 
podílí více osob a uspokojení pohledávky jedním z dlužníků vůči ostatním 
spoludlužníkům pohledávka v uspokojené výši zaniká, zatímco povaha a smysl 
tohoto ručitelského závazku je jiná. V tomto případě totiž povinnost ručitele 
případným zaplacením pohledávky druhým ručitelem nezaniká, neboť závazky obou 
ručitelů jsou zcela samostatné.

K odvolání žalovaných Vrchní soud v Praze rozsudkem ze dne 15. února 2007, č. 
j. 5 Cmo 505/2006-194, rozsudek soudu prvního stupně změnil tak, že žalovaní 
jsou povinni rukou společnou a nerozdílnou zaplatit žalobci částku 1 250 000 Kč 
s 15% úrokem z prodlení ročně od 14. 2. 1999 do zaplacení a druhý žalovaný sám 
je povinen zaplatit úroky z prodlení 15 % z částky 1 250 000 Kč za dobu od 23. 
1. 1999 do 13. 2. 1999 včetně (výrok pod bodem I), změnil výrok o náhradě 
nákladů řízení před soudem prvního stupně (výrok pod bodem II) a rozhodl o 
náhradě nákladů odvolacího řízení (výrok pod bodem III). Odvolací soud napravil 
opomenutí soudu prvního stupně, který nezkoumal, zda je žalobkyně věřitelem 
nejen z hlediska její procesní legitimace vzniklé dvojím postoupením původní 
pohledávky z K. b., a.s., ale i z hlediska hmotného práva, a proto doplnil 
dokazování k této otázce v potřebném rozsahu a dospěl k závěru, že pohledávka 
ze sporného úvěru za dlužníkem J. S. byla podle § 524 a násl. obč. zák. (v 
rozsudku je omylem uvedeno podle § 542 a násl. obč. zák.) řádně převedena na 
nynější žalobkyni a s touto pohledávkou přešla i práva s ní spojená, tzn. i 
ručení. Co se týká postavení žalovaných, pak není podle názoru odvolacího 
soudu, stejně jako soudu prvního stupně, rozhodné, zda se zaručili jako 
podnikatelé nebo jako běžné fyzické osoby. Podle § 261 odst. 4 obch. zák. se 
obchodním zákoníkem řídí i zajištění plnění závazků v závazkových vztazích, jež 
se řídí obchodním zákoníkem. Soud prvního stupně posoudil vztah K. b., a.s. a 
J.  S. jako absolutní obchod ve smyslu § 261 odst. 3 písm. d) obch. zák. Taktéž 
i ručení  se řídí ustanoveními § 303 a násl. obch. zák. představujícími 
vyčerpávající úpravu ručení pro obchodní závazkové vztahy; použití předpisů o 
ručení, jak je zná občanský zákoník, je zde proto vyloučeno. Odvolací soud 
souhlasil i se závěrem soudu prvního stupně, že je to především ručitel, který 
se  má starat o to, zda osoba, za kterou se hodlá zaručit, bude schopna 
zaručené povinnosti dostát a závazek přijmout po zralé úvaze, když svým 
závazkem ručit současně utvrzuje věřitele, že lze dlužníkovi věřit, že půjčené 
peníze vrátí. Odvolací soud však dospěl k odlišnému závěru ohledně otázky, zda 
jde u žalovaných o závazky samostatné nebo jde o závazek společný. Pro jeho 
posouzení je v dané věci rozhodující obsah listiny s ručitelskými prohlášeními 
žalovaných. Poměr více ručitelů řeší ustanovení § 307 obch. zák. tak, že 
ručitelé ručící za týž závazek, lhostejno zda za celý nebo za část závazku, 
jsou zajišťujícími dlužníky solidárními. To plyne především z prvého odstavce. 
Vzhledem k tomu, že se nejedná o ustanovení kogentní, mohlo by být ručení 
založeno i jako závazek poměrný a také jako závazky zcela samostatné. Šlo by 
však o odchylku od výslovné právní úpravy, a proto by takové ujednání muselo 
být z příslušné listiny jasně patrné. Podle závěru odvolacího soudu nelze v 
žádném případě vyložit obsah ručitelských prohlášení žalovaných jako jejich 
poměrný závazek a nejedná se ani o závazky samostatné. Odvolací soud poukázal 
na ustanovení § 293 a § 307 obch. zák., v nichž se solidarita předpokládá, 
takže pokud by se jednalo o vztah jiný, než solidární, bylo by nutno výslovně 
vyjádřit, že vztah zajišťujících dlužníků je jiný, že jde o dlužníky 
samostatné. Takto však ručitelské prohlášení žalovaných nebylo formulováno, a 
proto odvolací soud dospěl k závěru, že závazek žalovaných uhradit žalobkyni 
částku 1 250 000 Kč je závazkem solidárním, takže plněním jednoho z žalovaných 
se snižuje povinnost druhého žalovaného. O jednání žalobkyně v rozporu se 
zásadami poctivého obchodního styku nemůže být podle odvolacího soudu ani řeči. 
Jestliže v této věci někdo zcela zřejmě porušuje právo, jsou to žalovaní, kteří 
neplní své závazky. 

Proti rozsudku odvolacího soudu podali oba žalovaní dovolání, v němž namítli, 
že rozhodnutí odvolacího soudu spočívá na nesprávném právním posouzení věci, 
uplatnili tedy dovolací důvod podle § 241a odst. 2 písm. b) občanského soudního 
řádu (dále jen „o. s. ř.“). Žalovaní s odkazem na Obchodní zákoník. Komentář, 
autorů Štenglová, I., Plíva, S., Tomsa. M., 11. vydání, Praha, C. H. Beck, 
2006, strana 1043, kde se konstatuje ve výkladu k § 303 obch. zák., že vedle 
úpravy v obchodním zákoníku se uplatní některé úpravy trvání ručení v případě 
změny závazku (viz např. § 516 odst. 3, § 532 a § 572 odst. 1 obč. zák.) 
dovozují, že mohou namítat vše, co by mohli namítat, kdyby nebylo dohody o 
postoupení závazků z předmětné úvěrové smlouvy, a proto vznáší námitku 
promlčení, neboť „v případě, že by nebyla prodloužena splatnost závazku 
dlužníka, byl závazek již ke dni podání žaloby promlčený“. Závěr soudu prvního 
stupně, že na daný stav nelze vůbec aplikovat úpravu občanského zákoníku, proto 
odvolatelé hodnotí jako nesprávný. Podle jejich názoru bylo věcí původního 
věřitele, K. b., a.s., aby prověřil schopnost dlužníka J. S. splatit nový dluh, 
když nesplnil splatné závazky sjednané již dříve. Žalovaní dále poukázali na 
nález Ústavního soudu sp. zn. IV. ÚS 182/2001, podle něhož lze hodnotit jednání 
žalobkyně z pohledu dobrých mravů za svérázné, když nechala téměř 4 roky 
jednání dlužníka bez adekvátní právní reakce, poté podala žalobu s nemalým 
příslušenstvím vůči dlužníku i oběma ručitelům a vůči dlužníku vzala žalobu 
zpět. K výši úroků přisouzených žalobkyni namítli žalovaní pochybení odvolacího 
soudu v přiznané sazbě s ohledem na znění obchodního zákoníku ke dni 31. 12. 
2000, podle jehož ustanovení § 369 a § 502 byl dlužník povinen platit úroky z 
prodlení určené ve smlouvě, jinak obvyklé úroky o 1 % vyšší, než činí úroková 
sazba požadovaná za úvěry poskytované bankami v místě sídla dlužníka v době 
uzavření smlouvy. V dané věci nebyl úrok mezi účastníky smlouvy o úvěru 
sjednán, žalobkyni měla být proto přiznána pouze obvyklá výše úroků, která v té 
době činila maximálně 10 % p.a.  Žalovaní dále namítli pochybení soudů obou 
stupňů, co se týče posouzení poměrů dlužníka J. S., když vycházely pouze z 
rozvrhového usnesení Krajského soudu v Ústí nad Labem ze dne 23. 5. 2005, č. j. 
27 K 1017/99-265, a nevyhověly návrhu na provedení důkazu celým spisem 
konkurzního soudu, takže zůstal stranou např. dopis správce konkurzní podstaty 
ze dne 10. 10. 2000, kterým vyřadil  ze soupisu pohledávek závazek ručitelů. 
Žalovaní mají za této situace za to, že jsou dnem právní moci usnesení o 
zrušení konkurzu zproštěni svého závazku, neboť ani konkurzní správce jej 
nevymáhal. Dovolatelé navrhli zrušení rozsudků soudů obou stupňů a vrácení věci 
soudu prvního stupně k dalšímu řízení.

Žalobkyně se ve vyjádření k dovolání žalovaných ztotožnila se závěry odvolacího 
soudu o posouzení věci výlučně podle obchodního zákoníku; promlčení závazku 
brání podle jejího názoru ustanovení § 310 obch. zák., podle něhož se právo 
věřitele vůči ručiteli nepromlčí před promlčením práva vůči dlužníkovi. Námitku 
promlčení žalovaní přitom vznesli až ve svém dovolání, což je v rozporu s § 
241a odst. 4 o. s. ř., podle něhož nelze v dovolání uplatnit nové skutečnosti. 
Žalobkyně také nesouhlasí s námitkou žalovaných, podle níž měla K. b., a.s., 
uzavírající smlouvu o úvěru posoudit solventnost dlužníka, neboť jeho schopnost 
splnit závazky, za které se zaručují, měli zhodnotit samotní žalovaní. 
Žalobkyně také nesouhlasí s tvrzením žalovaných, že ponechala jednání dlužníka 
téměř 4 roky bez odezvy. Ve skutečnosti vstoupila do řízení až dne 23. 10. 2005 
a navíc podle § 306 odst. 1 obch. zák. je věřitel oprávněn domáhat se splnění 
závazku na ručiteli jen v případě, že dlužník nesplnil svůj splatný závazek 
včas poté, co k tomu byl písemně vyzván. Toto ustanovení neplatí, pokud je 
nepochybné, že dlužník svůj závazek nesplní, zejména při prohlášení konkurzu. 
Právní předchůdkyně žalobkyně, K. b., a.s., vyzvala dopisem ze dne 1. 12. 1998 
dlužníka ke splnění závazku a po marném uplynutí lhůty pro splnění závazku dne 
8. 1. 1999 vyzvala ručitele, aby splnili svůj ručitelský závazek. Žalobkyně 
tudíž v žádném případě nenechala jednání dlužníka téměř 4 roky bez adekvátní 
právní reakce, jak tvrdí dovolatelé. Argumentaci žalovaných nálezem Ústavního 
soudu sp. zn. IV. ÚS 182/2001 hodnotí žalobkyně jako irelevantní. K žalovanými 
namítané výši přiznaných úroků z prodlení žalobkyně podotýká, že žalovaní se za 
závazek dlužníka zaručili jako za celek a pro právní posouzení přiznaných úroků 
z prodlení není podstatné, za byli účastníky smlouvy. Ke konkurznímu řízení 
dlužníka žalobkyně připomněla, že od dlužníka v konkurzním řízení ničeho k 
úhradě jeho dluhu neobdržela, je proto nerozhodné, zda byl ručitelský závazek 
vyřazen ze soupisu přihlášených pohledávek. Žalobkyně dále poukázala na to, že 
žalovaní v předchozím řízení neuplatnili žádnou z námitek promítnutých v jejich 
dovolání, což podle § 241a odst. 4 o. s. ř. v dovolacím řízení již nelze. 
Žalobkyně navrhla odmítnutí, event. zamítnutí dovolání jako zjevně bezdůvodného.

Napadený rozsudek odvolacího soudu byl vyhlášen před 1. červencem 2009, kdy 
nabyla účinnosti novela občanského soudního řádu provedená zákonem č. 7/2009 
Sb. Nejvyšší soud České republiky (dále jen „Nejvyšší soud“) jako soud dovolací 
(§ 10a o. s. ř.) proto vzhledem k bodu 12 přechodných ustanovení v článku II 
uvedeného zákona dovolání projednal a rozhodl o něm podle občanského soudního 
řádu ve znění účinném do 30. června 2009. 

Nejvyšší soud České republiky (dále jen „Nejvyšší soud“) jako soud dovolací (§ 
10a o. s. ř.) po zjištění, že dovolání bylo podáno včas oprávněnou osobou a že 
je podle § 237 odst. 1 písm. a) o. s. ř. přípustné, přezkoumal napadený 
rozsudek odvolacího soudu podle § 242 odst. 1 a 3 o. s. ř. a dospěl k závěru, 
že dovolání je důvodné pouze částečně, a to v rozsahu, ve kterém směřuje proti 
rozsudku odvolacího soudu, pokud jím bylo rozhodnuto o povinnosti žalovaných 
zaplatit žalobkyni rukou společnou a nerozdílnou 15% úrok z prodlení z částky 1 
250 000 Kč od 14. 2. 1999 do zaplacení a o povinnosti druhého žalovaného 
zaplatit žalobkyni 15% úrok z prodlení z částky 1 250 000 Kč od 23. 1. 1999 do 
13. 2. 1999.

Nejvyšší soud posoudil rozsudek odvolacího soudu z hlediska uplatněných 
dovolacích důvodů, kterými je vázán, a to i z hlediska jejich obsahového 
vyjádření v dovolání. Dovolatelé uvádí, že  uplatňují dovolací důvody podle 
ustanovení § 241a odst. 2 písm. b) o. s. ř., tedy že rozhodnutí spočívá na 
nesprávném právním posouzení věci. 

Nesprávným právním posouzením věci se rozumí omyl soudu při aplikaci právních 
předpisů na zjištěný skutkový stav. O mylnou aplikaci právních předpisů se 
jedná, jestliže soud použil jiný právní předpis, než který měl správně použít, 
nebo soud aplikoval sice správný právní předpis, ale nesprávně jej vyložil. 

Žalovaní se nemýlí v tom, že ustanovení § 516 odst. 3 obč. zák. se aplikuje i 
na ručení podle obchodního zákoníku. Tento jejich názor je správný, avšak k 
jejich námitce promlčení, uplatněné až v dovolání dovolací soud přihlédnout 
nemohl, neboť jde o nepřípustně uplatněnou novou skutečnost v dovolacím řízení 
(srov. ustanovení § 241a odst. 4 o. s. ř.).

Pokud žalovaní namítají, že nebylo prokázáno, že ředitel pobočky původního 
věřitele, K. b., a.s., byl oprávněn uzavřít úvěrovou smlouvu s ohledem na 
skutečnost, že se evidentně jednalo o dlužníka, který neplnil ani své předchozí 
závazky, a poskytnutí úvěru bylo tudíž rizikové, není tato skutečnost z 
hlediska vzniku a trvání ručitelského závazku žalovaných významná. Žalovaní v 
průběhu řízení netvrdili (a netvrdí tak ani nyní) a neoznačovali důkazy k 
prokázání skutečnosti, že by ředitel pobočky původního věřitele, K. b., a.s., 
nebyl v takovém případě oprávněn úvěrovou smlouvu uzavřít, resp. že by šlo o 
takové překročení jeho jednatelského oprávnění, o kterém J. S. (úvěrový 
dlužník) mohl vědět (§ 20 odst. 2 obč. zák.). Dovolací soud se plně ztotožňuje 
se závěry odvolacího soudu, které k výhradám žalovaných k „rizikovosti“ úvěrové 
smlouvy přijal, že je to ručitel, který se musí starat o to, zda osoba, za 
kterou se hodlá zaručit, bude schopna zaručené povinnosti dostát, a pokud nedbá 
elementární obezřetnosti, je samozřejmé, že právem na něj dopadnou důsledky 
neplnění povinností dlužníkem. Vzhledem k datu uzavření úvěrové smlouvy dne 28. 
června 1995 je nepřípadný i odkaz žalovaných učiněný v této souvislosti na 
směrnici č. 93/18/EHS, když v době uzavření úvěrové smlouvy nebyla Česká 
republika členem Evropské unie.

Dovolací soud neshledal opodstatněnou ani další námitku žalovaných, že „věřitel 
nevymáhal řádně svou pohledávku včas“. Na existenci povinnosti ručitele plnit 
za dlužníka nemá okolnost, kdy věřitel uplatnil svoji pohledávku u věřitele 
nebo u soudu, žádný vliv. Právní řád neukládá věřiteli povinnost domáhat se 
svých práv. V souladu s požadavkem právní jistoty pouze brání existenci 
dlouhotrvajících práv a jim odpovídajících povinností institut promlčení, jehož 
účelem je jednak stimulovat věřitele k včasnému vykonání jeho práv a současně 
zabránit tomu, aby byli dlužníci po neomezenou dobu vystaveni vynutitelnosti 
jejich povinností soudem. Odkaz žalovaných na nález Ústavního soudu ze dne 30. 
listopadu 2001 sp. zn. IV. ÚS 182/01 je nepřípadný, neboť tento nález se zabývá 
problematikou odstoupení od kupní smlouvy a pouze nad rámec stížnosti posoudil 
Ústavní soud otázku včasnosti upomínky k plnění povinností jedné ze smluvních 
stran. 

Žalovaní se mýlí, pokud hodnotí lhůtu, v níž byli vyzváni ke splnění svého 
ručitelského závazku, jako nepřiměřenou, či v rozporu se zásadami poctivého 
obchodního styku. V ručitelském prohlášení nebyla mezi původním věřitelem a 
žalovanými jako ručiteli sjednána lhůta ke splnění jejich ručitelského závazku. 
Za takové situace je nutno vyjít z ustanovení § 340 odst. 2 obch. zák., podle 
něhož není-li doba plnění ve smlouvě určena, je věřitel oprávněn požadovat 
plnění závazku ihned po uzavření smlouvy a dlužník je povinen závazek splnit 
bez zbytečného odkladu po té, kdy byl věřitelem o plnění požádán. V posuzované 
věci tedy věřitel poskytl žalovaným lhůtu k plnění delší než zákonnou.

Z hlediska tohoto sporu není významná ani další skutečnost, na níž žalovaní v 
dovolání poukazují, a sice, že správce konkurzní podstaty v konkurzním řízením 
vedeném na majetek dlužníka J. S. vyřadil ručitelský závazek žalovaných ze 
soupisu přihlášených pohledávek. Postup konkurzního správce v konkurzním řízení 
nemá žádný vliv na trvání ručitelského závazku žalovaných. 

Nejvyšší soud však shledal opodstatněnou námitku žalovaných ohledně přiznané 
výše úroků z prodlení. Rozhodnutí odvolacího soudu je v této části 
nepřezkoumatelné, neboť nesplňuje požadavky vyjádřené v ustanovení § 157 odst. 
2 o. s. ř.  Z rozhodnutí totiž není zřejmé, jakými úvahy se odvolací soud řídil 
při rozhodování o úrocích z prodlení a jaké právní ustanovení ohledně 
přiznaných úroků z prodlení aplikoval; zda považoval přiznaný nárok na úroky z 
prodlení za součást ručitelského závazku žalovaných vyplývající z jejich 
ručitelského prohlášení (ze skutkového zjištění učiněného soudem prvního 
stupně, resp. soudem odvolacím se přitom nepodává, že by žalovaní převzali 
ručení též za úroky z prodlení sjednané mezi věřitelem a dlužníkem v předmětné 
úvěrové smlouvě), či zda jde o přiznání zákonného úroku z prodlení v důsledku 
prodlení žalovaných s plněním jejich ručitelského závazku, přičemž rozhodnutí 
odvolacího soudu nezdůvodňuje, proč soud dospěl ke konkrétní výši úroků z 
prodlení. Uvedené skutečnosti nejsou přitom zřejmé ani z odůvodnění rozsudku 
soudu prvního stupně. Tím odvolací soud zatížil řízení vadou, která mohla mít 
za následek nesprávné rozhodnutí ve věci [§ 241a odst. 2 písm. a), § 242 odst. 
3 o. s. ř.].

	Nejvyšší soud proto podle ustanovení § 243b odst. 2 věty za středníkem 
o. s. ř. rozsudek odvolacího soud v části, ve které odvolací soud uložil 
žalovaným povinnost k úhradě úroků z prodlení, a v závislých výrocích o náhradě 
nákladů řízení (výroky pod body II a III) zrušil a věc mu v tomto rozsahu 
vrátil k dalšímu řízení.

	Ve zbývajícím rozsahu je rozsudek odvolacího soudu z hlediska 
uplatněných dovolacích důvodů správný. Nejvyšší soud proto ve zbývající části 
dovolání zamítl.

O náhradě nákladů řízení včetně nákladů řízení dovolacího rozhodne soud v novém 
rozhodnutí o věci.

Proti tomuto rozsudku není přípustný opravný prostředek.

V Brně dne 27. listopadu 2009

JUDr. Zdeněk Des

předseda senátu 

