Soud: Nejvyšší soud

Spisová značka: 4 Tz 105/2007

Datum rozhodnutí: 31.01.2008

Typ rozhodnutí: ROZSUDEK




4 Tz 105/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 31. 
ledna 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného L.  B., proti  usnesení  Krajského soudu 
v Hradci Králové, pobočka v Pardubicích, ze dne 7. 8. 2007,  sp. zn.  13 To 
289/2007,  a  podle § 268 odst. 2,  § 269 odst. 2  a  § 270  odst. 1 tr. ř. 
rozhodl   t a k t o :

Usnesením Krajského soudu v Hradci Králové, pobočka v Pardubicích, ze dne 7. 8. 
2007, sp. zn. 13 To 289/2007 a v řízení předcházejícím  b y l   p o r u š e n   
z á k o n  v ustanoveních § 37a tr. zák., § 11 odst. 1 písm. f) tr. ř., § 254 
odst. 1 tr. ř. a § 256 tr. ř. v neprospěch obviněného L. B.

Napadené usnesení  s e  z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Hradci Králové, pobočka v Pardubicích,  s e  p ř i k a z u j 
e, aby věc v potřebném rozsahu znovu projednal a rozhodl.

Odůvodnění:

Trestním příkazem Obvodního soudu pro Prahu 5 ze dne 16. 11. 2006, sp. zn. 3 T 
206/2006, byl obviněný L. B. uznán vinným trestným činem krádeže podle 
ustanovení § 247 odst. 1 písm. e) tr. zák., za což byl odsouzen podle § 57a 
odst. 1, 2 tr. zák. s přihlédnutím k § 314e odst. 2 tr. ř. k trestu zákazu 
pobytu na území hlavního města Prahy na dobu 3 let. Předmětný trestní příkaz 
nabyl právní moci dne 16. 11. 2006. 

Rozsudkem Okresního soudu v Pardubicích ze dne 29. 3. 2007, sp. zn. 2 T 
96/2006, byl obviněný L. B. uznán vinným trestným činem krádeže podle § 247 
odst. 1 písm. e) tr. zák., a to za jednání uvedené v bodě 1 pod písm. a), b), 
c) výrokové části rozsudku, za což byl odsouzen k souhrnnému trestu odnětí 
svobody v trvání 11 měsíců, pro jehož výkon byl zařazen do věznice s ostrahou. 
Současně byly zrušeny výroky o trestech z trestních příkazů Obvodního soudu pro 
Prahu 1 ze dne 29. 9. 2006, sp. zn. 3 T 129/2006 a ze dne 16.10.2006, sp. zn. 5 
T 148/2006, včetně všech dalších rozhodnutí na tyto výroky obsahově navazující, 
pokud vzhledem ke změně, k níž došlo zrušením, pozbyla podkladu. Dále byl 
citovaným rozsudkem Okresního soudu v Pardubicích ze dne 29. 3. 2007, sp. zn. 2 
T 96/2006, obviněný L. B. uznán vinným trestným činem krádeže podle § 247 odst. 
1 písm. e) tr. zák., a to za jednání uvedené pod bodem 2 písm. a), b) výrokové 
části rozsudku, za což mu byl uložen společný trest odnětí svobody v trvání 4 
měsíců při vázanosti skutkovými zjištěními z trestního příkazu Obvodního soudu 
pro Prahu 5 ze dne 16. 11. 2006, sp. zn. 3 T 206/2006 (který se týká uvedeného 
skutku v bodě 2 písm. b). Pro výkon uloženého trestu byl zařazen do věznice s 
ostrahou. Současně byl obviněnému uložen trest zákazu pobytu v obvodu soudního 
okresu P. na dobu pěti let.         

Proti uvedenému rozsudku Okresního soudu v Pardubicích ze dne 29. 3. 2007, sp. 
zn. 2 T 96/2006, podal obviněný L. B. odvolání, které Krajský soud v Hradci 
Králové, pobočka v Pardubicích, usnesením ze dne 7. 8. 2007, sp. zn. 13 To 
289/2007, podle ustanovení § 256 tr. ř. zamítl. Rozsudek Okresního soudu v 
Pardubicích ze dne 29. 3. 2007, sp. zn. 2 T 96/2006, se tak stal pravomocným 
dne 7. 8. 2007. 

	

Následně podal ministr spravedlnosti České republiky proti usnesení Krajského 
soudu v Hradci Králové, pobočka v Pardubicích, ze dne 7. 8. 2007, sp. zn. 13 To 
289/2007, stížnost pro porušení zákona ve prospěch obviněného L. B. Vytkl v ní, 
že zákon byl porušen v ustanoveních § 37a tr. zák. a § 11 odst. 1 písm. f) tr. 
ř.  

V odůvodnění stížnosti pro porušení zákona ministr spravedlnosti uvedl, že 
Okresní soud v Pardubicích rozsudkem ze dne 29. 3. 2007, sp. zn. 2 T 96/2006, 
při vázanosti skutkovými zjištěními z trestního příkazu Obvodního soudu pro 
Prahu 5 ze dne 16. 11. 2006, sp. zn. 3 T 206/2006, sice správně uznal 
obviněného L. B. postupem ve smyslu ust.  § 37a tr. zák. vinným pokračujícím 
trestným činem krádeže podle § 247 odst. 1 písm. e)  tr. zák. (viz. bod 2 písm. 
a), b) výrokové části citovaného rozsudku), zároveň ale opomněl v souladu s 
ustanovením § 37a tr. zák. zrušit v předmětném rozsudku celý výrok o vině i 
celý výrok o trestu z trestního příkazu Obvodního soudu pro Prahu 5 ze dne 16. 
11. 2006, sp. zn.  3 T 206/2006, kdy toto pochybení nenapravil ani Krajský soud 
v Hradci Králové, pobočka v Pardubicích, v rámci odvolacího řízení. Důsledkem 
tohoto postupu pak došlo k tomu, že obviněný L. B. byl rozhodnutími Obvodního 
soudu pro Prahu 5 a Okresního soudu v Pardubicích uznán vinným stejným skutkem 
a týmiž rozhodnutími mu za tento skutek byly uloženy i dva konkrétní tresty. 
Krajský soud v Hradci Králové, pobočka v Pardubicích, tak stížností pro 
porušení zákona napadeným usnesením porušil zákon v ustanoveních § 37a tr. zák. 
a § 11 odst. 1 písm. f)  tr. ř., a to v neprospěch obviněného L. B.   

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
Krajského soudu v Hradci Králové, pobočka v Pardubicích, ze dne 7. 8. 2007, sp. 
zn. 13 To 289/2007 (v návaznosti na rozsudek Okresního soudu v Pardubicích ze 
dne 29. 3. 2007, sp. zn. 2 T 96/206), byl porušen zákon v neprospěch obviněného 
L. B. ve vytýkaném směru, aby podle § 269 odst. 2 tr. ř. napadený trestní 
příkaz zrušil a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,   a dospěl k závěru, že zákon porušen byl.

Z obsahu předmětného trestního spisu Nejvyšší soud České republiky zjistil, že 
obviněný L. B. byl trestním příkazem Obvodního soudu pro Prahu 5 ze dne  16. 
11. 2006, sp. zn. 3 T 206/2006, uznán vinným trestným činem krádeže podle 
ustanovení   247 odst. 1 písm. e) tr. zák., kterého se dopustil tím, že dne 14. 
11. 2006 okolo 19:35 hod. v hypermarketu G., P., S., vzal a ukryl pod bundu 30 
ks švýcarských čokolád zn. Lindt v hodnotě 3.270,- Kč a prošel s nimi bez 
zaplacení pokladní linií, kde byl zadržen ostrahou, čímž poškozené spol. G. ČR 
způsobil škodu ve shora uvedené výši, a tohoto jednání se dopustil i přesto, že 
byl trestním příkazem Okresního soudu Praha – západ ze dne 31. 3. 2006, sp. zn. 
1 T 44/2006, v právní moci dne 29. 6. 2006, odsouzen pro trestný čin krádeže 
podle §  247 odst. 1 písm. a) tr. zák. Za uvedené jednání byl odsouzen podle § 
57a odst. 1, 2 tr. zák. s přihlédnutím k § 314e odst. 2 tr. ř. k trestu zákazu 
pobytu na území hlavního města Prahy na dobu 3 let. Citovaný trestní příkaz 
nabyl právní moci dne 16. 11. 2006.   

Následně byl obviněný L. B. rozsudkem Okresního soudu v Pardubicích ze dne 29. 
3. 2007, sp. zn. 2 T 96/2006, uznán vinným trestným činem krádeže podle § 247 
odst. 1 písm. e) tr. zák., a to mj. i za jednání uvedené v bodě 2 pod písm. b) 
výrokové části rozsudku, kterého se dopustil tím, že dne 14. 11. 2006 okolo 
19:35 hod. v hypermarketu G., P., S., vzal a ukryl pod bundu 30 ks švýcarských 
čokolád zn. Lindt v hodnotě 3.270,- Kč a prošel s nimi bez zaplacení pokladní 
linií, kde byl zadržen ostrahou, čímž poškozené spol. G. ČR způsobil škodu ve 
shora uvedené výši, za což mu byl uložen společný trest odnětí svobody v trvání 
4 měsíců při vázanosti skutkovými zjištěními z trestního příkazu Obvodního 
soudu pro Prahu 5 ze dne 16. 11. 2006, sp. zn. 3 T 206/2006 (který se týká 
uvedeného skutku v bodě 2 písm. b).

Z výše uvedeného jednoznačně vyplývá, že obviněný L. B. byl rozhodnutími 
Obvodního soudu pro Prahu 5 a Okresního soudu v Pardubicích uznán vinným 
stejným skutkem a týmiž rozhodnutími mu za tento skutek byly uloženy i dva 
konkrétní tresty.

Z ustanovení § 37a tr. zák. mj. vyplývá, že odsuzuje-li soud pachatele za dílčí 
útok u pokračování v trestném činu (§ 89 odst. 3 tr. zák.), za jehož ostatní 
útoky byl již soudem prvního stupně vyhlášen odsuzující rozsudek, který již 
nabyl právní moci, zruší v rozsudku dřívějším výrok  vině o pokračujícím 
trestném činu a trestných činech spáchaných s ním v jednočinném souběhu, celý 
výrok o trestu, jakož i další výroky, které mají v uvedeném výroku o vině svůj 
podklad, a znovu při vázanosti skutkovými zjištěními v zrušeném rozsudku 
rozhodne o vině pokračujícím trestným činem, včetně nového dílčího útoku, 
popřípadě trestných činech spáchaných s ním v jednočinném souběhu, o společném 
trestu za pokračující trestný čin, který nesmí být mírnější, než trest uložený 
rozsudkem dřívějším, a případně i o navazujících výrocích, které mají ve výroku 
o vině svůj podklad. 

Podle ustanovení § 11 odst. 1 písm. f) tr. ř. trestní stíhání nelze zahájit, a 
bylo-li již zahájeno, nelze v něm pokračovat a musí být zastaveno proti tomu, 
proti němuž dřívější stíhání pro týž skutek skončilo pravomocným rozsudkem 
soudu nebo bylo rozhodnutím soudu nebo jiného oprávněného orgánu pravomocně 
zastaveno, jestliže rozhodnutí nebylo v předepsaném řízení zrušeno. Tímto 
zákonným ustanovením je vyjádřeno pravidlo, že nikdo nesmí být trestně stíhán 
opětovně pro týž skutek.  

Za této situace je třeba přisvědčit názoru ministra spravedlnosti uvedenému ve 
stížnosti pro porušení zákona, že Okresní soud v Pardubicích pochybil, když v 
rozsudku ze dne 29.3.2007, sp. zn. 2 T 96/2006, při vázanosti skutkovými 
zjištěními z trestního příkazu Obvodního soudu pro Prahu 5 ze dne 16. 11. 2006, 
sp. zn. 3 T 206/2006, opomněl zrušit podle  § 37a tr. zák. celý výrok o vině i 
celý výrok o trestu z trestního příkazu Obvodního soudu pro Prahu 5 ze dne 16. 
11. 2006, sp. zn. 3 T 206/2006. Zmíněné pochybení nenapravil ani Krajský soud v 
Hradci Králové, pobočka v Pardubicích, v rámci odvolacího řízení v předmětné 
věci, neboť odvolání obviněného proti rozsudku Okresního soudu v Pardubicích ze 
dne 29. 3. 2007, sp. zn. 2 T 96/2006, zamítl. 

Podle ustanovení § 256 tr. ř. odvolací soud odvolání zamítne, shledá-li, že 
není důvodné. 

Podle ustanovení § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání. 

Tím, že Okresní soud v Pardubicích ve svém rozhodnutí (rozsudku ze dne 
29.3.2007, sp. zn. 2 T 96/2006) nezrušil celý výrok o vině i celý výrok o 
trestu z trestního příkazu Obvodního soudu pro Prahu 5 ze dne 16. 11. 2006, sp. 
zn. 3 T 206/2006 a toto  pochybení nenapravil ani Krajský soud v Hradci 
Králové, pobočka v Pardubicích, v rámci odvolacího řízení, byl obviněný L. B. 
rozhodnutími Obvodního soudu pro Prahu 5 a Okresního soudu v Pardubicích uznán 
vinným stejným skutkem a týmiž rozhodnutími mu za tento skutek byly uloženy i 
dva konkrétní tresty. Došlo tak k porušení zákona v neprospěch obviněného L. 
B., a to v ustanoveních § 37a tr. zák., § 11 odst. 1 písm. f)  tr. ř., 254 
odst. 1 tr. ř. a 256 tr. ř.   

Nejvyšší soud České republiky proto podle § 268 odst. 2 tr. ř. vyslovil, že 
pravomocným usnesením Krajského soudu v Hradci Králové, pobočka v Pardubicích, 
ze dne 7. 8. 2007, sp. zn. 13 To 289/2007 a v řízení předcházejícím byl porušen 
zákon v ustanoveních § 37a tr. zák., § 11 odst. 1 písm. f)  tr. ř., 254 odst. 1 
tr. ř. a 256 tr. ř. v neprospěch obviněného L. B., podle § 269 odst. 2 tr. ř. 
napadené usnesení zrušil a dále zrušil i všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. 

Podle § 270 odst. 1 tr. ř. bylo přikázáno Krajskému soudu v Hradci Králové, 
pobočka v Pardubicích, aby věc v potřebném rozsahu znovu projednal a rozhodl. 
Nejvyšší  soud České republiky v  této  souvislosti  zdůrazňuje,  že v novém 
řízení nemůže dojít ke změně rozhodnutí v neprospěch obviněného L. B., a tedy 
ani k uložení přísnějšího trestu (tzv. zákaz reformace in peius), neboť 
Nejvyšší soud České republiky vyslovil, že zákon byl porušen v neprospěch 
obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 31. ledna 2008

Předseda senátu:

JUDr. J. P.
