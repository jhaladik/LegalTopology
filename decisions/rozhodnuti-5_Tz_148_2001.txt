Soud: Nejvyšší soud

Spisová značka: 5 Tz 148/2001

Datum rozhodnutí: 01.08.2001

Typ rozhodnutí: Rozsudek




5 Tz 148/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 1. srpna 2001 ve veřejném 
zasedání v senátě složeném z předsedy senátu JUDr. Františka Púryho a soudců 
JUDr. Jiřího Horáka a JUDr. Jindřicha Urbánka stížnost pro porušení zákona, 
kterou podal ministr spravedlnosti v neprospěch obviněné V. S. (pův. K.), proti 
usnesení Obvodního soudu pro Prahu 10 ze dne 27. 11. 2000, sp. zn. 3 T 144/2000,

	a rozhodl podle § 268 odst. 2, § 269 odst. 2 a § 270 odst. 1 tr. řádu a 
za splnění podmínek uvedených v § 272 odst. 1 tr. řádu t a k t o :

	Pravomocným usnesením Obvodního soudu pro Prahu 10 ze dne 27. 11. 2000, 
sp. zn. 3 T 144/2000, b y l p o r u š e n z á k o n v ustanoveních § 223a odst. 
1 a § 307 odst. 1 písm. a), odst. 4 tr. řádu ve prospěch i v neprospěch 
obviněné V. S. (pův. K.).

	Citované usnesení se z r u š u j e . Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu.

	Obvodnímu soudu pro Prahu 10 se p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

	Usnesením Obvodního soudu pro Prahu 10 ze dne 27. 11. 2000, sp. zn. 3 T 
144/2000, bylo v hlavním líčení rozhodnuto podle § 223a odst. 1 a § 307 odst. 1 
tr. řádu tak, že se podmíněně zastavuje trestní stíhání obviněné V. K. - S. 
(dále uváděná jen jako V. S.) pro skutek spočívající v tom, že „v době od 
listopadu 1999 do sdělení obvinění dne 22. 3. 2000 tím, že řádně nepřipravila 
svou nezl. dceru N. ke styku s otcem, neumožnila B. K., styk s dcerou, ačkoli 
jí byla tato povinnost uložena rozsudkem Obvodního soudu pro Prahu 4 sp. zn. P 
489/97 ze dne 27. 3. 1998, a tohoto jednání se dopouštěla i přesto, že jí byla 
rozsudkem Obvodního soudu pro Prahu 4 sp. zn. P 489/97 ze dne 15. 2. 1999 ve 
spojení s usnesením Městského soudu v Praze sp. zn. 11 Co 523/99 uložena za 
neuskutečněné styky ve dnech 1. - 3. 1. 1999, 29. - 31. 1. 1999 a 12. - 14. 2. 
1999 pokuta ve výši 1 500 Kč.\" Podle § 307 odst. 2 tr. řádu byla obviněné 
stanovena zkušební doba v trvání 8 měsíců. Podle § 307 odst. 4 tr. řádu bylo 
obviněné uloženo přiměřené omezení formulované takto: „během zkušební doby být 
i nadále v kontaktu s Fondem ohrožených dětí a s poradnou pro manželství a 
mezilidské vztahy a pokračovat při jejich spolupráci v postupném pravidelném 
obnovování styku nezletilé dcery N. s jejím otcem tak, aby nejméně jednou za 
čtrnáct dní byl styk otce s dcerou realizován, a to nejméně v trvání jednoho 
dne během víkendu.\"

	

	Citované usnesení nabylo právní moci dne 23. 12. 2000, když stížnost 
proti němu nepodala žádná oprávněná osoba.

	Pro úplnost je třeba dodat, že o obžalobě podané na obviněnou – tehdy 
V. K. – pro trestný čin maření výkonu úředního rozhodnutí podle § 171 odst. 3 
tr. zák. rozhodl Obvodní soud pro Prahu 10 nejdříve trestním příkazem ze dne 7. 
7. 2000, sp. zn. 3 T 144/2000. Jím byla obviněná uznána vinnou zmíněným 
trestným činem, kterého se měla dopustit tím, že „v době od listopadu 1999 do 
sdělení obvinění dne 22. 3. 2000 neumožňovala B. K., styk s jejich nezletilou 
dcerou N. K., ačkoliv jí tato povinnost byla uložena rozsudkem Obvodního soudu 
pro Prahu 4 sp. zn. P 489/97 ze dne 27. 3. 1998, a tohoto jednání se dopouštěla 
i přesto, že jí byla rozsudkem Obvodního soudu pro Prahu 4 sp. zn. P 489/97 ze 
dne 15. 2. 1999 ve spojení s usnesením Městského soudu v Praze sp. zn. 11 Co 
523/99 uložena za neuskutečněné styky ve dnech 1. - 3. 1. 1999, 29. - 31. 1. 
1999 a 12. - 14. 2. 1999 pokuta ve výši 1 500 Kč.\" Za to byl obviněné uložen 
trest odnětí svobody v trvání jednoho měsíce, jehož výkon jí byl podmíněně 
odložen na zkušební dobu jednoho roku. Podle § 59 odst. 2 tr. zák. bylo dále 
uloženo obviněné přiměřené omezení během zkušební doby umožnit B. K. styk s 
dcerou N. v intencích platného rozsudku Obvodního soudu pro Prahu 4 ze dne 27. 
3. 1998, sp. zn. P 489/97, a zejména dceru na styk s otcem řádně připravit. 
Citovaný trestní příkaz však právní moci nenabyl, protože byl zrušen včas 
podaným odporem obviněné i státní zástupkyně.

	Proti usnesení Obvodního soudu pro Prahu 10 ze dne 27. 11. 2000, sp. 
zn. 3 T 144/2000, podal dne 15. 6. 2001 ministr spravedlnosti v neprospěch 
obviněné V. S. stížnost pro porušení zákona. Napadenému rozhodnutí v ní vytkl 
porušení zákona v ustanoveních § 223a odst. 1 a § 307 odst. 1, 4 tr. řádu ve 
prospěch obviněné, protože s poukazem na obsah těchto ustanovení dovodil, že v 
posuzované věci nebyly plněny zákonné předpoklady pro podmíněné zastavení 
trestního stíhání. Jak dále ministr spravedlnosti zdůraznil, obviněná V. S. v 
průběhu přípravného řízení i v řízení před soudem popírala svoji vinu trestným 
činem maření výkonu úředního rozhodnutí podle § 171 odst. 3 tr. zák. a uváděla, 
že pokud ke stykům dcery N. s otcem B. K. nedocházelo, bylo tomu tak v důsledku 
odmítání styků ze strany dcery. Podle názoru ministra spravedlnosti zde tedy 
chybělo doznání obviněné k trestnému činu a nebyla splněna podmínka vyplývající 
z ustanovení § 307 odst. 1 písm. a) tr. řádu, neboť doznání se musí vztahovat 
na všechny znaky skutkové podstaty trestného činu a musí zahrnovat i doznání k 
zavinění v zákonem předpokládané formě, v daném případě pak k úmyslu spáchat 
zmíněný trestný čin. Ministr spravedlnosti je dále přesvědčen o tom, že 
napadeným usnesením došlo rovněž k popření rozsudku Obvodního soudu pro Prahu 4 
ze dne 27. 3. 1998, sp. zn. P 489/97, ve spojení s rozsudkem Městského soudu v 
Praze ze dne 22. 6. 1998, sp. zn. 23 Co 288/98, kterými byl vymezen rozsah, v 
němž je otec nezletilé B. K. oprávněn stýkat se se svou dcerou N. Výrokem podle 
§ 307 odst. 4 tr. řádu v napadeném usnesení byl podle ministra spravedlnosti 
tento styk velmi výrazně omezen a lze důvodně předpokládat, že obviněná bude 
dodržovat pouze tento omezený styk, ačkoli k tomu není právní podklad a takto 
uložené přiměřené omezení nesměřuje k tomu, aby obviněná vedla ve zkušební době 
řádný život. Nad rámec stížnosti pro porušení zákona ministr spravedlnosti 
poukázal na to, že v průběhu dosavadního řízení došlo rovněž k porušení 
procesních ustanovení, která upravují postavení poškozeného, protože i když byl 
B. K. v postavení poškozeného ve smyslu § 43 odst. 1 tr. řádu, neboť mu byla 
způsobena škoda na jeho právech jako otce, nebyl mu přiznán statut poškozeného 
a nebylo mu umožněno využít příslušných procesních práv z toho vyplývajících, 
která ministr spravedlnosti ve stížnosti pro porušení zákona konkretizuje. 

	Z uvedených důvodů proto ministr spravedlnosti navrhl, aby Nejvyšší 
soud České republiky podle § 268 odst. 2 tr. řádu vyslovil vytýkané porušení 
zákona, aby podle § 269 odst. 2 tr. řádu zrušil napadené usnesení a podle § 270 
odst. 1 tr. řádu přikázal Obvodnímu soudu pro Prahu 10, aby věc v potřebném 
rozsahu znovu projednal a rozhodl.

	Nejvyšší soud České republiky (dále jen „Nejvyšší soud\") na podkladě 
podané stížnosti pro porušení zákona přezkoumal podle § 267 odst. 1 tr. řádu 
správnost všech výroků napadeného usnesení, jakož i správnost řízení, jež 
tomuto rozhodnutí předcházelo. Nejvyšší soud zjistil, že zákon byl porušen ve 
prospěch i v neprospěch obviněné V. S., a to v podstatě z těch důvodů, jak 
uvádí stížnost pro porušení zákona.

	Pokud jde o řízení předcházející napadenému usnesení, nelze mu vytknout 
žádné podstatné procesní vady, které by mohly mít negativní vliv na zákonnost 
tohoto rozhodnutí, zejména ve vztahu k náležitě zjištěnému skutkovému stavu 
nebo ohledně zachování práv obviněné. Ostatně ministr spravedlnosti ve 
stížnosti pro porušení zákona ani v těchto směrech nic nenamítá.

	Porušení zákona shledává Nejvyšší soud v napadeným usnesení – ve shodě 
s podanou stížností pro porušení zákona – především v tom, že o podmíněném 
zastavení trestního stíhání obviněné V. S. bylo soudem rozhodnuto, ačkoli 
nebyly splněny všechny zákonné podmínky stanovené pro tento alternativní způsob 
vyřízení věci v ustanovení § 307 odst. 1 tr. zák. Podle citovaného ustanovení v 
řízení o trestném činu, na který zákon stanoví trest odnětí svobody, jehož 
horní hranice nepřevyšuje pět let, může se souhlasem obviněného soud a v 
přípravném řízení státní zástupce podmíněně zastavit trestní stíhání, jestliže

	a) obviněný se k trestnému činu doznal,

	b) nahradil škodu, pokud byla činem způsobena, nebo s poškozeným o její 
náhradě uzavřel dohodu, anebo učinil jiná potřebná opatření k její náhradě,

	a vzhledem k osobě pachatele, s přihlédnutím k jeho dosavadnímu životu 
a k okolnostem případu lze důvodně takové rozhodnutí považovat za dostačující.

	Usnesení napadené stížností pro porušení zákona vyhovuje některým z 
uvedených zákonných podmínek, proto bylo namístě, pokud Obvodní soud pro Prahu 
10 uvažoval o použití tohoto typu tzv. odklonu. V posuzované věci jde o trestný 
čin maření výkonu úředního rozhodnutí podle § 171 odst. 3 tr. zák., na který 
zákon stanoví trest odnětí svobody až na jeden rok, tj. nepřevyšující pět let. 
Před závěrečnými řečmi u hlavního líčení dne 27. 11. 2000 obviněná vyjádřila 
souhlas s podmíněným zastavením trestního stíhání. Protože zmíněným trestným 
činem, pro nějž je obviněná stíhána, nebyla způsobena škoda, o jejíž náhradu 
jde ve smyslu ustanovení § 307 odst. 1 písm. b) tr. řádu, splnění této podmínky 
nepřichází v úvahu. Podmíněné zastavení trestního stíhání obviněné V. S. by 
jinak bylo možno považovat za dostačující i vzhledem k její osobě, k jejímu 
dosavadnímu životu a k okolnostem případu. Konečně v souladu se zákonem je i 
postup, pokud Obvodní soud pro Prahu 10 rozhodl napadeným usnesením v rámci 
hlavního líčení, neboť mu to umožňovalo ustanovení § 223a odst. 1 tr. řádu. Jak 
je ovšem patrné z obsahu trestního spisu v této věci, chybí zde doznání 
obviněné V. S. ke spáchanému trestnému činu, které je jednou z obligatorních 
zákonných podmínek pro možnost podmíněného zastavení trestního stíhání ve 
smyslu § 307 odst. 1 písm. a) tr. řádu.

	Z výpovědí obviněné v přípravném řízení i v řízení před soudem prvního 
stupně a z odporu, který podala proti trestnímu příkazu, jímž bylo původně 
rozhodnuto o podané obžalobě, je totiž patrné, že obviněná popírá své zavinění 
ve vztahu k porušování soudem stanoveného rozsahu styku nezletilé dcery N. s 
otcem B. K., v němž je spatřována podstata stíhaného trestného činu. Důvod k 
jejich neuskutečněným stykům obviněná neshledává ve svém vlastním jednání 
(resp. opomenutí), nýbrž především v neochotě své dcery N. scházet se s otcem 
B. K. Jak obviněná výslovně uvedla, necítí se být vinna stíhaným trestným činem 
a z její výpovědi nelze dovodit ani doznání k tomu, že by snad zavinila 
nedostatečnou přípravu dcery N. ke styku s jejím otcem B. K. Naopak, podle 
vyjádření obviněné učinila určité kroky k tomu, aby bylo možné nenásilným 
způsobem uskutečňovat styk dcery s otcem. Uvedený postoj obviněné tedy rozhodně 
nelze považovat za doznání k trestnému činu maření výkonu úředního rozhodnutí 
podle § 171 odst. 3 tr. zák., pro nějž byla stíhána. Přitom je zřejmé, že 
doznání jako zákonný předpoklad k podmíněnému zastavení trestního stíhání musí 
zahrnovat doznání ke všem zákonným znakům stíhaného trestného činu, tedy i k 
zavinění v zákonem předpokládané formě úmyslu nebo nedbalosti (viz rozhodnutí 
pod č. 45/1995 a č. 6/1996 Sb. rozh. tr.). To v posuzovaném případě znamená, že 
by se obviněná V. S. musela doznat k takovým okolnostem, které by svědčily o 
jejím úmyslném zavinění ve smyslu § 4 tr. zák., protože ke spáchání trestného 
činu maření výkonu úředního rozhodnutí podle § 171 odst. 3 tr. zák. se vyžaduje 
tato forma zavinění (§ 3 odst. 3 tr. zák). Jak je však z výše zmíněného postoje 
obviněné patrné, její doznání v tomto smyslu zde není. Na uvedených závěrech 
nemůže nic změnit ani výslovně projevený souhlas obviněné V. S. s podmíněným 
zastavením trestního stíhání. Nedostatek doznání totiž nelze nahradit souhlasem 
obviněné s podmíněným zastavením trestního stíhání, neboť jde o dvě samostatné 
a kumulativně stanovené zákonné podmínky, které musí být splněny zároveň, a ze 
splnění jedné z nich nelze bez dalšího dovozovat i splnění druhé podmínky (viz 
rozhodnutí pod č. 45/1995 Sb. rozh. tr.). 

	Porušení zákona je třeba spatřovat též v ustanovení § 307 odst. 4 tr. 
řádu, pokud jedním z výroků napadeného usnesení bylo uloženo obviněné V. S. 
výše citované přiměřené omezení směřující k tomu, aby ve zkušební době 
podmíněného zastavení trestního stíhání vedla řádný život. Nejvyšší soud zde 
ovšem nezastává kategorické stanovisko vyjádřené ve stížnosti pro porušení 
zákona, že by snad tímto výrokem došlo k popření příslušných soudních 
rozhodnutí Obvodního soudu pro Prahu 4 a Městského soudu v Praze, kterými byl 
stanoven rozsah styku B. K. se svou nezletilou dcerou N. K. a z toho 
vyplývající rozsah povinností obviněné umožňovat tento styk. Příslušná 
rozhodnutí těchto soudů, vydaná v řízení týkajícím se péče o nezletilé, totiž 
zůstala nadále v platnosti, jsou vykonatelná a rozsah styku B. K. s dcerou N. v 
nich uvedený nemohl být výrokem napadeného usnesení učiněným podle § 307 odst. 
4 tr. řádu nijak modifikován či omezen. Z případného zaviněného nerespektování 
uvedených rozhodnutí obviněnou V. S. by pak bylo možné nadále vyvozovat 
příslušné důsledky a sankce, včetně závěru o tom, že ve zkušební době nevedla 
řádný život. Nesprávnost předmětného výroku o uložení přiměřeného omezení však 
Nejvyšší soud shledává z toho důvodu, že následek předvídaný ustanovením § 308 
odst. 1 větě druhé tr. řádu, tj. pokračování v trestním stíhání, byl bez 
dostatečných důvodů vázán na nesplnění užšího rozsahu povinností obviněné V. S. 
ve zkušební době, než jaký pro ni vyplýval ohledně zajišťování styku nezletilé 
dcery N. s jejím otcem B. K. z citovaných soudních rozhodnutí. Jinak řečeno, 
obviněná byla i nadále povinna realizovat soudem původně vymezený rozsah tohoto 
styku, ale nevyhovění uloženému omezení podle § 307 odst. 4 tr. řádu by mohl 
považovat Obvodní soud pro Prahu 10 za důvod k pokračování trestního stíhání ve 
smyslu § 308 odst. 1 věty druhé tr. řádu jen ve vztahu k užšímu rozsahu styku 
dcery s otcem, jak vyplývá ze zmíněného výroku o přiměřeném omezení.

	Nejvyšší soud sice v tomto směru přihlížel i ke snaze Obvodního soudu 
pro Prahu 10 vyjádřit výrokem učiněným podle § 307 odst. 4 tr. řádu, aby 
obviněná V. S. byla zavázána též k povinnostem směřujícím k postupnému obnovení 
styku její dcery N. s otcem B. K. v určitém minimálním rozsahu. Proto obecně by 
nebylo vyloučeno formulovat povinnost obviněné zajistit styk dcery s otcem 
poněkud jinak, než jak vyplývá z existujících soudních rozhodnutí, jestliže by 
ovšem byl v provedených důkazech dostatečný podklad k závěru, že po celou 
zkušební dobu podmíněného zastavení trestního stíhání nelze z jistých důvodů 
(např. vzhledem k prokazatelně narušeným vztahům dítěte k druhému z rodičů) 
trvat na původním rozsahu styku B. K. s dcerou N., zejména je-li např. již 
vedeno soudní řízení o omezení původně stanoveného rozsahu styku s dítětem nebo 
svědčí-li pro potřebu takové modifikace psychologický znalecký posudek či 
zprávy příslušného sociálního pracovníka apod. Pro uvedenou modifikaci ovšem 
dosud opatřené důkazy neposkytují náležitou oporu, když navíc jde o důkazy 
shromážděné pro účely trestního řízení, N. i pro řízení týkající se úpravy 
styku rozvedených rodičů s nezletilým dítětem. Za této situace je tedy třeba 
zásadně trvat na tom, že podmínkou vedení řádného života ve zkušební době 
podmíněného zastavení trestního stíhání je plnění všech zákonných nebo soudem 
uložených povinností obviněného v celém rozsahu, tj. též v souladu s tím, jak 
byly tyto povinnosti případně vymezeny v jiném pravomocném a vykonatelném 
soudním rozhodnutí. Vzhledem k tomu měl Obvodní soud pro Prahu 10 v napadeném 
usnesení formulovat výrok o přiměřeném omezení podle § 307 odst. 4 tr. řádu 
tak, aby povinnosti obviněné vyústily v postupné obnovení styku její dcery N. s 
B. K. do rozsahu původně stanoveného v příslušných rozhodnutích Obvodního soudu 
pro Prahu 4 a Městského soudu v Praze (obdobně to ostatně učinil Obvodní soud 
pro Prahu 10 ve výše zmíněném trestním příkazu, jímž nejdříve rozhodl o podané 
obžalobě).

	Význam uvedeného vymezení rozsahu přiměřeného omezení podle § 307 odst. 
4 tr. řádu, uloženého v posuzovaném případě obviněné V. S., je zdůrazněn i 
další skutečností. K podmíněnému zastavení trestního stíhání obviněné došlo 
ohledně trestného činu, kterým nebyla způsobena majetková škoda, jejíž 
vypořádání ve smyslu § 307 odst. 1 písm. b) tr. řádu je jinak další zákonnou 
podmínkou k takovému rozhodnutí. Jak je patrné z dikce citovaného ustanovení i 
z dosavadní soudní praxe, trestní stíhání lze podmíněně zastavit i v případech, 
kdy stíhaným trestným činem nebyla způsobena majetková škoda, o níž se 
rozhoduje v trestním řízení, a kdy tedy v úvahu nepřipadá postup obviněného 
směřující k náhradě škody (viz rozhodnutí pod č. 47/1996 Sb. rozh. tr.). Chybí-
li ovšem pozitivní působení opatření směřujících k náhradě škody způsobené 
trestným činem na obviněného, je třeba zvlášť pečlivě zkoumat splnění další 
zákonné podmínky spočívající v tom, aby bylo rozhodnutí o podmíněném zastavení 
trestního stíhání dostatečně odůvodněno vzhledem k osobě pachatele, s 
přihlédnutím k jeho dosavadnímu životu a k okolnostem případu (§ 307 odst. 1 i. 
f. tr. řádu). Proto vhodně zvolené a správně formulované přiměřené omezení 
směřující k tomu, aby obviněný ve zkušební době vedl řádný život, může 
kompenzovat chybějící výchovný vliv náhrady škody způsobené jinými trestnými 
činy a odůvodnit závěr, že podmíněné zastavení trestního stíhání je dostatečným 
opatřením, přestože zde nepřichází v úvahu náhrada škody jako jedna ze sankcí, 
která jinak nastupuje místo dalšího pokračování v trestním stíhání a případně i 
místo výroku o vině a trestu. V projednávané věci tedy bylo i z těchto hledisek 
namístě, aby soud uložil obviněné V. S. přiměřené omezení podle § 307 odst. 4 
tr. řádu v takovém rozsahu, aby co nejvíce odstranilo důvody nežádoucího stavu, 
jenž vedl k jejímu trestnímu stíhání.

	Napadenému rozhodnutí lze vytknout i formální vadu, kterou je zatížen 
jeho výrok, z něhož není zcela zřejmé, jaký právní závěr zaujal soud ohledně 
právní kvalifikace stíhaného skutku. I když zákon nestanoví výslovně 
náležitosti usnesení o podmíněném zastavení trestního stíhání, Nejvyšší soud 
považuje za nezbytné, aby výrok o podmíněném zastavení trestního stíhání 
učiněný ve smyslu § 307 odst. 1 tr. řádu obsahoval nejen přesný popis skutku, 
kterého se toto rozhodnutí týká, ale rovněž právní závěr, jaký trestný čin je v 
něm spatřován. Tato náležitost vyplývá jednak ze skutečnosti, že za splnění 
podmínek § 308 odst. 3 tr. řádu se usnesení o podmíněném zastavení trestního 
stíhání stává definitivním a způsobuje překážku věci rozhodnuté [§ 11 odst. 1 
písm. f) tr. řádu], ale zejména je odůvodněna požadavkem, aby bylo možné 
spolehlivě posoudit, zda skutek, kterého se rozhodnutí o podmíněném zastavení 
trestního stíhání týká, vůbec patří do okruhu trestných činů uvedených v § 307 
odst. 1 tr. řádu, tedy zda jde o trestný čin, na který zákon stanoví trest 
odnětí svobody, jehož horní hranice nepřevyšuje pět let. Konečně v této 
souvislosti lze poukázat i na ustanovení § 311 odst. 1 tr. řádu, podle něhož se 
v případě schválení narovnání vyžaduje, aby právní posouzení skutku bylo 
obsaženo v usnesení o schválení narovnání, které je spojeno se zastavením 
trestního stíhání. Analogický požadavek na usnesení týkající se obdobného 
odklonu (zde v podobě podmíněného zastavení trestního stíhání) je proto 
namístě, když není důvodu, aby výroky různých typů rozhodnutí, jejichž 
společnou podstatou je zastavení trestního stíhání, měly v tomto směru odlišné 
náležitosti. Napadené usnesení Obvodního soudu pro Prahu 10 z uvedených 
hledisek nevyhovuje, protože v jeho výrokové části (která jediná nabývá právní 
moci a je vykonatelná) není závěr o tom, jaký trestný čin soud ve stíhaném 
skutku shledává, přičemž pouze v úvodní části (N. i ve výroku) usnesení se 
obecně konstatuje, že soud rozhodoval v trestní věci obviněné V. S. „pro 
trestný čin maření výkonu úředního rozhodnutí podle § 171 odst. 3 tr. zákona\", 
což je spíše součást označení věci, v níž bylo rozhodováno, N. i právní závěr 
soudu. Formulace právního posouzení předmětného skutku ve výroku usnesení o 
podmíněném zastavení trestního stíhání ovšem musí být taková, aby důsledně 
respektovala zásadu presumpce neviny a povahu tohoto rozhodnutí, které není 
rozhodnutím o vině a trestu. Proto závěr o právní kvalifikaci je třeba 
formulovat jen podmíněně, např. tak, že ve skutku je spatřován určitý trestný 
čin. 

	Pokud ministr spravedlnosti poukazoval na porušení zákona rovněž ve 
vztahu k poškozenému B. K., lze s ním v zásadě souhlasit, protože některá jeho 
procesní práva poškozeného jako otce byla postupem v přípravném řízení i v 
řízení před soudem omezena. Uvedený postup však neměl žádný vliv na správnost 
či nesprávnost napadeného rozhodnutí ani na to, v čem byl zákon rozhodnutím 
skutečně porušen, a proto nebylo třeba vyslovit porušení zákona i v těchto 
směrech. Jak již Nejvyšší soud zdůraznil, stíhaným trestným činem totiž nebyla 
způsobená škoda ve smyslu § 307 odst. 1 písm. b) tr. řádu, kterou by bylo třeba 
vypořádat, a rozhodnutí o podmíněném zastavení trestního stíhání není vázáno na 
souhlas poškozeného. Vady napadeného usnesení, které konstatoval Nejvyšší soud, 
nejsou důsledkem omezení práv poškozeného. Navíc se nelze ztotožnit se 
stížností pro porušení zákona, pokud zmiňuje i porušení ustanovení § 207 odst. 
1 tr. řádu, protože z jeho systematického zařazení a z návaznosti na předchozí 
ustanovení § 206 odst. 2 tr. řádu je zřejmé, že „vyjádřením poškozeného\" se 
zde rozumí uplatnění nároku na náhradu škody přítomným poškozeným, který může v 
adhezním řízení požadovat náhradu majetkové škody způsobené trestným činem. To 
zde ovšem nepřichází v úvahu, protože stíhaným trestným činem nebyla způsobena 
majetková škoda ve smyslu § 43 odst. 2 tr. řádu, jejíž náhradu by bylo možné 
uplatňovat v trestním (adhezním) řízení.

	Na základě všech rozvedených skutečností Nejvyšší soud podle § 268 
odst. 2 tr. řádu vyslovil namítané porušení zákona v ustanoveních § 223a odst. 
1 a § 307 odst. 1 písm. a), odst. 4 tr. řádu, tj. v ustanoveních, podle nichž 
Obvodní soud pro Prahu 10 vydal napadené usnesení. K porušení zákona došlo ve 
prospěch i v neprospěch obviněné V. S. tím, že bylo rozhodnuto o podmíněném 
zastavení jejího trestního stíhání bez splnění jedné ze zákonných podmínek 
spočívající v doznání obviněné a výrok o přiměřeném omezení byl formulován 
nepřesně. Nejvyšší soud je však na rozdíl od ministra spravedlnosti přesvědčen, 
že zákon byl porušen v obou směrech, tj. nejen ve prospěch obviněné V. S., ale 
též v její neprospěch. Zatím totiž není zcela vyloučeno, že obviněná by mohla 
dosáhnout po provedeném hlavním líčení nebo v odvolacím řízení – kdyby nedošlo 
k podmíněnému zastavení jejího trestního stíhání – i rozhodnutí pro ni 
příznivějšího, tj. případného zproštění obžaloby (zejména když od počátku 
popírala své zavinění), které není spojeno s žádnými omezujícími podmínkami v 
podobě zkušební lhůty či přiměřených omezení. Na druhé straně lze souhlasit s 
názorem ministra spravedlnosti, který byl vyjádřen podáním stížnosti pro 
porušení zákona v neprospěch obviněné, že její trestní stíhání mohlo skončit 
rozhodnutím pro ni méně příznivým, než je usnesení o podmíněném zastavení 
trestního stíhání, tj. odsuzujícím rozsudkem s vyslovením viny a s případným 
uložením trestu. Nejvyšší soud ovšem nemůže předjímat žádnou z uvedených 
alternativ, protože i přes provedené dokazování a v podstatě ukončené hlavní 
líčení soud prvního stupně zatím o vině obviněné nerozhodl a nebylo by správné 
jakkoli jeho rozhodnutí ovlivnit.

	Za splnění podmínek uvedených v § 272 odst. 1 tr. řádu pak Nejvyšší 
soud podle § 269 odst. 2 tr. řádu zrušil usnesení napadené stížností pro 
porušení zákona v celém rozsahu, neboť z vyložených důvodů nemůže obstát. 
Zároveň byla zrušena i případná další rozhodnutí, která na zrušené usnesení 
obsahově navazují, pokud jeho zrušením pozbyla podkladu. Vzhledem k tomu, že je 
nutno učinit ve věci rozhodnutí nové, přikázal Nejvyšší soud podle § 270 odst. 
1 tr. řádu Obvodnímu soudu pro Prahu 10, aby věc v potřebném rozsahu znovu 
projednal a rozhodl. Jeho úkolem bude pokračovat v hlavním líčení na podkladě 
podané obžaloby a opětovně o ní rozhodnout tak, aby nově učiněné meritorní 
rozhodnutí odpovídalo výsledkům provedeného dokazování a bylo ve všech směrech 
v souladu se zákonem. Nezmění-li obviněná V. S. svůj postoj ke stíhanému 
trestnému činu ohledně doznání a bude-li případně uznána vinnou trestným činem, 
nepokládá Nejvyšší soud za vyloučené, aby soud prvního stupně uvažoval o 
použití jiného alternativního opatření, které není vázáno na doznání obviněné, 
protože v posuzovaném případě je zřejmé, že prioritu před potrestáním obviněné 
má obnovení narušených rodinných vztahů týkajících se bývalých manželů a jejich 
nezletilé dcery.

Poučení: Proti tomuto rozsudku není další opravný prostředek přípustný.

V Brně dne 1. srpna 2001

Předseda senátu:

JUDr. František Púry
