Soud: Nejvyšší soud

Spisová značka: 4 Tz 42/2007

Datum rozhodnutí: 25.07.2007

Typ rozhodnutí: ROZSUDEK




4 Tz 42/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne  25. července 
2007 v senátě složeném z předsedkyně JUDr. Danuše Novotné a soudců JUDr. Jiřího 
Pácala a JUDr. Františka Hrabce stížnost pro porušení zákona, kterou podal 
ministr spravedlnosti ve prospěch obviněného  L.  D. S., proti usnesení 
Okresního soudu v Ostravě ze dne 10. 1. 2007 sp. zn. 72 T 270/2006, a podle § 
268 odst. 2 a § 269 odst. 2 tr. ř. rozhodl   t a k t o :

Pravomocným usnesením Okresního soudu v Ostravě ze dne 10. 1. 2007 sp. zn. 72 T 
270/2006, a v řízení, které mu předcházelo,  

b y l    p o r u š e n    z á k o n   

v ustanoveních § 18 odst. 2 a § 314a odst. 1 tr. ř. v neprospěch obviněného L. 
D. S.

Napadené usnesení   s e    z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Samosoudce Okresního soudu v Ostravě rozhodl usnesením ze dne 10. 1. 2007 sp. 
zn. 72 T 270/2006, tak, že podle § 18 odst. 2 tr. ř. postoupil trestní věc 
obviněného S. z důvodu místní příslušnosti k projednání a rozhodnutí Okresnímu 
soudu ve Frýdku – Místku. Toto rozhodnutí nabylo právní moci dne 10. 1. 2007.

Proti tomuto usnesení podal ministr spravedlnosti podle § 266 odst. 1 tr. ř. 
stížnost pro porušení zákona ve prospěch obviněného L. D. S., neboť podle jeho 
názoru jím byl porušen zákon v ustanoveních § 24 odst. 1, § 187 odst. 1, 188 
odst. 1 písm. a) a § 314a odst. 1 tr. ř.  v neprospěch tohoto obviněného. 

Stěžovatel napadenému rozhodnutí vytýká, že samosoudce Okresního soudu v 
Ostravě nevzal v úvahu ustanovení § 24 odst. 1 a § 188 odst. 1 písm. a) tr. ř., 
a v rozporu s těmito ustanoveními postoupil trestní věc obviněného přímo soudu 
příslušnému podle § 18 odst. 2  tr. ř. Okresní soud v Ostravě měl místo 
zvoleného postupu věc předložit k rozhodnutí o příslušnosti  tomu soudu, jenž 
je  nejblíže společně nadřízen jemu a soudu, který byl podle jeho názoru k 
projednání věci příslušný, což byl v daném případě Krajský soud v Ostravě, 
pokud měl za to, že sám k projednání věci příslušný není. Byť posléze věc 
skutečně Krajskému soudu v Ostravě předložil, projednání věci tímto soudem 
bránila existence pravomocného rozhodnutí, jež je nyní napadeno stížností pro 
porušení zákona.

Samosoudce Okresního soudu v Ostravě napadeným usnesením porušil 
zákon               i v ustanovení § 314a odst. 1 tr. ř., neboť nebyl k 
projednání věci příslušný. Vzhledem k právní kvalifikaci činu, jenž je 
obžalobou obviněnému kladen za vinu – trestný čin vydírání podle § 235 odst. 1, 
odst. 2 písm. b), c), d) tr. zák.  – měl o věci rozhodovat senát, a to v 
neveřejném zasedání ve smyslu ustanovení § 187 odst. 1 tr. ř.

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že napadeným usnesením 
došlo k porušení zákona v neprospěch obviněného v namítaném rozsahu, a aby 
podle § 269 odst. 2 tr. ř. napadené usnesení zrušil, včetně všech na něj 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Z obsahu přezkoumávaného trestního spisu Nejvyšší soud zjistil, že rozhodnutím 
ze dne 12. 7. 2006 sp. zn. 2 NZt 333/2006 převzalo Nejvyšší státní 
zastupitelství v Brně podle § 447 tr. ř. trestní věc, jež byla vedena u 
vyšetřovacího oddělení Bohorodčanského vyšetřovacího oddělení Správy 
Ministerstva vnitra Ukrajiny pro skutek spočívající v tom, že dne 2. 11. 2002 
kolem 23. 00 hod. v obci P. na ulici V., U., po předchozí společné dohodě s V. 
I. I. a dalším dosud nezjištěným pachatelem, za účelem způsobení těžkého 
ublížení na zdraví a zastrašení poškozených vnikli do domu R. D. M., kde po 
slovní rozepři s majitelem domu vytáhli střelnou zbraň, revolver zn. Nagan a 
pistoli zn. Tokarev TT, kterými vystřelil na poškozeného M., čímž mu způsobili 
zranění, a to dvě hluboké střelné rány v oblasti břicha, s poškozením 
důležitých orgánů – velké předstěry tlustého a tenkého střeva, střevní dutiny, 
svalů pánve a měkkých tkání pravého předloktí, kterážto zranění přímo 
ohrožovala život poškozeného, a dále napadli přítomného synovce poškozeného P. 
P. B., kterému způsobili střelnou ránu pravé hýždě, pravého a levého stehna.

Dne 3. 10. 2006 zahájil podle § 160 odst. 1 tr. ř.  útvar Policie ČR, Služba 
kriminální policie a vyšetřování v Ostravě 3 usnesením sp. zn. ČTS:MROV-266/R 
TO-324-2006 trestní stíhání obviněného S. pro výše popsaný skutek, který byl 
kvalifikován jako trestný čin vydírání podle § 235 odst. 1 odst. 2 písm. b), 
c), d) tr. zák., s upřesněním, že se tohoto jednání dopustili proto, aby 
poškozeného M. donutili koupit osobní motorové vozidlo zn. Fabia blíže 
nezjištěného typu a VIN kodu.

Dne 21. 12. 2006 podal okresní státní zástupce Okresního státního 
zastupitelství v  Ostravě obžalobu k Okresnímu soudu v Ostravě na obviněného 
pro skutek kvalifikovaný jako trestný čin vydírání podle § 235 odst. 1, odst. 2 
písm. b), c),d) tr. zák. spočívající v tom, že dne 2. 11. 2002 v době kolem 23. 
00 hod. v P. v B. okrese v I.-F. oblasti na U. po předchozí domluvě a za 
vzájemné součinnosti s V. I. I., stíhaným samostatně orgány činnými v trestním 
řízení na U.,  a s dalším dosud neustanoveným pachatelem se souhlasem R. D. M. 
vstoupili společně s P. P. B. do chodby rodinného domu R. D. M. a v průběhu 
rozpeře, týkající se odmítnutí koupě osobního motorového vozidla zn. Škoda 
Fabia R. D. M. od obviněného,  namířil společně s V. I. I. na R. D. M. a P. P. 
B. přinesené střelné zbraně, a to revolver zn. Nagan a pistoli konstrukce 
Tokarev TT, vyzval R. D. M. a P. P. B., aby ihned vyšli před dům a současně 
společně s V. I. I. na  R. D. M. a P. P. B. ze vzdálenosti asi jeden metr 
vystřelil, čímž R. D. M. způsobil  dva průstřely pravého předloktí a dvě 
hluboké střelné rány břicha, jež poranily tlusté i tenké střevo, játra, 
žaludek, pánevní svaly, a napadený utrpěl také vykloubeninu levého kyčelního 
kloubu a zlomeninu kosti pánve, kteréžto poranění jej přímo ohrožovalo na 
životě a vyžádalo si jeho hospitalizaci v I.-F. O. k. n. v době od 27. 11. 
2002, přičemž v průběhu hospitalizace se R. D. M. opakovaně podrobil operacím, 
byl udržován v medikamentózním spánku a dýchal prostřednictvím prolongované 
umělé ventilace plic, a P. P. B. bylo způsobeno střelné poranění levého a 
pravého stehna a pravé hýždě, když toto poranění si vyžádalo hospitalizaci 
poškozeného v I.-F. O. k. n. do 26. 11. 2002 (v obžalobě mylně uvedeno 2006) a  
způsobilo mu trvalé poškození zdraví. 

Byť u trestného činu vydírání podle § 235 odst. 2 tr. zák. je stanovena trestní 
sazba v rozpětí od dvou do osmi let, a je tak zřejmé, že k projednávaní věci je 
příslušný senát, a nikoli samosoudce, když podle ustanovení § 314a odst. 1 tr. 
ř. koná samosoudce řízení jen  o těch trestných činech, na které zákon stanoví 
trest odnětí svobody, jehož horní hranice nepřesahuje pět let, vydal napadené 
usnesení samosoudce. Tímto procesním postupem byl zákon porušen v neprospěch 
obviněného, neboť zákonným soudcem byl v posuzovaném případě senát, a nikoli 
samosoudce.

Samotné usnesení ze dne 10. 1. 2007 sp. zn. 72 T 270/2006, na jehož základě 
postoupil samosoudce trestní věc obviněného podle § 18 odst. 2 tr. ř. k 
projednání  a rozhodnutí Okresnímu soudu v Frýdku-Místku jakožto soudu místně 
příslušnému, je v důsledku toho zatíženo závažnou procesní vadou. V posuzovaném 
případě měl předseda senátu ve věci nařídit neveřejné zasedání a obžalobu 
předběžně projednat, měl-li za to, že je dána příslušnost jiného soudu (§ 186 
odst. 1 písm. a) tr. ř.), a učinit rozhodnutí podle §188 odst. 1 písm. a) tr. 
ř. Podle tohoto zákonného ustanovení je nutno věc k rozhodnutí o příslušnosti 
předložit soudu, jež je nejblíže společně nadřízen soudu rozhodujícímu a soudu, 
jenž má být podle něj příslušný, pokud měl Okresní soud v Ostravě za to, že sám 
k projednání věci příslušný není. Vzhledem k tomu, že podle jeho názoru byla 
dána místní příslušnost Okresního soudu ve Frýdku-Místku, takovýmto nejblíže 
společně nadřízeným soudem byl Krajský soud v Ostravě, jemuž měla být věc 
předložena. Procesním postupem, který Okresní soud v Ostravě zvolil, byl 
porušen zákon.

Vzhledem k argumentaci výše uvedené  Nejvyšší soud podle § 268 odst. 2 tr. ř. 
vyslovil, že napadeným pravomocným usnesením Okresního soudu v Ostravě ze dne 
10. 1. 2007 sp. zn. 72 T 270/2006, a v řízení, které mu předcházelo, byl 
porušen zákon v ustanoveních § 18 odst. 2 a § 314a odst. 1 tr. ř. v neprospěch 
obviněného L. D. S. Nejvyšší soud ve svém rozhodnutí konstatoval porušení 
zákona  těch ustanovení trestního řádu, která byla skutečně Okresním soudem v 
Ostravě aplikována v rozporu se zákonem, nikoli těch, jež správně  měla být 
užita, jak navrhoval stěžovatel ve stížnosti pro porušení zákona.

Vzhledem k tomu, že napadeným usnesením byl porušen zákon v neprospěch 
obviněného, Nejvyšší soud je podle § 269 odst. 2 tr. ř. zrušil. Zrušil také 
všechna další rozhodnutí, která na toto rozhodnutí obsahově navazovala, pokud 
vzhledem ke změně, k níž došlo zrušením, pozbyla podkladu.

P o u č e n í : Proti tomuto rozhodnutí není opravný prostředek přípustný.

V Brně dne 25. července 2007  

                                                                             
Předsedkyně senátu:

                                                                      		    
JUDr. Danuše   N o v o t n á   
