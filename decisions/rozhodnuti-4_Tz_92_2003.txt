Soud: Nejvyšší soud

Spisová značka: 4 Tz 92/2003

Datum rozhodnutí: 26.06.2003

Typ rozhodnutí: Rozsudek




4 Tz 92/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 26. června 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného J. Š., proti 
rozsudku Městského soudu v Praze ze dne 30. 1. 2003, sp. zn. 8 To 486/2002, a 
podle § 268 odst. 2, § 269 odst. 2 a § 270 odst. 1 tr. ř. rozhodl   t a k t o :

Rozsudkem Městského soudu v Praze ze dne 30. 1. 2003, sp. zn. 8 To 486/2002, 

b y l   p o r u š e n   z á k o n   v ustanovení § 259 odst. 3 tr. ř. a v 
řízení, které mu předcházelo, v ustanovení § 2 odst. 5, odst. 6 tr. ř. v 
neprospěch obviněného J. Š.

Napadený rozsudek  se   z r u š u j e .

Zrušuje se také rozsudek Obvodního soudu pro Prahu 10 ze dne 22. 10. 2002, sp. 
zn.  2 T 129/2002, jakož i všechna další rozhodnutí, která na oba zrušené 
rozsudky obsahově navazují, pokud vzhledem ke změně, k níž došlo zrušením, 
pozbyla podkladu.

Obvodnímu státnímu zastupitelství pro Prahu 10  se   p ř i k a z u j e , aby 
věc v potřebném rozsahu znovu projednal a rozhodl.

O d ů v o d n ě n í :

Rozsudkem Městského soudu v Praze ze dne 30. 1. 2003, sp. zn. 8 To 486/2002,  
byl obviněný J. Š. uznán vinným trestným činem vydírání podle § 235 odst. 1 tr. 
zák., jehož se dopustil tím, že dne 10. 8. 2002 (správně 10. 8. 2001) kolem 22. 
00 hod. ve svém trvalém bydlišti v P., nasypal do kávy své manželce P. Š., 
nezjištěný uspávací prostředek a po usnutí ji nahou opakovaně vyfotografoval v 
různých pornografických polohách při zavedení cizího předmětu do její pochvy. 
Za to mu byl v sazbě § 235 odst. 1 tr. zák. uložen trest odnětí svobody v 
trvání jednoho roku, jehož výkon byl podle § 58 odst. 1 a § 59 odst. 1 tr. zák. 
podmíněně odložen na zkušební dobu v trvání dvou roků.

Tento rozsudek vynesl Městský soud v Praze v souvislosti s odvolacím řízením 
proti rozsudku Obvodního soudu pro Prahu 10 ze dne 22. 10. 2002, sp. zn. 2 T 
129/2002, jímž bylo jednání obviněného při stejném skutkovém základě právně 
kvalifikováno jako trestný čin znásilnění podle § 241 odst. 1 tr. zák.  a za to 
mu byl uložen trest odnětí svobody v trvání dvou roků, jehož výkon byl 
podmíněně odložen na zkušební dobu v trvání třiceti měsíců. Z podnětu odvolání 
obviněného pak městský soud podle § 258 odst. 1 písm. d) tr. zák. napadený 
rozsudek soudu I. stupně zrušil a za podmínek § 259 odst. 3 tr. ř. sám ve věci 
nově rozhodl.

Proti rozsudku Městského soudu v Praze ze dne 30. 1. 2003, sp. zn. 8 To 
486/2002. podal ministr spravedlnosti stížnost pro porušení zákona ve prospěch 
obviněného J. Š. Namítá v ní, že napadeným rozsudkem byl zákon porušen v 
ustanovení § 259  odst. 3 tr. ř. a v řízení předcházejícím též v ustanovení § 2 
odst. 5 tr. ř. v neprospěch obviněného.

Jak Obvodní soud pro Prahu 10, tak Městský soud v Praze jako soud odvolací 
odůvodnily výroky o vině fotografiemi, které poškozená Š. předložila, její 
svědeckou výpovědí, jakož i výpověďmi jejích synů  F. Š. a D. Š. Obhajobu 
obviněného hodnotily oba soudy jako nevěrohodnou.

Vzhledem k tomu, že poškozená učinila oznámení o trestném činu až dne 21. 5. 
2002, nebylo možno ověřit její tvrzení, že jí obviněný dne 10. 8. 2001 hodil do 
kávy uspávací prostředek odborným vyšetřením krve či moče.

Z obsahu trestního spisu vyplývá, že v době trestního řízení probíhalo 
souběžně     u Obvodního soudu pro Prahu 10 řízení o rozvod manželství 
obviněného a poškozené, včetně řízení o svěření nezletilého D. Š. do výchovy 
jednoho z rodičů. Ze znaleckého posudku znalce – sexuologa, který byl 
vypracován v souvislosti s probíhajícím trestním řízení, vyplývá, že v 
rozvodovém řízení byli obviněný, poškozená a jejich nezletilý syn D. Š. 
podrobeni psychiatricko – psychologickému zkoumání a ze závěru tohoto 
znaleckého posudku vyplynulo, že poškozená má k obviněnému výrazně negativní 
vztah, syn D. vztah ambivalentní. 

V situaci, kdy neexistuje jediný přímý důkaz, který by potvrzoval tvrzení 
poškozené o omámení obviněným, měl být k řízení přibrán znalec na posouzení 
věrohodnosti výpovědi poškozené P. Š., ale i nezl. D. Š. a F. Š., zejména zda  
nemohli být poškozenou negativně ovlivněni. Obdobně měl být pořízen znalecký 
posudek znalce soudního lékaře na posouzení, zda omámený či obluzený člověk je 
schopen zaujmout takového polohy, v nichž je obviněná na fotografiích 
zachycena. V konkrétní věci totiž nelze přehlédnout současně probíhající 
rozvodové řízení, což jistě může být významnou okolností, která ovlivňuje 
pravdivost jednotlivých výpovědí. Nelze proto souhlasit s postupem odvolacího 
soudu pokud bez provedení dalších důkazů konstatoval, že obhajoba obviněného je 
nevěrohodná.  Rozhodnutí o vině je nutno považovat za předčasné, neboť o 
úplnosti skutkových zjištění existují zásadní pochybnosti, přičemž teprve po 
zásadnějším doplnění dokazování bude možno učinit závěr o věrohodnosti verze 
prezentované obviněným či poškozenou.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem 
Městského soudu v Praze byl porušen zákon v namítaném rozsahu v neprospěch 
obviněného J. Š., aby podle § 269 odst. 2 tr. ř. toto rozhodnutí zrušil, včetně 
rozhodnutí, jež na něj obsahově navazují  a věc aby podle § 270 odst. 1 tr. ř. 
přikázal Obvodnímu státnímu zastupitelství v Praze 10 k novému projednání a 
rozhodnutí.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozsudku, proti nimž byla stížnost pro porušení zákona podána, v 
rozsahu z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Ustanovení § 254 odst. 1 tr. ř. stanoví odvolacímu soudu povinnost, aby v 
případě, že odvolání nezamítne podle § 253 tr. ř., přezkoumal zákonnost a 
odůvodněnost těch oddělitelných výroků rozsudku, proti nimž bylo podáno 
odvolání, i správnost postupu řízení, které jim předcházelo, a to z hlediska 
vytýkaných vad. K vadám, které nejsou odvoláním vytýkány, odvolací soud 
přihlíží jen pokud mají vliv na správnost výroků, proti nimž bylo podáno 
odvolání.

Odvolací soud může sám ve věci podle § 259 odst. 3 tr. ř. rozhodnout rozsudkem, 
jen je-li možno nové rozhodnutí učinit na podkladě skutkového stavu, který byl 
v napadeném rozsudku správně zjištěn a popřípadě na základě důkazů provedených 
před odvolacím soudem doplněn nebo změněn. Odvolací soud se může odchýlit od 
skutkového zjištění soudu prvního stupně jen tehdy, jestliže v odvolacím řízení 
– a) provedl znovu některé pro skutkové zjištění podstatné důkazy provedené již 
v hlavním líčení, nebo – b) provedl důkazy, které nebyly provedeny v hlavním 
líčení.

Nejvyšší soud konstatuje, že odvolací soud se v uvedené trestní věci citovanými 
zákonnými ustanoveními důsledně neřídil a některým povinnostem, které z těchto 
zákonných ustanovení pro něj vyplývají, nedostál. Obviněný v podaném opravném 
prostředku napadl jak výrok o vině, tak o trestu. Odvolací soud z podnětu 
tohoto odvolání na stejném skutkovém základě překvalifikoval jednání obviněného 
soudem prvního stupně právně kvalifikované jako trestný čin znásilnění podle § 
241 odst. 1 tr. zák. na trestný čin vydírání podle § 235 odst. 1   tr. zák. V 
odůvodnění svého rozhodnutí především uvedl, že v řízení, které napadenému 
rozsudku předcházelo, nebyla porušena žádná ustanovení zabezpečující náležité 
objasnění věci, jakož i právo obhajoby obviněného. Soud prvního stupně tak 
provedl v hlavním líčení řádně všechny potřebné důkazy, které podle § 2 odst. 6 
tr. ř. zhodnotil a skutková zjištění, která na základě takto provedeného 
dokazování učinil, jsou správná, úplná a mají oporu v provedených důkazech. S 
tímto závěrem odvolacího soudu však nelze souhlasit, neboť právě  v důkazech, 
jež jsou fixovány v trestním spise, nemá oporu.

Obviněný J. Š. uvedl, že se v létě 2001 se od manželky dověděl, že má přítele, 
s nímž udržuje intimní styky, a že se hodlá rozvést, on však s rozvodem 
nesouhlasil. Pokud jde o jednání, za něž byl soudy obou stupňů odsouzen, 
připustil, že skutečně manželku fotografoval nahou v různých polohách, dokonce 
i s okurkou v poševním otvoru, avšak takovéto praktiky patřily v jejich 
intimním životě k obvyklým, a sám tudíž nespatřuje na celém jednání nic 
divného. Rozhodně manželku k ničemu násilím nenutil, přičemž celá situace 
vyplynula z toho, že manželka se mu zdála podnapilá, a když jí řekl, že „je to 
na fotku“, nic proti tomu neměla.

Obviněný je podle soudů obou stupňů usvědčován výpovědí poškozené P. Š., která 
tvrdila, že kritického dne žádný alkohol nepila a pokud se cítila omámená a 
druhého dne zvýšeně spavá a malátná, zřejmě to bylo proto, že jí manžel dal 
„něco“ do kávy. Syn F. se jí koncem srpna ptal, zda se jí nestalo něco divného, 
posléze jí řekl, že kritického večera pozoroval spolu s nevlastním bratrem 
jednání obviněného z horního patra postele, na níž fotografování probíhalo. Asi 
začátkem září pak našla ony fotografie na chatě. Svědek F. Š., syn poškozené z 
prvního manželství, tvrdil, že viděl nahou matku s níž obviněný všelijak 
manipuloval, roztahoval jí nohy a fotil ji. Matka se mu zdála „nějaká divná“, 
mumlala, říkala „nech mně bejt“. Když se vzbudil mladší bratr, vyzval ho, aby 
se taky podíval, ale byl zticha. Asi koncem srpna matce popsal, co kritického 
večera viděl. Nezl. D. Š., jehož výpověď byla v hlavním líčení přečtena, popsal 
událost shodně jako jeho bratr, uvedl však, že matka měla po celou dobu 
fotografování zavřené oči, zatímco F. Š. na stejný dotaz uvedl, že to není 
schopen určit.

Soudy obou stupňů nevěnovaly dostatečnou pozornost znaleckému posudku znalce z 
oboru zdravotnictví, odvětví psychiatrie a sexuologie MUDr. A. B., který v 
části III. písemně vypracovaného posudku, nazvané Souhrn a rozbor, cituje 
znalecký posudek znalců MUDr. K. a PhDr. Ch., vypracovaný pro účely řízení o 
výchově nezl. D. Obviněný v tomto posudku i v posudku MUDr. B. je 
charakterizován jako osoba bez známek sexuální poruchy, bez známek patologicky 
zvýšeného sexuálního zaměření, bez známek duševní poruchy či choroby. V části 
II. posudku, v níž cituje z předchozího znaleckého posudku uvádí, že předchozí 
znalci označili vztah poškozené k obviněnému jako vyhraněně negativní, vztah 
obviněného k poškozené jako ambivalentní. Pokud jde o vztah nezl. D. k otci ten 
byl zprvu dobrý, nyní je dobrý pouze k matce, k otci ambivalentní.  

Z posloupnosti výše uvedených údajů vyplývá, že obviněný je s poškozenou v 
rozvodovém řízení, jemuž předchází řízení o úpravě výchovy a výživy k nezl. 
dítěti. Obviněný se k řízení o rozvod nepřipojil, přičemž ještě v době 
rozhodování soudu II. stupně nebylo toto řízení skončeno. Ve znaleckém posudku 
je alespoň náznakově citován závěr předchozího vyšetření obviněného a 
poškozené, a vyplývá z něj eminentní zájem poškozené na rozvodu manželství, 
jakož i změna postoje nezl. syna D. k obviněnému v průběhu tohoto řízení. Z 
protokolu o hlavním líčení je zřejmé, že ač nezl. F. Š. asi od roku 1993 žije 
společně v rodině s obviněným, tedy od svých sedmi let, přesto prohlásil, že 
obviněný je pro něj cizí člověk (č. l. 98 spisu) a proto nevyužívá ustanovení § 
100 tr. ř. o možnosti odmítnout svědeckou výpověď vůči osobě blízké. V další 
části výpovědi uvedl, že obviněného „zrovna nemiluje“. Všechny tyto okolnosti 
nasvědčují zřetelnému zaujetí vůči osobě obviněného ze strany těchto svědků, 
přesto to však nevedlo jak orgány činné v přípravném řízení tak v řízení před 
soudem k tomu, aby se těmito okolnostmi blíže zabývaly, byť součástí obhajoby 
obviněného je od počátku tvrzení, že poškozená je schopna užít jakékoli metody 
k tomu, aby jej diskreditovala a nastolila tak pro sebe lepší výchozí situaci 
pro uspíšení rozvodu manželství. V této souvislosti vzbuzuje pochybnosti 
okolnost, že ač se obviněná od svých dětí nejpozději koncem měsíce srpna 2001 
dověděla, že měla být ve spánku fotografována obviněným, ač tyto fotografie 
měla od počátku měsíce září 2001 k dispozici (č. l. 35 spisu), oznámení o 
trestném činu přišla osobně učinit na oddělení Policie ČR v P. až dne 21. 5. 
2002, přičemž nikým z orgánů činných v trestním řízení, nebyla dotázána na 
důvod takřka devítiměsíční prodlevy mezi uvedenými daty. Značný význam pro 
posouzení věrohodnosti poškozené a jejích dětí by mělo také bližší zjištění, 
zda již v souvislosti se znaleckým vyšetřením u MUDr. K. a PhDr. Ch., které 
mělo proběhnout někdy v dubnu 2002, se poškozená či nezl. D. vyjadřovali k 
události z 10. 8. 2001, pokud ne, proč. Pokud ano, jak byla znalcům 
prezentována.

Podle § 2 odst. 5 tr. ř. postupují orgány činné v trestním řízení v souladu se 
svými právy a povinnostmi uvedenými v trestním řádu a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. V přípravném řízení orgány 
činné v trestním řízení objasňují způsobem uvedeným v trestním řádu i bez 
návrhu stran stejně pečlivě okolnosti svědčící ve prospěch i neprospěch osoby, 
proti níž se trestní řízení vede. Z argumentace uvedené výše je zřejmé, že jak 
nalézací soud, tak soud odvolací tuto povinnost plně nerespektovaly, přičemž 
zejména odvolací soud poté nemohl označit skutková zjištění soudu I. stupně za 
úplná a vyčerpávající. Je naopak zřejmé, že o skutkových zjištěních nalézacího 
soudu vznikly zásadní pochybnosti, že nebylo respektováno citované zákonné 
ustanovení, neboť zejména okolnosti svědčící ve prospěch obviněného nebyly 
objasněny vůbec. Pro neúplnost skutkových zjištění ve vztahu k hodnověrnosti 
svědků, jakož i prověření okolností, za kterých byly fotografie pořízeny, 
nemohlo ani hodnocení důkazů konvenovat ustanovení § 2 odst. 6 tr. ř. Tato 
pochybení měl zjistit odvolací soud ve smyslu § 254 odst. 1 tr. ř., přičemž 
existence těchto zjištění by vylučovala procesní postup upravený ustanovením § 
259 odst. 3 tr. ř., neboť jeho zákonné předpoklady nebyly dány.  

	

Vzhledem k argumentaci výše uvedené poté Nejvyšší soud podle § 268 odst. 2 tr. 
ř. vyslovil, že rozsudkem Městského soudu v Praze ze dne 30. 1. 2003, sp. zn. 8 
To 486/2002, byl porušen zákon v ustanoveních § 254 odst. 1 tr. ř. a § 259 
odst. 3 tr. ř., a v řízení  předcházejícím  v ustanoveních § 2 odst. 5, 6 tr. 
ř. v neprospěch obviněného J. Š. Podle § 269 odst. 2 tr. ř. poté zrušil 
napadený rozsudek Městského soudu v Praze, jakož i rozsudek Obvodního soudu pro 
Prahu 10 ze dne 22. 10. 2002, sp. zn. 2 T 129/2002, a všechna další na oba 
zrušené rozsudky obsahově navazující rozhodnutí, pokud vzhledem ke změně, k níž 
došlo zrušením, pozbyla podkladu. Věc poté podle § 270 odst. 1 tr. ř. přikázal 
Obvodnímu státnímu zástupci v Praze 10, aby ji v potřebném rozsahu znovu 
projednal a rozhodl. Při rozhodování o tom, do kterého stadia řízení věc vrátit 
byly úvahy Nejvyššího soudu podmíněny především zjištěním, že v novém řízení 
mají být objasněny základní skutkové okolnosti rozhodné z hlediska úvah zda a 
jaký skutek se vlastně stal, bez nichž by nemohlo být v hlavním líčení 
rozhodnuto, přičemž v řízení před soudem by rozsah došetření, který Nejvyšší 
soud požaduje a který je vzhledem k úvahám výše uvedeným nezbytný, byl v 
porovnání s možnostmi opatřit takové důkazy v přípravném řízení spojen jednak s 
výraznými obtížemi, stejně jako by zřejmě bylo na újmu rychlosti řízení.

V přípravném řízení bude nutno k řízení především přibrat znalce z oboru 
klinické psychologie, který by vyšetřil  schopnosti poškozené P. Š., jakož i  
nezletilých D. Š. a F. Š. nezkresleně vnímat realitu, interpretovat ji, 
posoudil vztah těchto osob k obviněnému z hlediska kladných či záporných emocí 
a postojů, jakož i zjišťoval míru lhavosti těchto osob tak, aby výsledek 
vyšetření mohl být podkladem pro posouzení věrohodnosti všech těchto tří 
svědků. V této souvislosti bude nutné vyžádat opis znaleckého 
psychiatricko-psychologického vyšetření obviněného, poškozené a nezl. D. Š., 
které bylo prováděno ve spojitosti s rozvodovým řízením a řízením o výchově 
nezl. D. Š., jakož i celý rozvodový spis tak, aby znalec při zpracovávání 
znaleckého posudku byl seznámen i s těmito podklady. 

Pro potvrzení či vyvrácení obhajoby obviněného bude nutno k řízení přibrat 
dalšího znalce z oboru soudního lékařství, popřípadě s konzultantem z odvětví 
farmakologie, který by zodpověděl otázky, zda poškozená v polohách a situacích, 
v nichž je zachycena na fotografiích, jež jsou součástí trestního spisu, s 
ohledem na držení těla, konkrétní umístění na pohovce, polohy rukou, nohou 
apod. jeví známky spánku po předchozím omámení, nebo zda je držení těla 
poškozené přirozené, bez známek takového stavu či obluzení. Znalec by se rovněž 
měl vyjádřit k tomu, zda by poškozená v případě spánku zůstala stabilizována v 
polohách a situacích, ve kterých je na fotografiích zachycena. 

Rovněž bude nutno opětně vyslechnout svědkyni P. Š. zejména k tomu, proč 
oznámení o trestném činu učinila s časovým odstupem takřka tři čtvrtě roku, a 
podle výsledku zjištění, zda o tomto činu hovořila také se znalci v souvislosti 
s posouzením komu bude svěřen do výchovy nezl. D., pak  při negativním zjištění 
poškozenou podrobně vyslechnout k tomu, proč tak zásadní věc znalcům nesdělila.

Teprve  doplnění dokazování v tomto rozsahu bude konvenovat povinnosti 
stanovené § 2 odst. 5 tr. ř. ve vztahu k zjištění skutkového stavu, o které 
nejsou důvodné pochybnosti a bude možno  hodnotit důkazy již fixované v 
trestním spise s důkazy nově provedenými v intencích § 2 odst. 6 tr. ř. 
Výsledkem tohoto postupu bude buďto opětné podání obžaloby na obviněného či 
jiný způsob meritorního rozhodnutí.

	

P o u č e n í : Proti tomuto rozhodnutí není opravný prostředek přípustný.

V Brně dne 26. června 2003 

                                                                                
     Předsedkyně senátu:

JUDr. Danuše   N o v o t n á     

	

	

	
