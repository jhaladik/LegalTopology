Soud: Nejvyšší soud

Spisová značka: 4 Tz 83/2005

Datum rozhodnutí: 20.07.2005

Typ rozhodnutí: Rozsudek




4 Tz 83/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
července 2005 v senátě složeném z předsedy JUDr. J. P. a soudců  JUDr. F. H. a 
JUDr. J. U. stížnost pro porušení zákona, kterou podal ministr spravedlnosti 
České republiky ve prospěch obviněného J. B., proti usnesení Okresního soudu v 
Šumperku ze dne 6. 10. 2004, sp. zn. 4 T 100/2004, a podle § 268 odst. 2 a § 
269 odst. 2 tr. ř. rozhodl  t a k t o :

Usnesením Okresního soudu v Šumperku ze dne 6. 10. 2004, sp. zn. 4 T 
100/2004,      b y l   p o r u š e n   z á k o n  v ustanovení § 152 odst. 1 
písm. a) tr. ř. v neprospěch obviněného J. B..

Napadené usnesení se ve  výroku, kterým byla obviněnému uložena povinnost 
nahradit státu náklady spojené s výkonem vazby,   z r u š u j e.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Odůvodnění:

Rozsudkem Okresního soudu v Šumperku ze dne 23. 6. 2004, sp.zn. 4 T 100/2004, 
byl obviněný J. B. uznán vinným trestným činem krádeže podle § 247 odst. 1 
písm. a), d), e) tr. zák.,  kterého se dopustil jednáním dne 12. 3. 2004, za 
což byl podle § 247 odst. 1 tr. zák.  odsouzen k trestu odnětí svobody v trvání 
20 měsíců. Podle § 39a odst. 2 písm. c) tr.zák. byl pro výkon trestu zařazen do 
věznice s ostrahou. Dále byl obviněnému podle § 57a odst. 1  tr. zák. uložen 
trest zákazu pobytu v okrese Š. v trvání 5 roků. Usnesením ze dne 20. 9. 2004, 
sp. zn. 2 To 774/2004, Krajský soud v Ostravě, pobočka v Olomouci, podle   § 
258 odst. 1 písm. b), d), odst. 2 tr. ř. z podnětu odvolání obviněného napadený 
rozsudek zrušil ve výroku o trestu zákazu pobytu, jinak zůstal nezměněn. 

V řízení, které vydání výše uvedeného rozsudku předcházelo, byl obviněný J. B. 
usnesením Okresního soudu v Šumperku ze dne 13. 3. 2004, sp. zn. Nt 115/2004, 
vzat do vazby podle § 68 odst. 3 písm. e) tr. ř. z důvodů § 67 písm. a), c) tr. 
ř. Stížnost obviněného proti výše citovanému usnesení byla usnesením Krajského 
soudu v Ostravě ze dne 8. 4. 2004, sp. zn. 1 To 269/2004, zamítnuta. Proti 
uvedeným rozhodnutím podal obviněný J. B. ústavní stížnost, kterou se domáhal 
zrušení předmětných rozhodnutí. Ústavní soud rozhodl nálezem ze dne 31. 8. 
2004, sp. zn. II.ÚS 317/04, tak, že usnesení Krajského soudu v Ostravě ze dne 
8. 4. 2004, sp. zn. 1 To 269/2004 a usnesení Okresního soudu v Šumperku ze dne 
13. 3. 2004, sp. zn. Nt 115/2004, zrušil. V odůvodnění nálezu Ústavní soud 
uvedl, že zákonné důvody, pro něž může být kdokoliv postupem orgánů státu 
omezen na osobní svobodě, je nutné vždy vykládat restriktivně. Pouze zákonem a 
nikoli jeho výkladem lze rozšířit důvody pro omezení osobní svobody. To je 
odůvodněno jednak přednostní a nezastupitelnou hodnotou práva každého na osobní 
svobodu a dále tím, že omezení osobní svobody vazbou v trestním řízení má vždy 
povahu předběžného opatření k umožnění provedení řádného a spravedlivého 
trestního řízení, nikoli převážně povahu preventivní a vůbec povahu satisfakční 
či represivní. Vzhledem k tomu, že z předmětného ustanovení (§ 68 odst. 3 písm. 
e) tr. ř.) vyplývá nutnost brát v úvahu při rozhodování o vazbě jen takové 
pokračování trestné činnosti, které následuje po zahájení trestního stíhání, 
není z hlediska ústavněprávních zásad možné tyto hranice překračovat. Pokud k 
takovému překročení dojde, dojde tím k porušení základního práva obviněného 
podle čl. 8 odst. 5 Listiny základních práv a svobod, jak se to stalo v 
posuzovaném případě.

Po nabytí právní moci rozsudku Okresního soudu v Šumperku ze dne 23. 6. 2004, 
sp.zn. 4 T 100/2004, započítal Okresní soud v Šumperku usnesením ze dne 6. 10. 
2004,       sp. zn. 4 T 100/2004, obviněnému J. B. do uloženého trestu odnětí 
svobody vazbu ode dne 12. 3. 2004 do dne 20. 9. 2004 a dále mu podle § 152 
odst. 1 písm. a) tr. ř. uložil povinnost nahradit státu náklady spojené s 
výkonem této vazby. Usnesení nabylo právní moci dne 19. 10. 2004.

Proti usnesení Okresního soudu v Šumperku ze dne 6. 10. 2004, sp. zn. 4 T 
100/2004, podal ministr spravedlnosti České republiky stížnost pro porušení 
zákona ve prospěch obviněného J. B. Vytkl v ní, že výrokem o povinnosti 
nahradit státu náklady spojené s výkonem vazby byl zákon porušen v ustanovení § 
152 odst. 1 písm. a) tr. ř.

V odůvodnění stížnosti pro porušení zákona ministr spravedlnosti namítl, že 
uvedené usnesení Okresního soudu v Šumperku ze dne 6. 10. 2004 nerespektovalo 
skutečnost, že usnesení soudů obou stupňů o vazbě obviněného byla nálezem 
Ústavního soudu zrušena. Po zrušení rozhodnutí o vazbě nemá v zákoně oporu 
rozhodnutí, že obviněný je povinen nahradit státu náklady spojené s omezením 
osobní svobody v době ode dne 12. 3. 2004 do dne 20. 9. 2004.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Šumperku ze dne 6. 10. 2004, sp. zn. 4 T 100/2004, byl porušen zákon v 
neprospěch obviněného J. B. ve vytýkaném směru, a aby podle § 269 odst. 2 tr. 
ř. napadenou část uvedeného usnesení zrušil spolu se všemi dalšími rozhodnutími 
na zrušené rozhodnutí obsahově navazujícími, pokud vzhledem ke změně, k níž 
došlo zrušením, pozbyla podkladu.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející,   a dospěl k závěru, že zákon porušen byl.

Náklady, které podle § 151 tr. ř. prozatímně nese stát, je povinen státu 
nahradit obžalovaný, byl-li pravomocně uznán vinným. Obžalovaný, který byl 
pravomocným rozsudkem nebo trestním příkazem uznán vinným trestným činem, je 
povinen státu nahradit náklady spojené s výkonem vazby, odměnu a hotové výdaje 
uhrazené ustanovenému obhájci státem, pokud nemá nárok na obhajobu bezplatnou, 
náklady spojené s výkonem trestu odnětí svobody a paušální částkou ostatní 
náklady, které prozatímně nesl stát.

Podle ustanovení § 152 odst. 1 písm. a) tr. ř. byl-li obžalovaný pravomocně 
uznán vinným, je povinen nahradit státu náklady spojené s výkonem vazby. 

Předně je třeba uvést, že podmínkou aplikace tohoto ustanovení je pravomocné 
rozhodnutí o vině obviněného trestným činem. Pouze za této podmínky lze po něm 
spravedlivě žádat, aby státu nahradil byť jen část nákladů vynaložených na 
trestní řízení.  V daném případě byl sice obviněný J. B. pravomocně odsouzen 
rozsudkem Okresního soudu v Šumperku ze dne 23. 6. 2004, sp.zn. 4 T 100/2004, 
pro trestný čin krádeže, avšak  usnesení Okresního soudu v Šumperku ze dne 13. 
3. 2004, sp. zn. Nt 115/2004, kterým byl obviněný J. B. vzat do vazby podle § 
68 odst. 3 písm. e) tr. ř., a usnesení Krajského soudu v Ostravě ze dne 8. 4. 
2004, sp. zn. 1 To 269/2004, kterým byla stížnost obviněného proti výše 
citovanému usnesení zamítnuta, byla zrušena nálezem Ústavního soudu ze dne  31. 
8. 2004, sp. zn. II.ÚS 317/04. Po zrušení výše uvedených usnesení pak postrádá 
výrok o povinnosti obviněného J. B. nahradit státu náklady spojené s výkonem 
vazby v době ode dne 12. 3. 2004 do dne 20. 9. 2004 v usnesení Okresního soudu 
v Šumperku ze dne 6. 10. 2004, sp. zn. 4 T 100/2004, jakýkoli zákonný podklad. 

Nejvyšší soud proto podle § 268 odst. 2 tr. ř. vyslovil, že usnesením Okresního 
soudu v Šumperku ze dne 6. 10. 2004, sp. zn. 4 T 100/2004, byl porušen zákon v 
ustanovení § 152 odst. 1 písm. a) tr. ř.  v neprospěch obviněného J. B. a podle 
§ 269 odst. 2 tr. ř. napadené usnesení zrušil ve výroku o povinnosti nahradit 
státu náklady spojené s výkonem vazby, zrušil i všechna další rozhodnutí na 
zrušený výrok obsahově navazující, pokud vzhledem ke změně, k níž došlo 
zrušením, pozbyla podkladu. K nápravě nezákonného stavu stačilo zrušovací 
rozhodnutí Nejvyššího soudu ČR, postup podle § 270 či 271 tr. ř. nebyl potřebný.

Poučení: Proti tomuto rozhodnutí není opravný prostředek přípustný.

V Brně dne 20. července 2005

Předseda senátu:

JUDr. J. P.
