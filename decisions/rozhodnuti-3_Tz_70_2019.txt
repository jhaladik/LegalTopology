Právní věta: 
Trestní odpovědnosti právnické osoby nebrání, pokud ve smyslu § 8 odst. 4 písm. d) t. o. p. o.  jednající fyzická osoba není trestně odpovědná z důvodu nepříčetnosti za protiprávní čin  přičitatelný právnické osobě podle § 8 odst. 1, 2 t. o. p. o. 

Soud: Nejvyšší soud

Spisová značka: 3 Tz 70/2019

Datum rozhodnutí: 28.07.2020

Typ rozhodnutí: ROZSUDEK


Heslo: Právnická osoba, Trestní odpovědnost

Dotčené předpisy: § 8 odst. 1 předpisu č. 418/2011Sb., § 8 odst. 2 předpisu č. 418/2011Sb., § 8 odst. 4 písm. d) předpisu č. 418/2011Sb.

Kategorie rozhodnutí: A


Publikováno ve sbírce pod číslem: 4 / 2021



3 Tz 70/2019-620 




ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud projednal ve veřejném zasedání konaném dne 28. 7. 2020 v 
senátě složeném z předsedy JUDr. Pavla Šilhaveckého a soudců JUDr. Petra Šabaty 
a JUDr. Aleše Koláře stížnost pro porušení zákona, kterou podala ministryně 
spravedlnosti v neprospěch obviněné právnické osoby T. T., IČ: XY, se sídlem v 
XY, XY, proti rozsudku Okresního soudu v Chomutově ze dne 19. 10. 2018, sp. zn. 
52 T 50/2016, a to proti výroku, jímž bylo rozhodnuto podle § 226 písm. d) 
trestního řádu o zproštění obžaloby státního zástupce v Chomutově ze dne 14. 
11. 2016, sp. zn. 1 ZT 463/2014, právnické osoby T. T., podle § 268 odst. 2 
trestního řádu, § 269 odst. 2 trestního řádu a § 271 odst. 1 trestního řádu 
rozhodl  takto:


Rozsudkem Okresního soudu v Chomutově ze dne 19. 10. 2018, sp. zn. 52 T 50/2016 
v části, v níž bylo rozhodnuto podle § 226 písm. d) trestního řádu ohledně 
právnické osoby T. T. o zproštění obžaloby státního zástupce v Chomutově ze dne 
14. 11. 2016, sp. zn. 1 ZT 463/2014,

byl porušen zákon

ve prospěch obviněné právnické osoby T. T. v § 226 písm. d) trestního řádu, § 2 
odst. 5 věta šestá trestního řádu a v § 8 odst. 1, 2, 4 písm. d) zákona o 
trestní odpovědnosti právnických osob.


Odůvodnění:


1.	Rozsudkem Okresního soudu v Chomutově ze dne 19. 10. 2018 byli 
obviněný J. S. a obviněná právnická osoba T. T. pro předmětný skutek zproštěni 
obžaloby podle § 226 písm. d) trestního řádu. Rozhodnutí Okresního soudu v 
Chomutově v souladu s § 139 odst. 2 trestního řádu neobsahuje odůvodnění. Z 
užitého ustanovení trestního řádu a předchozího průběhu trestního řízení je 
zřejmé, že ke zproštění došlo s ohledem na skutečnost, že obviněný J. S. nebyl 
pro nepříčetnost trestně odpovědný. Obviněný J. S. byl jediným jednatelem 
obviněné právnické osoby a soud z rozhodnutí o jeho trestní odpovědnosti 
vyvodil rozhodnutí o trestní odpovědnosti právnické osoby.

2.	Proti citovanému rozsudku Okresního soudu v Chomutově, konkrétně 
proti výroku, jímž bylo rozhodnuto podle § 226 písm. d) trestního řádu o 
zproštění obžaloby státního zástupce v Chomutově ze dne 14. 11. 2016, sp. zn. 1 
ZT 463/2014, právnické osoby T. T. podala ministryně spravedlnosti podle § 266 
odst. 1 trestního řádu stížnost pro porušení zákona v neprospěch obviněné 
právnické osoby T. T.

3.	Ministryně spravedlnosti poukázala na úpravu § 8 zákona o trestní 
odpovědnosti právnických osob. Otázka, jak postupovat v případě stíhání 
právnické osoby, pokud jednající fyzická osoba ve smyslu § 8 odst. 4 písm. d) 
zákona o trestní odpovědnosti právnických osob není za příslušný trestný čin 
odpovědná, protože je nepříčetná, nemá podle ministryně spravedlnosti doposud 
explicitní judikatorní řešení.

4.	Zároveň není tato otázka jednoznačně řešena ani doktrínou. Část 
odborné literatury trestní odpovědnost právnické osoby v případě, že jednající 
fyzická osoba ve smyslu § 8 odst. 4 písm. d) zákona o trestní odpovědnosti 
právnických osob není za příslušný trestný čin odpovědná, protože je 
nepříčetná, nevylučuje (Fenyk, J., Smejkal, L., Bílá, I., Zákon o trestní 
odpovědnosti právnických osob a řízení proti nim. Komentář. Praha: Wolters 
Kluwer ČR, 2018, s. 56–57; Šámal, P., Dědič, J., Gřivna, T., Púry, F., Říha, J. 
Trestní odpovědnost právnických osob. Komentář. Praha: C. H. Beck, 2018, s. 
227-8.), část odborné literatury oproti tomu trestní odpovědnost právnické 
osoby v takovém případě vylučuje (Forejt, P., Habarta, P., Trešlová, L. Zákon o 
trestní odpovědnosti právnických osob a řízení proti nim s komentářem. Praha: 
Linde, 2012, s. 94).

5.	Ze znění § 8 odst. 4 písm. d) zákona o trestní odpovědnosti 
právnických osob i z většinového názoru odborné literatury podle ministryně 
spravedlnosti vyplývá, že právnická osoba může být trestně odpovědná i v 
případě, že za ni jednající fyzická osoba byla nepříčetná. 

6.	Ministryně spravedlnosti namítla, že se soud v napadené věci touto 
otázkou nezabýval, když se omezil na to, že konstatovaný nedostatek příčetnosti 
obviněného J. S. vztáhl též na obviněnou právnickou osobu, jejímž byl uvedený 
obviněný jediný jednatelem. Soud tak v trestním řízení ohledně právnické osoby 
nepokračoval a zejména neprokazoval, zda je dána její trestní odpovědnost či 
nikoli, čímž porušil zákon ve prospěch obviněné právnické osoby.

7.	Ministryně spravedlnosti dále namítla, že napadený rozsudek neobstojí 
ani z formálního hlediska. Právnická osoba totiž nemůže být z povahy věci 
nepříčetná a nelze tedy rozhodnout o jejím zproštění podle § 226 písm. d) 
trestního řádu, ale je namístě rozhodnout podle § 226 písm. b) trestního řádu, 
tedy že žalovaný skutek není trestným činem. Důvod zproštění obžaloby podle § 
226 písm. d) trestního řádu je totiž v poměru speciality k případu zproštění 
podle § 226 písm. b) trestního řádu (Šámal, P. a kol.: Trestní řád II. 7. 
vydání. Praha: C. H. Beck, 2013, s. 2815).

8.	Ministryně spravedlnosti proto navrhla, aby Nejvyšší soud podle § 268 
odst. 2 trestního řádu vyslovil, že výrokem rozsudku Okresního soudu v 
Chomutově ze dne 19. 10. 2018, sp. zn. 52 T 50/2016, byl v části, v níž bylo 
rozhodnuto podle § 226 písm. d) trestního řádu ohledně právnické osoby T. T. o 
zproštění obžaloby státního zástupce v Chomutově ze dne 14. 11. 2016, sp. zn. 1 
ZT 463/2014, porušen zákon ve prospěch obviněné právnické osoby T. T. v § 226 
písm. d) trestního řádu a § 8 odst. 1, 2 a odst. 4 zákona o trestní 
odpovědnosti právnických osob.

9.	Nejvyšší soud podle § 267 odst. 3 trestního řádu přezkoumal zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon byl porušen v § 226 
písm. d) trestního řádu.

10.	Pokud jde o námitku, podle které není vyloučena trestní odpovědnost 
právnické osoby v případě, že jednající fyzická osoba ve smyslu § 8 odst. 4 
písm. d) zákona o trestní odpovědnosti právnických osob není sama za příslušný 
trestný čin odpovědná, protože je nepříčetná, lze ministryni spravedlnosti 
přisvědčit.

11.	Podle § 8 odst. 4 písm. d) zákona o trestní odpovědnosti právnických 
osob se právnické osobě přičítá spáchání trestného činu za podmínek § 8 odst. 
1, 2 zákona o trestní odpovědnosti právnických osob i tehdy, jestliže jednající 
fyzická osoba není za takový trestný čin trestně odpovědná. Podle důvodové 
zprávy k zákonu o trestní odpovědnosti právnických osob se tím zdůrazňuje 
určité osamostatnění trestní odpovědnosti právnických osob vyplývající z 
odlišnosti předpisů trestního zákoníku a tohoto zákona, zejména co do 
odlišnosti podmínek zakládajících trestní odpovědnost. 

12.	Vztah trestní odpovědnosti právnické osoby k trestní odpovědnosti 
fyzické osoby je vymezen v § 9 odst. 3 zákona o trestní odpovědnosti 
právnických osob jako souběžný samostatný a nezávislý odpovědnostní vztah, což 
zákon vyjádřil slovy, že „trestní odpovědností právnické osoby není dotčena 
trestní odpovědnost fyzických osob uvedených v § 8 odst. 1 a trestní 
odpovědností těchto fyzických osob není dotčena trestní odpovědnost právnické 
osoby“. Toto řešení vychází z uplatněného modelu pravé trestní odpovědnosti 
právnické osoby (obdobně je tomu např. v Rakousku nebo v Nizozemsku). Český 
zákon o trestní odpovědnosti právnických osob nevychází z akcesority trestní 
odpovědnosti právnické osoby, a proto ji neváže na trestní odpovědnost 
konkrétní fyzické osoby, jejíž jednání je právnické osobě přičítáno (jako je 
tomu např. v Polsku – srov. čl. 3 polského zákona o odpovědnosti kolektivních 
subjektů). Podmínkou však na druhé straně není, že by nebylo možno postihnout 
pachatele – fyzickou osobu za spáchaný trestný čin (což je vyžadováno obecně 
např. ve Švýcarsku, ovšem s výjimkou trestných činů uvedených v čl. 102 odst. 2 
švýcarského trestního zákoníku, kde je za stanovených podmínek připuštěna 
souběžná nezávislá odpovědnost). V případě trestní odpovědnosti jak právnické 
osoby, tak i některé z osob uvedených v § 8 odst. 1 a) až c) zákona o trestní 
odpovědnosti právnických osob se tedy uplatní samostatná souběžná trestní 
odpovědnost obou těchto subjektů, kdy každý odpovídá za celý způsobený 
následek. V tomto případě se nejedná o spolupachatelství s ohledem na povahu 
přičitatelnosti vymezené v § 8 odst. 2 zákona o trestní odpovědnosti 
právnických osob, neboť zde nejde o úmyslné společné jednání ve smyslu § 23 
trestního zákoníku, jelikož právě jednání některé z osob uvedených v § 8 odst. 
1 a) až c) zákona o trestní odpovědnosti právnických osob se přímo přičítá 
trestně odpovědné právnické osobě (usnesení Nejvyššího soudu ze dne 4. 11. 
2015, sp. zn. 7 Tdo 1199/2015).

13.	Povaha právnických osob zásadně neumožňuje přistoupit k základům 
trestní odpovědnosti zcela z pozice osob fyzických, zejména pro zvláštnosti 
subjektivní i objektivní povahy, které se u obou typů osob v mnohém liší. 
Konstrukce trestní odpovědnosti právnických osob je postavena na tzv. 
přičitatelnosti trestného činu právnické osobě a představuje zvláštní 
subjektivní odpovědnost právnické osoby, tedy zvláštní odpovědnost za zavinění 
u právnické osoby odlišnou od pojmu viny (zavinění) u fyzické osoby. Nejedná se 
o odpovědnost objektivní, což souvisí s principem nullum crimen sine culpa 
(srov. usnesení Nejvyššího soudu uveřejněné pod č. 37/2019 ve Sbírce soudních 
rozhodnutí a stanovisek). Zákon o trestní odpovědnosti právnických osob řeší 
odpovědnost právnické osoby s využitím kombinace formálního a materiálního 
prvku, které ve výsledku tvoří tzv. přičitatelnost. Ta se opírá o protiprávní 
jednání v zákoně vymezených osob jednajících za právnickou osobu, jež se 
přičítá buď přímo, anebo u zaměstnanců nepřímo na základě rozhodnutí, schválení 
či pokynu statutárních orgánů nebo jiných odpovědných osob či zjednodušeně 
řečeno porušení péče řádného hospodáře (srov. Šámal, P., Ještě k zavinění 
právnické osoby podle zákona o trestní odpovědnosti právnických osob. Právní 
rozhledy 5/2017, s. 169).

14.	Právnické osobě lze přičítat spáchání trestného činu uvedeného v § 7 
zákona o trestní odpovědnosti právnických osob jen tehdy, jestliže „byl 
spáchán“ jednáním některé z fyzických osob uvedených v § 8 odst. 1 písm. a) až 
d) zákona o trestní odpovědnosti právnických osob za podmínek tam uvedených. 
Zákon o trestní odpovědnosti právnických osob nevymezuje pojem trestného činu, 
pouze v § 7 uvádí, že trestnými činy se pro účely tohoto zákona rozumějí 
zločiny nebo přečiny uvedené v trestním zákoníku, s výjimkou trestných činů v 
tomto ustanovení výslovně uvedených. Proto je třeba ve smyslu § 1 odst. 2 
zákona o trestní odpovědnosti právnických osob vyjít z obecné definice 
trestného činu v trestním zákoníku, který v § 13 odst. 1 zdůrazňuje, že 
trestným činem je protiprávní čin, který trestní zákon označuje za trestný a 
který vykazuje znaky uvedené v takovém zákoně. Vedle protiprávnosti jsou 
formálními znaky (prvky) skutkové podstaty trestného činu objekt, objektivní 
stránka, subjekt a subjektivní stránka. Z hlediska základů trestní odpovědnosti 
právnické osoby však jednotlivé znaky skutkové podstaty trestného činu vykazují 
některé podstatné odlišnosti, a proto k nim nelze přistupovat zcela shodně jako 
v případě trestní odpovědnosti fyzické osoby. Je třeba mít na paměti výše 
zmíněnou samostatnost a nezávislost trestní odpovědnosti právnické osoby na 
trestní odpovědnosti fyzické osoby, z níž plyne, že ve vztahu k právnické osobě 
mohou být naplněny všechny obligatorní znaky skutkové podstaty určitého 
trestného činu i přesto, že u fyzické osoby jednající za právnickou osobu 
zůstanou některé obligatorní znaky skutkové podstaty nenaplněny (nikoliv jen 
neprokázány, srov. § 8 odst. 3 zákona o trestní odpovědnosti právnických osob).

15.	U skutkové podstaty trestného činu právnické osoby je objektivní 
stránka vedle základních obecně obligatorních znaků (jednání, následek a 
příčinná souvislost) doplněna o speciální obecně obligatorní znak – spáchání 
činu „v zájmu“ právnické osoby nebo „v rámci činnosti“ právnické osoby, 
působící jako korektiv, který má zabránit tomu, aby byla právnická osoba volána 
k odpovědnosti za excesy osob uvedených v § 8 odst. 1 písm. a), b), c) nebo d) 
zákona o trestní odpovědnosti právnických osob, které nemají žádnou požadovanou 
souvislost s právnickou osobou.

16.	Pokud jde o subjekt, v odborné literatuře (Fenyk, J., Smejkal, L., 
Bílá, I., Zákon o trestní odpovědnosti právnických osob a řízení proti nim. 
Komentář. Praha: Wolters Kluwer ČR, 2018) se rozlišuje mezi subjektem primárním 
(trestně odpovědná právnická osoba ve smyslu § 6 zákona o trestní odpovědnosti 
právnických osob), sekundárním [osoby uvedené v § 8 odst. 1 písm. a) až c) 
zákona o trestní odpovědnosti právnických osob] a případně i terciárním [osoba 
zaměstnance podle § 8 odst. 1 písm. d) zákona o trestní odpovědnosti 
právnických osob]. V případě sekundárního a terciárního subjektu bude u 
fyzických osob rozhodující pouze jejich vztah v právnického osobě ve smyslu § 8 
odst. 1 zákona o trestní odpovědnosti právnických osob. Naopak nebude 
podstatné, zda byly splněny požadavky na věk takové osoby (§ 25 trestního 
zákoníku) a její příčetnost (§ 26 trestního zákoníku), a to včetně podmíněné 
(relativní) nepříčetnosti podle § 5 odst. 1 zákona o soudnictví ve věcech 
mládeže v důsledku nedostatku rozumové a mravní vyspělosti (srov. Šámal, P., 
Dědič, J., Gřivna, T., Púry, F., Říha, J. Trestní odpovědnost právnických osob. 
Komentář. Praha: C. H. Beck, 2018, s. 227-8).

17.	Specificky je třeba nahlížet i na problematiku subjektivní stránky 
trestného činu. Pro naplnění subjektivní stránky trestného činu fyzické i 
právnické osoby je nezbytná určitá forma zavinění, což vyplývá kromě jiného i z 
převzetí kompletních legálních definic trestných činů, které vyžadují zavinění 
jako nepostradatelný a rozlišující znak každého trestného činu, ze zvláštní 
části trestního zákoníku do zákona o trestní odpovědnosti právnických osob. 
Subjektivní stránkou trestného činu ve vztahu k trestní odpovědnosti 
právnických osob je třeba rozumět přičitatelnost trestného činu právnické osobě 
zpravidla na základě chybného výkonu tzv. rizikového managementu, tj. chybného 
zvládnutí zvýšeného rizika vyplývajícího z provozování podniku (blíže viz 
Šámal, P., Ještě k zavinění právnické osoby podle zákona o trestní odpovědnosti 
právnických osob. Právní rozhledy 5/2017, s. 169). Otázku zavinění z hlediska 
konkrétní skutkové podstaty trestného činu podle § 8 odst. 2 zákona o trestní 
odpovědnosti právnických osob je pak třeba odvozovat od fyzických osob, které 
za právnickou osobu jednaly ve smyslu § 8 odst. 1 písm. a) až d) zákona o 
trestní odpovědnosti právnických osob (srov. usnesení Nejvyššího soudu 
uveřejněné pod č. 23/2016-II. ve Sbírce soudních rozhodnutí a stanovisek). 
Pokud taková fyzická osoba naplní svým jednáním všechny znaky skutkové podstaty 
trestného činu (bude vyvozována její trestní odpovědnost), nebude odvození 
zavinění ve vztahu ke skutkové podstatě trestného činu právnické osoby 
zpravidla činit potíže (z pohledu nyní projednávané věci není podstatná 
problematika jednání více fyzických osob v postavení podle § 8 odst. 1 zákona o 
trestní odpovědnosti právnických osob, ať se již na činu podílely různým 
způsobem nebo se jednalo například o rozhodnutí kolektivního orgánu).

18.	Překážkou ovšem nebude podle Nejvyššího soudu ani situace, kdy bude 
jednající fyzická osoba nepříčetná (stejný názor viz Fenyk, J., Smejkal, L., 
Bílá, I., Zákon o trestní odpovědnosti právnických osob a řízení proti nim. 
Komentář. Praha: Wolters Kluwer ČR, 2018, s. 56–57; Šámal, P., Dědič, J., 
Gřivna, T., Púry, F., Říha, J. Trestní odpovědnost právnických osob. Komentář. 
Praha: C. H. Beck, 2018, s. 227-8; Kratochvíl, V. a kol. Trestní právo hmotné. 
Obecná část. 2. vydání. Praha: C. H. Beck, 2012 s. 536). Nejvyšší soud nemůže 
přisvědčit argumentaci, podle které bez příčetnosti takové osoby není možné 
určit formu zavinění ve vztahu k činu jinak trestnému, který spáchala 
(nepříčetná osoba nemůže jednat zaviněně), což je nezbytným předpokladem pro 
vyvození trestní odpovědnosti právnické osoby (srov. Forejt, P., Habarta, P., 
Trešlová, L. Zákon o trestní odpovědnosti právnických osob a řízení proti nim s 
komentářem. Praha: Linde, 2012, s. 94; Jelínek, J. a kol.: Trestní právo 
hmotné. Obecná část. Zvláštní část. 6. vydání. Praha: Leges, 2017, s. 380; 
Šelleng, D.: Právnická osoba jako pachatel trestného činu. Praha: Leges, 2019, 
s. 120). Zde je potřeba poukázat na ustanovení § 8 odst. 3 zákona o trestní 
odpovědnosti právnických osob, který stanoví, že trestní odpovědnosti právnické 
osoby nebrání, nepodaří-li se zjistit, která konkrétní fyzická osoba jednala 
způsobem uvedeným v odstavcích 1 a 2. Pokud je toto ustanovení naplněno, pak 
nelze objasnit otázku zavinění, přesto pro takový případ zákon zásadně 
nevylučuje trestní odpovědnost právnické osoby. V této souvislosti možno zmínit 
i § 8 odst. 1 zákona o trestní odpovědnosti právnických osob, definující v 
návětí, že trestným činem spáchaným právnickou osobou je protiprávní čin 
spáchaný v jejím zájmu nebo v rámci její činnosti. Protiprávnost činu je 
objektivní kategorie, čin byl spáchán, pachatel mohl ovšem jednat ve stavu 
nepříčetnosti. Právnická osoba může být za takový čin trestně odpovědná při 
splnění zákonných podmínek přičitatelnosti podle § 8 odst. 2 zákona o trestní 
odpovědnosti právnických osob.    

19.	Podle důvodové zprávy k zákonu o trestní odpovědnosti právnických 
osob je konstrukce trestní odpovědnosti právnické osoby založená na 
přičitatelnosti trestného činu v podstatě obdobná jako při odpovědnosti za 
kvazidelikt, která je konstruována v § 360 trestního zákoníku. V případě 
trestného činu opilství se pachatelovo zavinění vztahuje pouze na fakt 
přivedení se do stavu nepříčetnosti, ovšem ve vztahu ke kvazideliktu pachatel v 
pravém slova smyslu zaviněně jednat nemůže. Přesto je třeba zjišťovat a 
dokazovat i subjektivní stránku jednání ve stavu nepříčetnosti (kvaziúmysl či 
kvazinedbalost), neboť je nutno rozlišit, o jaký čin jinak trestný jde a zda se 
má ukládat trest v rámci trestní sazby stanovené za úmyslný či nedbalostní 
trestný čin (usnesení Nejvyššího soudu uveřejněné pod č. 17/2008 ve Sbírce 
soudních rozhodnutí a stanovisek). Zavinění se v takovém případě zjišťuje 
zejména podle vnějších projevů pachatele, tj. podle znaků objektivní stránky 
trestného činu (rozsudek Nejvyššího soudu z 25. 6. 1968, sp. zn. 7 Tz 28/68, 
uveřejněný pod č. 62/1968 ve Sbírce soudních rozhodnutí a stanovisek).

20.	Jedná-li tedy za právnickou osobu fyzická osoba uvedená v § 8 odst. 
1 zákona o trestní odpovědnosti právnických osob, která je nepříčetná, bude 
subjektivní stránka trestného činu právnické osoby založena (stejně jako v 
případě takové fyzické osoby příčetné) na přičitatelnosti trestného činu 
vycházející z chybného zvládnutí zvýšeného rizika vyplývajícího z provozování 
podniku, což koresponduje s obecným principem, že právnická osoba odpovídá za 
volbu osob oprávněných za ni jednat, jakož i osob, které působí v řídících a 
kontrolních orgánech. Pro posouzení „zavinění“ jakožto obligatorního znaku 
každého trestného činu ve smyslu § 7 zákona o trestní odpovědnosti právnických 
osob se bude kvaziúmysl či kvazinedbalost zjišťovat podle vnějších projevů, tj. 
podle toho, k čemu kvazivůle směřovala. Tedy obdobně jako v případě trestného 
činu opilství podle § 360 trestního zákoníku.

21.	Pro trestní odpovědnost právnické osoby proto není rozhodné, zda 
jednající fyzická osoba ve smyslu § 8 odst. 4 písm. d) zákona o trestní 
odpovědnosti právnických osob splňuje požadavky kladené na trestně odpovědný 
subjekt, včetně příčetnosti. V případě, že orgány činné v trestním řízení v 
průběhu trestního řízení zjistí, že za právnickou osobu jednající fyzická osoba 
ve smyslu § 8 odst. 1 zákona o trestní odpovědnosti právnických osob není 
trestně odpovědná pro její nepříčetnost, nemohou závěr o nedostatku trestní 
odpovědnosti fyzické osoby bez dalšího vztáhnout na právnickou osobu, jelikož 
příčetnost jednající fyzické osoby (sekundárního či terciárního subjektu) není 
obecně obligatorním znakem skutkové podstaty trestného činu právnické osoby. 
Trestní odpovědnost právnické osoby není podmíněna trestní odpovědností fyzické 
osoby. Orgány činné v trestním řízení musí posuzovat přítomnost všech 
obligatorních znaků skutkové podstaty trestného činu právnické osoby, přičemž v 
případě subjektivní stránky musí u takové nepříčetné fyzické osoby její 
kvazizavinění zjišťovat podle vnějších projevů, tj. podle znaků objektivní 
stránky trestného činu. Nelze vyloučit odlišné posouzení příčetnosti ve vztahu 
k různým objektům trestného činu, což je otázkou znaleckou. 

22.	V projednávané věci takto Okresní soud v Chomutově nepostupoval. 
Napadené rozhodnutí neobsahuje odůvodnění ve smyslu § 129 odst. 2 trestního 
řádu. Nelze se tak seznámit se skutkovými závěry ani právními úvahami, na 
jejichž základě soud rozhodl. Z protokolů o hlavním líčení však vyplývá, že 
soud provedl v základním rozsahu dokazování k žalovanému skutku a zaměřil svoji 
pozornost především na otázku přítomnosti duševní choroby u obviněného J. S. a 
dopadu onemocnění na jeho rozpoznávací a ovládací schopnosti. Na tomto základě 
prohlásil soud dokazování za skončené. V závěrečné řeči státní zástupkyně 
uvedla, že v průběhu hlavního líčení byla potvrzena obhajoba obviněného, že v 
době spáchání činu nebyl dostatečně příčetný, aby mohl být za své jednání 
trestně odpovědný. Podle státní zástupkyně tudíž nebylo namístě pro 
hospodárnost dále se zabývat prověřováním skutkových okolností. Státní 
zástupkyně navrhla, aby soud zprostil obviněného J. S. obžaloby podle § 226 
písm. d) trestního řádu. S ohledem na návrh týkající se fyzické osoby navrhla, 
aby došlo i ke zproštění obžaloby právnické osoby T. T., neboť je jí kladeno za 
vinu jednání, kterého se měla dopustit fyzická osoba J. S. v rámci své činnosti 
statutárního zástupce a bez jeho trestní odpovědnosti nelze dovozovat trestní 
odpovědnost osoby právnické. Podle napadeného rozsudku zprostil soud obžaloby 
obviněného J. S. i obviněnou právnickou osobu T. T. podle § 226 písm. d) 
trestního řádu. Pochybení soudu lze shledat v porušení jeho povinnosti podle § 
2 odst. 5 věta šestá trestního řádu, když při neadekvátní důkazní aktivitě 
státní zástupkyně nedoplnil dokazování tak, aby mohl spravedlivě rozhodnout 
také o obžalobě podané na právnickou osobu T. T. Z hlediska právního posouzení 
skutku pochybil především v § 8 odst. 4 písm. d) zákona o trestní odpovědnosti 
právnických osob, potažmo v § 8 odst. 1 a 2 zákona o trestní odpovědnosti 
právnických osob. Pro absenci ustáleného skutkového stavu však nelze uvažovat o 
eventuálním právním posouzení skutku a případné trestní odpovědnosti právnické 
osoby T. T.

23.	Obiter dictum Nejvyšší soud souhlasí i s poznámkou ministryně 
spravedlnosti, podle které soud zproštění obviněné právnické osoby navíc opřel 
o nesprávný důvod podle § 226 písm. d) trestního řádu, který se může týkat 
pouze obžalovaného – fyzické osoby. Pokud dospěl soud k závěru, že stíhaný 
skutek nenaplňuje všechny znaky skutkové podstaty trestného činu právnické 
osoby, měl rozhodnout o jejím zproštění obžaloby podle § 226 písm. b) trestního 
řádu.

24.	Nejvyšší soud proto podle § 268 odst. 2 trestního řádu vyslovil, že 
rozsudkem Okresního soudu v Chomutově ze dne 19. 10. 2018, sp. zn. 52 T 
50/2016, v části, v níž bylo rozhodnuto podle § 226 písm. d) trestního řádu 
ohledně právnické osoby T. T. o zproštění obžaloby státní zástupkyně Okresního 
státního zastupitelství v Chomutově ze dne 14. 11. 2016, sp. zn. 1 ZT 463/2014, 
byl porušen zákon ve prospěch obviněné právnické osoby T. T. v § 226 písm. d) 
trestního řádu, § 2 odst. 5 věta šestá trestního řádu a v § 8 odst. 1, 2, 4 
písm. d) zákona o trestní odpovědnosti právnických osob.

25.	Vzhledem k tomu, že zákonný postup upravený v § 269 odst. 2 
trestního řádu – tj. zrušit napadené nezákonné rozhodnutí – je možno aplikovat 
pouze v případě, dojde-li k porušení zákona v neprospěch obviněného, Nejvyšší 
soud se ve svém rozsudku omezil pouze na tzv. akademický výrok.


Poučení:  Proti tomuto rozhodnutí není opravný prostředek přípustný.


V Brně dne 28. 7. 2020


	JUDr. Pavel Šilhavecký
	předseda senátu


