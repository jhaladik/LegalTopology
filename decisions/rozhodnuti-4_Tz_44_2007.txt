Soud: Nejvyšší soud

Spisová značka: 4 Tz 44/2007

Datum rozhodnutí: 17.07.2007

Typ rozhodnutí: ROZSUDEK




4 Tz 44/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 17. 
července 2007 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného J. 
B., proti trestnímu příkazu Okresního soudu v Teplicích ze dne 26. 2. 2002 sp. 
zn. 1 T 289/2001 a podle § 268 odst. 2, § 269 odst. 2  a  § 270 odst. 1 tr. ř. 
rozhodl      t a k t o: 

Pravomocným trestním příkazem Okresního soudu v Teplicích ze dne 26. 2. 2002  
sp. zn. 1 T 289/2001  b y l  p o r u š e n   z á k o n  v ustanoveních  § 2 
odst. 5, 6 a § 314e odst. 1 tr. ř. v neprospěch  obviněného J. B.

Napadený trestní příkaz  s e  z r u š u j e  v celém rozsahu.

Zrušují se  též všechna další rozhodnutí  na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla  podkladu. 

Okresnímu soudu v Teplicích  s e  p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :

Obviněný J. B. byl trestním příkazem Okresního soudu v Teplicích ze dne 21. 11. 
1997 sp. zn. 2 T 145/1997, který nabyl právní moci dne 16. 12. 1997, uznán 
vinným trestným činem krádeže podle § 247 odst. 1  tr. zák. ve 
spolupachatelství podle § 9 odst. 2 tr. zák.,  jehož se dopustil tím, že v době 
od 15.00 hod. dne 20. 8. 1997  do 07.30  hod. dne  21. 8. 1997 v B., okres T. z 
objektu administrativní budovy v areálu stavebního dvora P. ve společnosti 
dosud neustanovených pachatelů odcizil  ze střechy 8 ks  hliníkových  střešních 
desek o rozměrech 6,5 x 0,9 m, 9 ks hliníkových střešních desek o rozměrech 1x 
0,9 m a spojovací materiál k těmto deskám v celkové hodnotě 15 418,- Kč ke 
škodě V. s., a.s. P., stavební divize V., T.

Za to byl obviněný J. B. podle § 247 odst. 2 tr. zák. odsouzen k trestu  odnětí 
svobody ve výměře jednoho roku. Podle § 58 odst. 1 písm. a) tr. zák.  a § 59 
odst. 1 tr. zák.  mu byl výkon trestu podmíněně odložen na zkušební dobu dvou 
let. Dále byl zavázán  k povinnosti nahradit škodu ve výši 15 418,- Kč 
poškozenému obchodní společnosti V. s.  P., a.s. V., T.  

Tento obviněný byl následně odsouzen trestním příkazem Okresního soudu v 
Teplicích  ze dne 26. 2. 2002 sp. zn. 1 T 289/2001, který nabyl právní moci dne 
9. 10. 2002, pro trestný čin krádeže podle  § 247 odst. 1 písm. e) tr. zák. 
(bod I.), jehož se dopustil tím, že  dne 9. 10. 1999 kolem 09.00 hodin v B., 
ulici B., okres T., z bytu, kde byl na návštěvě, odcizil 3 kusy CD, 
audiokazety, reflektor a další věci, vše v celkové hodnotě 1 510,- Kč, klíče od 
osobního motorového vozidla Trabant 601 a následně před domem  toto motorové 
vozidlo v hodnotě 2 900,- Kč ke škodě S. K., přičemž tento čin spáchal v době 
kratší než 3 roky od pravomocného odsouzení trestním příkazem vydaným 
samosoudcem Okresního soudu v Teplicích dne 21. 11. 1997  pod č. j. 2 T 
145/97-30, jímž byl  uznán vinným z trestného činu krádeže podle § 247 odst. 1 
tr. zák. a odsouzen k trestu odnětí svobody na jeden rok s podmíněným odkladem 
výkonu trestu na zkušební dobou dvou roků, který nabyl právní moci dne 16. 12. 
1997. Dále též pro trestný čin maření  výkonu úředního rozhodnutí podle § 171 
odst. 1 písm. c) tr. zák. (bod II.), jehož se dopustil tím, že dne 9. 10. 1999 
krátce po  09.00 hodin v B., ulici B., ve směru ke Sběrným surovinám L., 
pobočka B. – Ch., v době pravomocného zákazu řízení motorových vozidel uloženém 
mu dopravním inspektorátem Okresního ředitelství Policie ČR v Teplicích ze dne 
21. 6. 1999  č. j.  ORTP-12-469/DS-99 na dobu 12 měsíců s právní  mocí dne 19. 
7. 1999, řídil osobní motorové vozidlo tov. zn. Trabant 601  bez státní  
poznávací značky. 

Za oba tyto trestné činy byl obviněný podle § 247 odst. 1 tr. zák. s 
přihlédnutím k § 314e odst. 2 tr. ř. odsouzen  k trestu odnětí svobody v trvání 
osmi měsíců. Podle § 58  odst. 1 tr. zák. mu byl výkon trestu podmíněně odložen 
na zkušební dobu dvou let. Podle § 49 odst. 1 tr. zák. byl obviněnému uložen i 
trest zákazu činnosti spočívající v zákazu řízení motorových vozidel na dobu 
dvou roků.  

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného J. B., a to proti trestnímu 
příkazu Okresního soudu v Teplicích  ze dne 26. 2. 2002, sp. zn. 1 T 289/2001. 
Napadeným rozhodnutím byl  podle názoru stěžovatele porušen zákon v 
ustanoveních  § 3 odst. 1, § 247 odst. 1 písm. e), § 60 odst. 2, 3  tr. zák. v 
neprospěch obviněného. 

V odůvodnění  stížnosti pro porušení zákona ministr spravedlnosti uvedl, že 
jediným znakem zakládajícím trestnost  krádeže pod bodem I. trestního příkazu 
sp. zn. 1 T 289/2001  byla zpětnost podle písm. e) ustanovení § 247 odst. 1 tr. 
zák., a to ve vztahu k odsouzení  za trestný čin krádeže podle § 247 odst. 1, 
2  tr. zák. (správně podle § 247 odst. 1 tr. zák.) trestním příkazem Okresního 
soudu v Teplicích ze dne 21. 11. 1997 sp. zn. 2 T 145/1997, kterým byl 
obviněnému uložen trest odnětí svobody v trvání jednoho roku s podmíněným 
odkladem  na zkušební dobu v trvání  dvou let.  Trestní příkaz  sp. zn. 2 T 
145/1997 nabyl právní moci  dne 16. 12. 1997, proto zkušební doba uplynula 
dnem  16. 12. 1999. Trest byl zahlazen osvědčením  ze zákona podle § 60 odst. 2 
tr. zák., o čemž byl  v trestním spise učiněn dne 19. 1. 2001 úřední záznam, a 
na obviněného se dále  hledělo, jako by nebyl odsouzen (viz § 60 odst. 3 tr. 
zák.)  

Tato skutečnost byla orgánům činným v trestním řízení známa, neboť součástí 
vyšetřovacího spisu v trestní věci Okresního soudu v Teplicích sp. zn. 1 T 
289/2001 na č. l. 38  je opis rejstříku trestů ze dne 13. 3. 2001, v němž je 
zaznamenáno jediné odsouzení  obviněného se všemi potřebnými údaji. Jedná se o 
odsouzení  Okresním soudem  v Teplicích ze dne  21. 11. 1997  sp. zn. 2 T 
145/1997. Trestní spis této sp. zn. navíc tvořil přílohu spisu sp. zn. 1 T 
289/2001 při jeho předložení s návrhem na podání obžaloby dne 31. 5. 2001, 
který byl Okresnímu státnímu zastupitelství  v Teplicích doručen dne 5. 6. 
2001. V tomto  trestním spise byl učiněn na č. l. 54 úřední záznam vyšší soudní 
úřednicí, z něhož je patrné, že dnem 19. 1. 2001 (správně ovšem dnem 16. 12. 
2000) se na odsouzeného  hledí, jakoby se osvědčil podle § 60 odst. 3 tr. zák. 
(správně jako by nebyl odsouzen). Obžaloba  státního zástupce Okresního 
státního zastupitelství v Teplicích sp. zn. 1 Zt 481/2001 byla na obviněného k 
Okresnímu soudu v Teplicích  doručena dne  7. 6. 2001. 

Z výše uvedeného podle ministra spravedlnosti vyplývá, že v době rozhodování 
okresního soudu, ale i v době  kdy došlo k podání obžaloby, nebylo bez dalšího 
možno jednání  obviněného kvalifikovat jako trestný čin krádeže podle § 247 
odst. 1 písm. e) tr. zák., neboť v té době již neexistoval zákonný znak 
zpětnosti. Vzhledem k tomu, že s ohledem na tehdy platnou právní úpravu nebylo 
možno věc projednat ani jako přestupek, měl být obviněný v tomto bodě podle § 
226 písm. b) tr. ř. obžaloby zproštěn.

Stěžovatel pak vyslovuje  názor,  že   Okresní soud v Teplicích  trestním 
příkazem ze dne 26. 2. 2002  sp. zn. 1 T 289/2001  porušil zákon v ustanovení  
§ 3 odst. 1 a § 247 odst. 1 písm. e) a § 60 odst. 2, 3 tr. zák., když porušil  
zákon i ve výroku o trestu, neboť za  trestný čin maření výkonu  úředního 
rozhodnutí podle § 171 odst. 1 písm. c) tr. zák. je možné uložit  trest odnětí 
svobody  nejvýše na šest měsíců.   

V závěru stížnosti pro porušení zákona ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že trestním příkazem  
Okresního soudu v Teplicích ze dne 26. 2. 2002 sp. zn. 1 T 289/2001 byl porušen 
zákon v neprospěch obviněného J. B., a to v ustanovení § 3 odst. 1, § 247 odst. 
1 písm. e) a § 60 odst. 2, 3  tr. zák. Dále navrhl, aby  Nejvyšší soud podle  § 
269 odst. 2 tr. ř. napadený trestní příkaz zrušil, včetně všech dalších 
rozhodnutí na zrušený trestní příkaz obsahově navazujících a následně 
postupoval dle § 270 odst. 1 tr. ř. 

Nejvyšší soud  přezkoumal  podle § 267 odst. 3 tr. ř. zákonnost a odůvodněnost  
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející a dospěl k následujícím zjištěním a závěrům.

Dne 16. 12. 1997 nabyl právní moci trestní příkaz Okresního soudu v Teplicích 
sp. zn. 2 T 145/1997, kterým byl obviněný uznán vinným trestným činem krádeže 
podle § 247 odst. 1 tr. zák., za což byl odsouzen k  trestu odnětí svobody v 
trvání jednoho roku s podmíněným odkladem jeho výkonu na dobu dvou let. Čili 
zkušební doba podmíněného odsouzení obviněnému plynula od 16. 12.1997  do 16. 
12. 1999.   

V průběhu zkušební doby a krátce po jejím skončení  na počátku ledna 2000 
zjišťoval Okresní soud v Teplicích informace o chování podmíněně odsouzeného ve 
zkušební době. V rámci tohoto šetření soud zjistil, že v evidenci Městské 
policie má obviněný  v roce 1998  záznamy o několika přestupcích spáchaných 
během zkušební doby (opilost a veřejné pohoršení …), o umístění v 
protialkoholní záchytné stanici a záznam o narkomanství a sdělení poškozeného 
V. s. P., a. s., že obviněný na náhradě škody ničeho neuhradil,  zejména však 
zprávu policie z 1. 2. 2000, že obviněný je veden  v evidenci trestných činů  a 
přestupků pro trestný čin  spáchaný dne 9. 10. 1999 a že věc byla předána O. T. 
dne 26. 10. 1999 (č. l. 47).  

Následně je pak ve spise na č. l. 53 obsažen pokyn soudce kanceláři, aby spis 
byl dán na lhůtu do 16. 12. 2000.

Jako poslední listina je ve spise sp. zn.  2 T 145/1997 založen záznam vyšší 
soudní úřednice ze dne 19. 1. 2001, že „dnem 19. 1. 2001  se na odsouzeného J. 
B.  hledí, jakoby se osvědčil podle § 60 odst. 3 tr. zák.“.  

Jak vyplývá z trestního příkazu Okresního soudu v Teplicích ze dne 26. 2. 2002 
sp. zn. 1 T 289/2001, dne 9. 10. 1999 (tj. v průběhu zkušební doby, vyslovené 
trestním příkazem téhož soudu ze dne 21. 11. 1997 sp. zn. 2 T 145/1997) odcizil 
obviněný z bytu poškozeného S. K. 3 ks CD, audio kazety, reflektor a další 
movité věci a klíče od osobního vozu Trabant 601. Dále odcizil toto vozidlo a 
přestože nemělo státní poznávací značku, odjel jím do sběrných surovin, kde jej 
zpeněžil. Odcizené věci byly znalecky posouzeny. Vůz Trabant 601 byl znalcem 
ohodnocen částkou 2 900,- Kč, ostatní věci celkovou částkou 1 510,- Kč. 

Z trestního spisu lze zjistit, že dne 1. 12. 1999 byl vypracován podle tehdy 
platné právní úpravy záznam o sdělení obvinění z trestných činů krádeže a 
maření výkonu úředního rozhodnutí, spáchaných obviněným dne 9. 10. 1999. Z 
doručenky vlepené do spisu na č. l. 1 předmětného spisu vyplývá, že obviněný si 
v dané době zásilku se sdělením obvinění nepřevzal  a k jejímu doručení  došlo 
až o více než jeden rok později, tj. dne 3. 3. 2001, kdy ji obviněnému předal  
pprap. P. K. 

Spis s návrhem na podání obžaloby byl pak předložen Okresnímu státnímu 
zastupitelství v Teplicích dne 5. 6. 2001, přičemž trestní spis téhož soudu sp. 
zn. 2 T 145/1997 tvořil jeho přílohu. V obžalobě ve věci sp. zn. 1 T 289/2001 
na č. l. 46 státní zástupce mj. uvádí, že obviněnému polehčuje, že se na něj 
hledí, jako by nebyl trestán. 

Z výše popsaného vyplývají následující skutečnosti. 

Ode dne 16. 12. 1997 do dne 16. 12. 1999 plynula obviněnému J. B. zkušební doba 
podmíněného odsouzení z trestního příkazu sp. zn. 2 T 145/1997. Obviněný 
spáchal v období běhu této zkušební doby, konkrétně dne 9. 10. 1999 dva další 
skutky, jež vykazovaly znaky trestných činů krádeže a maření výkonu úředního 
rozhodnutí. 

Záznam o sdělení obvinění ve věci těchto trestných činů (podle tehdy účinné 
právní úpravy) byl policejním orgánem vyhotoven dne 1. 12. 1999,  tj. stále 
před uplynutím zkušební doby podmíněného odsouzení, avšak nepodařilo se jej 
obviněnému v obvyklém čase doručit. Doručen byl až po uplynutí celých 15 měsíců 
od data jeho vyhotovení, konkrétně. dne 3. 3. 2001.  

Obviněný posuzované skutky přisvojení motorového vozidla a dalších movitých 
věcí  a neoprávněné řízení tohoto vozidla spáchal za účinnosti právní úpravy, 
která stanovila, že škodou nikoli nepatrnou je částka dosahující výše 2000,- 
Kč. Obžaloba byla proto podána pro spáchání trestného činu krádeže podle § 247 
odst. 1 písm a ), e) tr. zák. a trestného činu maření výkonu úředního 
rozhodnutí podle § 171 písm c)  tr. zák. Podle znaleckých posudků zhotovených v 
dané věci činila hodnota odcizených věcí celkem 4 410,- Kč. Tj. v době spáchání 
činu více než dvojnásobně přesahovala danou hranici nepatrné škody, což 
splňovalo hodnocení činu jako  trestného činu krádeže podle § 247  odst. 1 
písm. a) tr. zák., kdy krádež spáchá ten, kdo si přisvojí  cizí věc, tím, že se 
jí zmocní a způsobí tak škodu nikoli nepatrnou. Před vyhlášením rozhodnutí v 
této věci však dne 1. 1. 2002 vstoupila v účinnost novela trestního zákona 
(zák. č. 265/2001 Sb.), která stanovila jako dolní hranici škody nepatrné 
částku 5 000,- Kč. V důsledku této novely v souladu s ust. § 16 odst. 1 tr. 
zák., kdy trestnost činu se posuzuje podle zákona pozdějšího, jestliže je to 
pro  pachatele příznivější, bylo nutno výši škody posuzovat podle právní úpravy 
účinné od 1. 1. 2002. V důsledku toho škoda způsobená obviněným nedosahovala 
výše požadované ust. § 247 odst. 1 písm. a) tr. zák. ve spojení s ust. § 89 
odst. 11 tr . zák. podle nové právní úpravy. Tímto pominula možnost jednání 
obviněného kvalifikovat jako trestný čin krádeže podle § 247 odst. 1 písm. a) 
tr. zák., a nadále jej bylo možno kvalifikovat pouze podle ustanovení § 247 
odst. 1 písm. e) tr. zák., ovšem pouze za předpokladu, že k tomuto právnímu 
posouzení byly splněny všechny v zákoně stanovené  znaky.   

Jak již bylo výše zmíněno, Okresní soud v Teplicích, který rozhodoval věc sp. 
zn. 2 T 145/1997, byl na počátku roku 2000 na základě svého šetření informován 
Policií ČR  o tom, že  obviněný je veden v evidenci trestných činů pro skutek 
spáchaný dne 9. 10. 1999,  a že věc byla předána  O. T. dne  26. 10. 1999. Soud 
však nemůže rozhodnout podle  § 60 odst. 1 tr. zák. o výkonu podmíněně 
odloženého trestu odnětí svobody pouze na základě skutečnosti, že obviněný je 
trestně stíhán pro trestnou činnost spáchanou ve zkušební době podmíněného 
odsouzení. Soud je povinen vyčkat ukončení tohoto trestního stíhání, pokud 
nejsou splněny jiné důvody pro rozhodnutí, že se trest odnětí svobody, jehož 
výkon byl odložen, vykoná. Fikce, že se pachatel osvědčil (§ 60 odst. 2 tr. 
zák.), nemůže v takovém případě nastat, protože pachatel tím, že spáchal ve 
zkušební době další trestný čin, o němž je třeba nejdříve rozhodnout, zavinil, 
že soud nemůže rozhodnout podle § 60 odst. 1 tr. zák. To však neplatí, dojde-li 
během trestního stíhání tvořícího uvedenou překážku k zásadním průtahům v 
řízení zaviněným orgány činnými v trestním řízení. (viz usnesení Nejvyššího 
soudu ze dne 27. 2. 2001 sp. zn. 4 Tz 4/2001; Rt 26/2002 ). 

I když okresní soud rozhodující ve věci sp. zn. 2 T 145/1997 byl informován o 
tom, že obviněný je veden v policejní evidenci pro skutky spáchané ve zkušební 
době podmíněného odsouzení, v nichž jsou spatřovány trestné činy krádeže a 
maření výkonu úředního rozhodnutí, tak se zřetelem k právní zásadě presumpce 
neviny, neboť obviněný nebyl v té době ještě pravomocně odsouzen, nemohl 
postupovat podle § 60 odst. 1 tr. zák. a rozhodnout o tom, zda se obviněný z 
tohoto důvodu ve zkušební době osvědčil či nikoli. Protože k pravomocnému 
odsouzení obviněného za tyto skutky nedošlo ani v průběhu jednoroční lhůty po 
skončení zkušební doby podmíněného odsouzení, okresní soud bez dalšího ve věci 
sp. zn. 2 T 145/1997 do spisu založil záznam o vzniku zákonné fikce osvědčení 
obviněného ve smyslu  § 60 odst. 2 tr. zák.

Tato okolnost pak byla právně významná pro rozhodování okresního soudu ve věci 
sp. zn. 1 T 289/2001. Obecně totiž platí, že pokud je v době rozhodování soudu 
o trestném činu krádeže podle § 247 odst. 1 písm. e) tr. zák. dřívější 
odsouzení pachatele, které je formálním znakem tohoto činu, již zahlazeno nebo 
o něm z jiného důvodu platí fikce neodsouzení, pak toto odsouzení nemůže 
naplnit zákonem požadovaný znak zpětnosti, byť v době spáchání činu ještě 
zahlazeno nebylo, ani o něm neplatila fikce neodsouzení.

Okolnost, zda se na obviněného hledí, jako by nebyl souzen, soud hodnotí ex 
nunc tj. podle stavu existujícího v době rozhodování. K dřívějšímu odsouzení 
obviněného, na které se  v uvedené době tato fikce již vztahuje (např. proto, 
že soud bez viny odsouzeného do roka od uplynutí lhůty podmíněného odsouzení 
neučinil  rozhodnutí podle § 60 odst. 1 tr. zák.), tedy nelze přihlížet jako k 
recidivě, která je zákonným znakem trestného činu nebo přitěžující okolností 
podle § 34 písm. j) tr. zák. (viz rozsudek Nejvyššího soudu ze dne 1. 9. 1998 
sp. zn. 3 Tz 76/98).

Ze spisu ve věci sp. zn. 1 T 289/2001 však vyplývají další významné 
skutečnosti. Je zejména nepochybné, že uplynula doba celkem 15 měsíců ode dne, 
kdy policejní orgán vyhotovil záznam o sdělení obvinění, do dne, kdy se jej 
podařilo obviněnému doručit.  Příčiny takto dlouhého průběhu zmíněné doby mohou 
být v dané věci zásadní pro posouzení, zda došlo k porušení zákona, které je 
namítáno v podané stížnosti pro porušení zákona, či nikoli.  

Ve spise sp. zn.  2 T 145/2001 je obsažen záznam vyšší soudní úřednice, o tom, 
že dnem 19. 1. 2001 se na odsouzeného hledí, jakoby se osvědčil podle § 60 
odst. 3  tr. zák. (resp. podle § 60 odst. 2 tr. zák. vzhledem k plynutí 
zkušební doby do 16. 12. 1999 by mělo platit, že ke dni 16. 12. 2000 se na 
obviněného hledí jako by nebyl odsouzen). Tento záznam však nemá povahu 
soudního rozhodnutí, jako rozhodnutí podle § 60 odst. 1 tr. zák., nýbrž je 
deklarací  právní skutečnosti, která nastává při splnění v § 60 tr. zák. 
obsažených podmínek  uplynutím zkušební doby. Protože tento úřední záznam není 
soudním rozhodnutím, není závazný pro soud, který rozhoduje v odlišné trestní 
věci. Takový soud pak při neexistenci soudního rozhodnutí o tom, zda se 
obviněný osvědčil, musí posoudit otázku osvědčení se samostatně jako otázku 
předběžnou  ve smyslu § 9 odst. 1 tr. ř. (viz rozsudek Nejvyššího soudu ze dne 
22. 3. 2000 sp. zn. 3 Tz 43/2000).

Zmocnění se osobního vozu a dalších movitých věcí obviněným dne 9. 10. 1999 
bylo Okresním soudem v Teplicích ve věci sp. zn. 1 T 289/2001 kvalifikováno 
jako trestný čin krádeže podle § 247 odst. 1 písm. e) tr. zák., tedy znakem 
zakládajícím trestnost zde bylo předchozí odsouzení za trestný čin krádeže ve 
věci sp. zn. 2 T 145/1997. Tento soud byl v souladu s výše uvedeným povinen  
posoudit, zda u obviněného nastala fikce neodsouzení, tj zda se na obviněného 
hledí jako by nebyl odsouzen. S tím pak bezprostředně souvisela odpověď na 
otázku, co zapříčinilo, že orgány přípravného řízení nedokázaly po tak dlouhou 
dobu J. B. doručit sdělení obvinění, jakož i to, zda to lze klást za vinu 
obviněnému. 

Z předmětného spisu zatím není možno dát bez pochybností na uvedené otázky 
jednoznačnou odpověď. Je v něm sice obsažen předmětný záznam o sdělení obvinění 
a  doručenka s datem převzetí dne 3. 3. 2001, avšak nikoli již další podklady, 
které by prokazovaly, z jakého důvodu nebylo obviněnému v době od 1. 12. 1999 
do 3. 3. 2001 možno písemné sdělení obvinění doručit. Z dalšího obsahu 
předmětného spisu lze pouze zjistit určité skutečnosti, které se vztahují jak k 
posuzovanému období do 3. 3. 2001, tak i  k době následující. 

Konkrétně ze znaleckého posudku z odvětví psychiatrie vyplývá, že obviněný byl 
opakovaně v letech 1999 až 2001 na psychiatrickém léčení. Z jednotlivých adres, 
na které mu bylo doručováno, popř. které obviněný uvedl, dále z informací 
poskytnutých Městským úřadem v B. a Č. p., s. p.  plyne, že obviněný byl hlášen 
k trvalému pobytu nejprve na adrese B., Z. Ch., posléze na adrese B., D.. 
Následně ve sdělení obvinění se objevuje adresa B., N. v. Lze též nalézt 
poznámku ze dne 13. 1. 2000 na č. l. 49 spisu sp. zn. 2 T 145/1997, že se 
odstěhoval bez udání adresy. Na č. l. 28 spisu sp. zn. 1 T 289/2001 obviněný 
vypověděl, že se na adrese B., N. V. nezdržuje a udal jako místo svého bydliště 
adresu B., A. S. V rozhodnutí o přestupku ze dne 21. 6. 1999 se pak objevuje 
bydliště obviněného B., A.  

Z listin obsažených ve spise sp. zn. 2 T 145/1997 na č. l. 49 a násl. je možno 
zjistit problémy s doručováním obviněnému v období února až dubna roku 2001. Z 
poštovní obálky obsažené v tomto spisu na č. l. 49 a korespondence vedené v 
únoru až dubnu 2000 s Č. p., s. p., pobočkou B. vyplývá, že se Okresnímu soudu 
v Teplicích nedařilo obviněnému doručit, a proto se nejprve dotazoval Č. p., s. 
p.  zda a na jaké adrese si  obviněný vyzvedává invalidní důchod, jehož je 
poživatelem. Následně žádal Č. p. o pomoc při doručení výzvy obviněnému  při 
výplatě důchodu, neboť na adrese sdělené poštou se obviněný podle informací 
soudu nezdržoval. Tato činnost však zřejmě nevedla k výsledku, neboť doklad o 
doručení tímto způsobem  ve spise není obsažen. 

Čili z těchto indicií lze dovozovat, že důvodem, proč nebylo obviněnému možno v 
přiměřené lhůtě doručit sdělení obvinění, byla pravděpodobně skutečnost, že se 
nezdržoval v místě svého trvalého pobytu, přičemž bydliště v průběhu doby 
vícekrát změnil (ke změnám bydliště viz i rozhodnutí Krajského soudu v Českých 
Budějovicích z 31. 7. 1998  sp. zn. 4 To 475/98), případně si na poště 
nevyzvedával uložené zásilky. V trestním řízení však není možno vycházet pouze 
z neprověřených předpokladů, ale je třeba postupovat v souladu se  zásadou 
obsaženou v ust. § 2 odst. 5 tr. ř., která zakotvuje povinnost zjištění 
skutkového stavu věci, o němž nejsou důvodné pochybnosti.  

	

Výše uváděné poznatky jsou ve spise obsaženy pouze neuceleně a kusým způsobem. 
Nebyly přesněji zjišťovány a prověřovány, čili jejich informativní hodnota 
vzhledem  k nekomplexnosti nemusí být zcela přesná, a proto z nich nelze činit 
nějaký kategorický závěr ohledně zavinění obviněného, pokud jde o průtahy při 
doručování sdělení obvinění. 

	

Okresní soud v Teplicích rozhodující ve věci sp. zn. 1 T 289/2001 měl k 
dispozici opis rejstříku trestů ze dne 13. 3. 2001, v němž je obsažen záznam o 
odsouzení obviněného ve věci téhož soudu sp. zn. 2 T 145/1997 včetně  
informace, že se obviněný ve zkušební době podmíněného odsouzení osvědčil. 
Taktéž měl samotný spis sp. zn. 2 T 145/1997, takže byl seznámen i s úředním 
záznamem ze dne 19. 1. 2001 ohledně fikce osvědčení obviněného ve zkušební 
době. Nakonec i v podané obžalobě je obsažena věta, že na obviněného se hledí, 
jako by nebyl trestán. 

Fikce vyplývající z ust. § 60 odst. 2  tr. zák., že se obviněný osvědčil, 
nastane  i v případě, že ve zkušební době podmíněného odsouzení sice spáchal 
další trestný čin, ovšem v důsledku subjektivního průtahu soudu, ne tedy 
zaviněním obviněného, nebylo do roka od uplynutí zkušební doby podle § 60 odst. 
1 tr. zák. rozhodnuto, že se osvědčil, či že se trest vykoná (viz rozsudek 
Nejvyššího soudu ČR ze dne 22. 3. 2000 sp. zn. 3 Tz 43/2000).  Vzhledem k tomu, 
že Okresní soud v Teplicích rozhodující ve věci sp. zn. 1 T 289/2001 nebyl 
formálně  úředním záznamem ze dne 19. 1. 2001 vázán, musel v souladu s ust. § 9 
odst. 1 tr. ř. posoudit otázku, zda ve věci sp. zn. 2 T 145/1997 došlo při 
splnění podmínek daných ustanovením § 60 tr. zák. ke vzniku zákonné fikce podle 
§ 60 odst. 2 tr. zák. Ve spisu sp. zn.  1 T 289/2001 je však obsažen pouze 
trestní příkaz, který v souladu s ust. § 314f  tr. ř. neobsahuje odůvodnění, 
jímž byl obviněný mimo jiné odsouzen za trestný čin krádeže podle   § 247 odst. 
1 písm. e) tr. zák., což je v rozporu s úředním záznamem ze dne 19. 1. 2001, 
založeném ve spisu sp. zn. 2 T 145/1997. Z tohoto samotného trestního příkazu 
ani z ostatních částí spisu není možno dovodit, zda soud zaujal stanovisko, že 
nebyly naplněny podmínky pro vznik zákonné fikce podle § 60 odst. 2 tr. zák., 
takže v důsledku toho na obviněného nelze hledět, jako by nebyl odsouzen, 
případně zda soud, ačkoli měl celý spis sp. zn. 2 T 145/1997 k dispozici, tento 
úřední záznam při svém rozhodování zcela pominul.    

Pokud by bylo prokázáno, že obviněný zavinil, že mu sdělení obvinění bylo 
doručeno až dne 3. 3. 2001, pak by ohledně jeho odsouzení ve věci sp. zn. 2 T 
145/1997 nemusela nastat fikce osvědčení podle § 60 odst. 2 tr. zák., (čímž by 
neplatil za osobu neodsouzenou,  viz ust. § 60 odst. 3 tr. zák.) a nic by pak 
nebránilo vyslovení viny obviněného trestným činem krádeže podle § 247 odst. 1 
písm. e) tr. zák. V opačném případě, tj. pokud nezavinil prodlení při doručení, 
fikce osvědčení skutečně nastala, to jest  na obviněného v takovém případě bylo 
třeba hledět, jako by nebyl odsouzen, v důsledku čehož nemohl být naplněn jeden 
ze zákonných znaků trestného činu krádeže podle § 247 odst. 1 písm. e) tr. zák. 
a tímto trestným činem za předmětný skutek neměl být uznán vinným.  

Lze tak konstatovat, že v posuzované věci nelze s určitostí dospět k závěru, 
zda vůbec a když ano, tak jaké zaujal okresní soud rozhodující ve věci sp. zn. 
1 T 289/2001 stanovisko ohledně vzniku zákonné fikce osvědčení u podmíněně 
odsouzeného J. B., přičemž Nejvyšší soud je zároveň toho názoru, že vyslovení 
jednoznačného závěru na základě předloženého spisového materiálu bez patřičných 
důkazů možné není a k předmětným otázkám mělo být v původním řízení vedeno 
dokazování v naznačeném směru. Je tedy evidentní, že Okresní soud v Teplicích 
neměl vytvořeny zákonné podmínky pro rozhodnutí dané věci trestním příkazem, 
neboť základní podmínkou pro takový postup podle § 314e odst. 1 tr. ř. je 
existence skutkového stavu, který je opatřenými důkazy spolehlivě prokázán. 
Současně pak ze strany okresního soudu nebylo respektováno ani ustanovení § 2 
odst. 5, 6  tr. ř. ohledně zjišťování skutkového stavu na základě hodnocení 
úplných důkazů.  

	

Nejvyšší soud proto podle § 268 odst. 2 tr. ř. vyslovil, že trestním příkazem   
Okresního soudu v Teplicích ze dne 26. 2. 2002 sp. zn. 1 T 289/2001 byl porušen 
zákon  v ustanoveních § 2 odst. 5, 6 a § 314e odst. 1 tr. ř. v neprospěch 
obviněného J. B. Podle § 269 odst. 2 tr. ř. pak Nejvyšší soud napadený trestní 
příkaz zrušil, a to v celém rozsahu, když nebylo možné ponechat nedotčenu tu 
část jeho výroku o vině, která stížností pro porušení zákona sice napadena 
nebyla a jíž byl obviněný uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák., neboť s ohledem na další 
procesní postup by bylo neřešitelné, jak v takovém případě obviněnému uložit 
trest za tento zbývající trestný čin. Dále došlo ke zrušení všech dalších 
rozhodnutí na zrušený trestní příkaz obsahově navazujících, pokud vzhledem ke 
změně, k níž došlo zrušením, pozbyla podkladu. Podle § 270 odst. 1 tr. ř. pak 
Nejvyšší soud přikázal Okresnímu soudu v Teplicích, aby věc v potřebném rozsahu 
znovu projednal a rozhodl. 

Na tomto místě je třeba zdůraznit, že dříve naznačený postup ohledně vyřešení 
předběžné otázky, zda obviněný zavinil, že nemohlo být do jednoho roku po 
uplynutí zkušební doby podmíněného odsouzení rozhodnuto o tom, zda se v ní 
obviněný osvědčil, či nikoli, podle § 60 odst. 1 tr. zák., což mohlo mít 
rozhodující význam na případný vznik fikce osvědčení obviněného ve zkušební 
době (viz ust. § 60 odst. 2, 3 tr. zák.), již v novém řízení, které okresní 
soud povede, postrádá svého významu. Je třeba totiž přihlédnout k tomu, že 
doba, která mezitím od doby vydání napadeného rozhodnutí uplynula, překračuje 
dobu během níž by obviněný J. B. stačil vykonat trest odnětí svobody na 12 
měsíců, pokud by mu byl uložen jako nepodmíněný, a zároveň by již uplynula i 
doba, kterou zákon pokládá za dostatečnou k rozhodnutí o zahlazení takového 
odsouzení (viz ust. § 69 odst. 1 písm. c) tr. zák.). Bylo by tudíž nelogické, 
proti smyslu zákona a zejména v neprospěch obviněného, kdyby po uplynutí doby 
téměř 5 let od nabytí právní moci napadeného trestního příkazu bylo teprve v 
tomto novém řízení přípustné posuzovat a případně zpochybnit z důvodů již dříve 
naznačených opodstatněnost vzniku fikce osvědčení obviněného ve zkušební době 
podmíněného odsouzení ve věci Okresního soudu v Teplicích sp. zn. 2 T 145/1997. 
Pochybení, že se tak nestalo již v původním řízení a před vydáním napadeného 
trestního příkazu ze dne 26. 2. 2002 sp. zn. 1 T 289/2001, pak lze označit za 
průtah v řízení, který zavinil Okresní soud v Teplicích a též z tohoto důvodu 
již není možné dodatečně zpochybnit vznik a existenci fikce osvědčení a v 
důsledku toho i to, že na obviněného je v uvedeném smyslu třeba hledět, jako by 
nebyl odsouzen.

Okresnímu soudu v Teplicích proto v novém řízení nezbude, než ve věci nařídit 
hlavní líčení a po provedeném dokazování obviněného J. B. ohledně skutku, v 
němž byl spatřován trestný čin krádeže podle § 247 odst. 1 písm. e) tr. zák., 
zprostit obžaloby z důvodu § 226 písm. b) tr. ř. a dále znovu rozhodnout o 
skutku, jímž byl obviněný uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák., proti němuž stížnost pro 
porušení zákona ničeho nenamítala, a který nebyl Nejvyšším soudem přezkoumáván, 
ale musel být z výše naznačených důvodů též zrušen, a za tento trestný čin pak 
obviněnému uložit přiměřený trest.  

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle  § 
270 odst. 4 tr. ř.  je okresní  soud vázán  právním názorem, který ve věci 
vyslovil Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V Brně  dne 17. července 2007

                                                                             
Předseda senátu:

                                                                                
     JUDr. František Hrabec  

	

	

