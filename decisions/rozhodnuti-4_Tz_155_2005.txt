Soud: Nejvyšší soud

Spisová značka: 4 Tz 155/2005

Datum rozhodnutí: 02.11.2005

Typ rozhodnutí: Rozsudek




4 Tz 155/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 2. 
listopadu 2005 v senátě složeném z předsedy JUDr. J. P. a soudců JUDr. F. H. a 
JUDr. M. M. stížnost pro porušení zákona, kterou podal ministr spravedlnosti 
České republiky ve prospěch obviněného M.  S., proti usnesení Okresního soudu v 
Děčíně ze dne 23. 6. 2005, sp. zn. 4 Nt 150/2005, a podle § 268 odst. 2, § 269 
odst. 2 a § 270 odst. 1 tr. ř. rozhodl   t a k t o :

Pravomocným usnesením Okresního soudu v Děčíně ze dne 23. 6. 2005, sp. zn. 4 Nt 
150/2005, a v řízení předcházejícím  b y l   p o r u š e n   z á k o n   v 
ustanovení § 2 odst. 5, odst. 6 tr. ř. a čl. 5 odst. 4 Úmluvy o ochraně 
lidských práv a základních svobod, ve znění sdělení Federálního ministerstva 
zahraničních věcí č. 209/1992 Sb. a čl. 8 odst. 2 Listiny základních práv a 
svobod, vyhlášené usnesením předsednictva České národní rady č. 2/1993 Sb., v 
neprospěch obviněného M. S.

Napadené usnesení  s e  z r u š u j e.

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Děčíně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Usnesením státního zástupce Okresního státního zastupitelství ze dne 13. 6. 
2005, sp. zn. 2 ZT 183/2005, bylo v trestní věci proti obviněnému M. S., 
stíhanému pro trestný čin zločinného spolčení podle § 163a odst. 1 tr. zák. a 
nedovoleného překročení státní hranice podle § 171a odst. 1, odst. 2 písm. b), 
c) tr. zák., rozhodnuto tak, že podle § 72 odst. 1 tr. ř. pominul vazební důvod 
uvedený v § 67 písm. b) tr. ř. (viz bod I.) a že obviněný se z důvodů uvedených 
v § 67 písm. c) tr. ř. ponechává i nadále ve vazbě (viz bod II.).

Proti výše uvedenému usnesení podal obviněný M. S. v zákonné lhůtě stížnost, 
která byla usnesením Okresního soudu v Děčíně ze dne 23. 6. 2005, sp. zn. 4 Nt 
150/2005, podle § 146a odst. 1 písm. a) tr. ř. zamítnuta. Dále podle § 73 odst. 
1 písm. a), b), c) tr. ř. nebyla přijata nabídka převzetí záruky za další 
chování obviněného jeho družkou, písemný slib obviněného a návrh obviněného na 
nahrazení vazby dohledem probačního úředníka nad obviněným a podle § 73a odst. 
2 písm. b) tr. ř. nebyla přijata nabídka peněžité záruky obviněného.

Proti usnesení Okresního soudu v Děčíně ze dne 23. 6. 2005, sp. zn. 4 Nt 
150/2005, podal ministr spravedlnosti České republiky stížnost pro porušení 
zákona ve prospěch obviněného M. S. Vytkl v ní, že zákon byl porušen v 
ustanovení § 2 odst. 5 tr. ř. a dále čl. 89 odst. 2 Ústavy České republiky, ve 
spojení s nálezem Ústavního soudu   č. 239/2005 Sb. 

V odůvodnění stížnosti pro porušení zákona ministr spravedlnosti uvedl, že 
napadené usnesení vydal soud v neveřejném zasedání konaném dne 23. 6. 2005 za 
přítomnosti předsedy senátu, soudců-přísedících a zapisovatelky, obhájce 
obviněného ani obviněný M. S. nebyli k jednání předvoláni. Podle stěžovatele 
Okresní soud v Děčíně v řízení, které vydání napadeného rozhodnutí předcházelo, 
nepostupoval v souladu s ustanovením § 2 odst. 5 tr. ř. a dále porušil 
především článek 89 odst. 2 Ústavy České republiky ve spojení s nálezem 
Ústavního soudu č. 239/2005 Sb., kde obsahem výroku tohoto nálezu je jednak 
rozhodnutí, že ustanovení § 242 odst. 2 zák. č. 141/1961 Sb. se zrušuje dnem 
vyhlášení ve Sbírce zákonů (tj. dnem 17. 6. 2005) a jednak rozhodnutí, že podle 
čl. 5 odst. 4 Úmluvy o ochraně lidských práv a základních svobod je nutné 
slyšení obviněného soudem předtím, než je rozhodováno o jeho stížnosti proti 
usnesení státního zástupce o dalším trvání vazby. Okresní soud v Děčíně tak 
pochybil, pokud nenařídil veřejné zasedání nebo pokud k neveřejnému zasedání k 
projednání stížnosti obviněného M. S. proti usnesení státního zástupce 
Okresního státního zastupitelství ze dne 13. 6. 2005, sp. zn. 2 ZT 183/2005, 
obviněného ani jeho obhájce nepozval a nevyslechl je.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Děčíně ze dne 23. 6. 2005, sp. zn. 4 Nt 150/2005, byl porušen zákon v 
neprospěch obviněného M. S. ve vytýkaném směru, aby podle § 269 odst. 2 tr. ř. 
napadené usnesení zrušil a dále postupoval podle § 270 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle čl. 5 odst. 4 Úmluvy o ochraně lidských práv a základních svobod (dále 
Úmluva) každý, kdo byl zbaven svobody zatčením nebo jiným způsobem, má právo 
podat návrh na řízení, ve kterém by soud urychleně rozhodl o zákonnosti jeho 
zbavení svobody a nařídil propuštění, je-li zbavení svobody nezákonné.

Podle čl. 8 odst. 2 Listiny základních práv a svobod (dále Listina) nikdo nesmí 
být stíhán nebo zbaven svobody jinak než z důvodů a způsobem, který stanoví 
zákon. Nikdo nesmí být zbaven svobody pouze pro neschopnost dostát smluvnímu 
závazku.

Z obsahu trestního spisu vedeného Okresním soudem v Děčíně pod sp. zn. 4 Nt 
150/2005 bylo zjištěno, že Okresní soud v Děčíně rozhodl o stížnosti obviněného 
M. S. v neveřejném zasedání, které se konalo za přítomnosti předsedy senátu 
JUDr. J. K. a soudců (přísedících) L. L. a S. M. a zapisovatelky D. Č. Z 
protokolu o neveřejném zasedání ze dne 23. 6. 2005 (č. l. 9) jednoznačně 
vyplývá, že se jednání nezúčastnili ani obviněný M. S. ani jeho obhájce JUDr. 
J. K., obviněný tedy nebyl soudem vyslechnut předtím, než rozhodoval o jeho 
stížnosti proti usnesení státního zástupce o dalším trvání vazby. K neveřejnému 
zasedání nebyl předvolán obviněný M. S. ani jeho obhájce.

Ústavní soud ve svém nálezu ze dne 22. 3. 2004, sp. zn. Pl ÚS 45/04, zrušil 
ustanovení § 242 odst. 2 tr. ř. a současně závazně vyslovil, že podle čl. 5 
odst. 4 Úmluvy je nutné slyšení obviněného soudem předtím, než je rozhodováno o 
jeho stížnosti proti usnesení státního zástupce o dalším trvání vazby. Zde je 
na místě připomenout právní názor a závěry výše citovaného nálezu Ústavního 
soudu ČR, a to, že „je tedy zcela zřejmé, že i v podmínkách  českého právního 
řádu je podle čl. 5 odst. 4 Úmluvy nutné slyšení obviněného soudem předtím, než 
je rozhodováno o jeho stížnosti proti usnesení státního zástupce o dalším 
trvání vazby. Způsob rozhodování o stížnosti proti rozhodnutí státního zástupce 
o ponechání obviněného ve vazbě není speciálně upraven. Forma řízení, ve kterém 
soud v senátu podle platné právní úpravy rozhoduje v přípravném řízení o vazbě, 
je ale vymezena výslovně, byť nepřímo. Jedná se o neveřejné zasedání. V něm 
rozhoduje soud tam, kde není zákonem předepsáno, že se rozhoduje v hlavním 
líčení nebo ve veřejném zasedání (§ 240 tr. ř.) a jiné osoby (než členové a 
zapisovatel) jsou z účasti na neveřejném zasedání vyloučeny (§ 242  odst. 2 tr. 
ř.). Je-li třeba při neveřejném zasedání provést důkazy, děje se tak přečtením 
protokolů a jiných písemností (§ 243 tr. ř.). Podle platné právní úpravy, 
reprezentované zejména ustanoveními § 146a odst. 1 písm. a) a § 240 tr. ř., o 
stížnosti proti rozhodnutí státního zástupce o ponechání obviněného ve vazbě ve 
věcech, ve kterých není dána věcná příslušnost samosoudce (§ 314a odst. 1 tr. 
ř.), rozhoduje senát v neveřejném zasedání. Neveřejné zasedání ale nesplňuje 
žádnou ze zásad provádění tohoto řízení, jak vyplývají z čl. 5 odst. 4 Úmluvy, 
jak ve svých rozhodnutích dovodil Evropský soud pro lidská práva. Výše uvedený 
náhled Evropského soudu pro lidská práva zdůrazňuje jeden z prvků 
kontradiktornosti řízení, tedy právo účastníka řízení být slyšen k návrhu v 
jeho věci a k důkazům, o které se tento návrh opírá. Jde tedy o právo 
obviněného být slyšen jako procesní strana, jemuž v hlavním líčení odpovídá 
zejména právo vyjádřit se ke každému jednotlivému důkazu podle § 214 tr. ř., a 
právo na závěrečnou řeč podle § 216  odst. 2 tr. ř. a poslední slovo podle § 
217 tr. ř. Nejde tu o povinnost soudu provést k důkazu výslech obviněného a z 
toho případně vyplývající práva obviněného. Důkaz výslechem obviněného, ať už v 
řízení přípravném (tedy včetně řízení před rozhodnutím o návrhu na vzetí 
obviněného do vazby), tak v řízení před soudem, slouží zásadně ke zjištění 
konkrétních skutečností vztahujících se k trestnímu řízení, které mají vést ke 
spolehlivě zjištěnému skutkovému základu věci. Neslouží tedy výlučně ani 
převážně ke zjištění názoru obviněného na trestní stíhání či na návrh státního 
zástupce (např. na vzetí obviněného do vazby, na provedení důkazu apod.) či 
rozhodnutí státního zástupce (např. o ponechání obviněného ve vazbě). Znalost 
názoru obviněného na věc tak, jak je prezentována v písemné formě ve stížnosti 
proti rozhodnutí státního zástupce, se z pohledu požadavků daných Úmluvou na 
tento druh řízení jeví jako naprosto nedostatečná. Slyšení stran před 
rozhodnutím soudu je podstatným znakem kontradiktornosti řízení. Význam práva 
na slyšení, coby prvku veřejnosti při rozhodování soudu, vystupuje do popředí 
právě v řízení trestním, kde je obviněný oproti policejnímu orgánu a státnímu 
zastupitelství svými možnostmi a prostředky ve fakticky horším postavení. 
Skutečnost, že soud rozhoduje o zákonnosti trvání vazby ex offo, stejně jako 
skutečnost, že u rozhodování soudu není přítomna ani jedna ze stran, a ryze 
formálně tedy zachována rovnost stran před soudem, nemohou na uvedeném deficitu 
současné právní úpravy nic změnit.“

Pokud tedy v daném případě bylo o stížnosti obviněného proti rozhodnutí 
státního zástupce o dalším trvání vazby rozhodnuto soudem v neveřejném 
zasedání, bez přítomnosti obviněného a bez jeho slyšení, došlo tím v souladu se 
shora podaným nálezem Ústavního soudu ČR k porušení čl. 5 odst. 4 Úmluvy a čl. 
8 odst. 2 Listiny. Dále došlo také k porušení ustanovení § 2 odst. 5, odst. 6 
tr. ř., neboť obviněný nebyl vyslechnut v řízení před soudem, soud tedy 
nepostupoval v řízení za součinnosti stran, čímž byla porušena zásada zjištění 
skutkového stavu bez důvodných pochybností. 

Nejvyšší soud proto podle § 268 odst. 2 tr. ř. vyslovil, že napadeným usnesením 
Okresního soudu v Děčíně ze dne 23. 6. 2005, sp. zn. 4 Nt 150/2005, a v řízení 
předcházejícím, byl porušen zákon v ustanovení § 2 odst. 5, odst. 6 tr. ř., čl. 
5 odst. 4 Úmluvy a čl. 8 odst. 2 Listiny v neprospěch obviněného M. S. a podle 
§ 269 odst. 2 tr. ř. napadené usnesení zrušil. Nejvyšší soud také zrušil 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Děčíně, aby trestní 
věc v potřebném rozsahu znovu projednal a rozhodl. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného M. S., neboť Nejvyšší soud vyslovil, že zákon byl porušen 
v neprospěch obviněného (§ 273 tr. ř.).

Pro úplnost je třeba poukázat na ustanovení § 270 odst. 4 tr. ř., podle něhož 
je orgán, jemuž věc byla přikázána, vázán právním názorem, který ve věci 
vyslovil Nejvyšší soud, a je povinen provést procesní úkony, jejichž provedení 
Nejvyšší soud nařídil. 

Poučení: Proti tomuto rozhodnutí není opravný prostředek přípustný.

V Brně dne 2. listopadu 2005

Předseda senátu:

JUDr. J. P.
