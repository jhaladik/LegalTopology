Soud: Nejvyšší soud

Spisová značka: 4 Tz 13/2003

Datum rozhodnutí: 11.03.2003

Typ rozhodnutí: Rozsudek




4 Tz 13/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne           11. března 2003 v senátě složeném z předsedy JUDr. Jiřího Pácala 
a soudců JUDr. Františka Hrabce a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
obviněného J. N.,  proti pravomocnému trestnímu příkazu Okresního soudu v 
Rakovníku ze dne 30. 8. 2002, sp. zn. 1 T 72/2002, a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Pravomocným trestním příkazem Okresního soudu v Rakovníku ze dne 30. 8. 2002, 
sp. zn. 1 T 72/2002, a v řízení předcházejícím  b y l   p o r u š e n   z á k o 
n   v ustanoveních § 2 odst. 5, odst. 6 tr. ř., § 36 a § 45a odst. 1 tr. zák. v 
neprospěch obviněného J. N.

Napadený trestní příkaz  s e  z r u š u j e  ve výroku o vině a ve výroku o 
trestu ohledně obviněného J. N.

Zrušují se též všechna další rozhodnutí na zrušené výroky obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Rakovníku s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem Okresního soudu v Rakovníku ze dne 21. 12. 2000, sp. zn. 2 T 57/2000, 
byl obviněný J. N. společně s J. P., uznán vinným trestným činem porušování 
domovní svobody podle § 238 odst. 1, odst. 2, odst. 3 tr. zák  a trestným činem 
krádeže podle § 247 odst. 1 písm. a), b) tr. zák. ve spolupachatelství podle  § 
9 odst. 2 tr. zák., za což byl obviněný J. N. odsouzen podle § 238 odst. 3 tr. 
zák. za použití § 35 odst. 2 tr. zák., § 45 odst. 1 a § 45a odst. 1 tr. zák. k 
úhrnnému trestu obecně prospěšných prací ve výměře 100 hodin. Rozsudek nabyl 
právní moci dne 26. 5. 2001.

Trestním příkazem Okresního soudu v Rakovníku ze dne 29. 3. 2002, sp. zn. 2 T 
57/2002, byl obviněný J. N. uznán vinným trestným činem ublížení na zdraví 
podle § 221 odst. 1 tr. zák., za což byl obviněnému J. N. podle § 221 odst. 1 
tr. zák. za použití § 45 odst. 1 a § 45a odst. 1 tr. zák uložen trest obecně 
prospěšných prací ve výměře 200 hodin. Trestní příkaz nabyl právní moci dne 9. 
5. 2002.

Dalším trestním příkazem Okresního soudu v Rakovníku ze dne 30. 8. 2002, sp. 
zn.    1 T 72/2002, byl obviněný J. N. společně s J. P., uznán vinným trestným 
činem porušování domovní svobody podle § 238 odst. 1, odst. 2 tr. zák. ve 
spolupachatelství podle § 9 odst. 2 tr. zák., za což byl obviněnému J. N. podle 
§ 238 odst. 2 tr. zák. za použití § 45 odst. 1 a § 45a odst. 1 tr. zák uložen 
trest obecně prospěšných prací ve výměře 300 hodin. Trestní příkaz nabyl právní 
moci dne 16. 10. 2002.

Proti pravomocnému trestnímu příkazu Okresního soudu v Rakovníku ze 
dne             30. 8. 2002, sp. zn. 1 T 72/2002, podal ministr spravedlnosti 
České republiky stížnost pro porušení zákona ve prospěch obviněného J. N. Vytkl 
v ní, že zákon byl porušen v ustanoveních § 45a odst. 1 a § 36 tr. zák.

V odůvodnění stížnosti pro porušení zákona ministr spravedlnosti namítl, že se 
Okresní soud v Rakovníku dopustil pochybení při ukládání trestu v trestní věci 
sp. zn. 1 T 72/2002, když nepřihlédl k tomu, že rozsudkem Okresního soudu v 
Rakovníku ze dne 21. 12. 2000, sp. zn. 2 T 57/2000, byl obviněnému J. N. uložen 
rovněž trest obecně prospěšných prací ve výměře 100 hodin, a dále si neověřil, 
že trestním příkazem Okresního soudu v Rakovníku ze dne 29. 3. 2002, sp. zn. 2 
T 57/2002, byl obviněnému J. N. uložen další trest obecně prospěšných prací ve 
výměře 200 hodin. Uvedenými třemi rozhodnutími Okresního soudu v Rakovníku tak 
byl obviněnému J. N. uložen  trest obecně prospěšných prací ve výměře 600 
hodin, přičemž z předešlých dvou trestů obviněný vykonal pouze 6,5 hodiny ke 
dni 19. 9. 2002. Uvedeným postupem došlo k překročení maximální výměry trestu 
obecně prospěšných prací, která činí 400 hodin.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Rakovníku ze dne 30. 8. 2002, sp. zn. 1 T 72/2002, byl 
porušen zákon v neprospěch obviněného J. N. ve vytýkaném směru, aby podle § 269 
odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 může soud uložit 
trest obecně prospěšných prací ve výměře od 50 do 400 hodin.

Výměra trestu je podle § 36 tr. zák. limitována i tehdy, jestliže se postupně 
uloží více než dva tresty téhož druhu, pokud v době ukládání posledního z nich 
ještě nebyl zcela vykonán první nebo kterýkoli další z těchto trestů uložených 
před rozhodováním o posledním z nich. V takovém případě bude nutno přihlédnout 
k součtu všech předchozích dosud nevykonaných trestů (nebo jejich zbytků) 
stejného druhu, jaký má být opětovně ukládán.

V případě této trestní věci byl obviněný Jiří Novák nejprve odsouzen rozsudkem 
Okresního soudu v Rakovníku ze dne 21. 12. 2000, sp. zn. 2 T 57/2000, k trestu 
obecně prospěšných prací ve výměře 100 hodin, poté byl odsouzen trestním 
příkazem Okresního soudu v Rakovníku ze dne 29. 3. 2002, sp. zn. 2 T 57/2002, k 
trestu obecně prospěšných prací ve výměře 200 hodin, a konečně byl odsouzen 
trestním příkazem Okresního soudu v Rakovníku ze dne 30. 8. 2002, sp. zn. 1 T 
72/2002, opět k trestu obecně prospěšných prací, tentokrát ve výměře 300 hodin.

Z podnětu k podání stížnosti pro porušení zákona P. a m. s., střediska R. ze 
dne 3. 12. 2002 (č. l. 83 trestního spisu Okresního soudu v Rakovníku, sp. zn. 
1 T 72/2002), vyplývá, že obviněný J. N. v době, kdy byl vydán napadený trestní 
příkaz, tj. ke dni 30. 8. 2002, nezahájil výkon trestu obecně prospěšných 
prací, který mu byl uložen  rozsudkem Okresního soudu v Rakovníku ze dne 21. 
12. 2000, sp. zn. 2 T 57/2000, z trestu obecně prospěšných prací, který mu byl 
uložen trestním příkazem Okresního soudu v Rakovníku ze dne 29. 3. 2002, sp. 
zn. 2 T 57/2002, vykonal celkem pouze 6,5 hodiny.

Za této situace je zřejmé, že trest obecně prospěšných prací uložený obviněnému 
J. N. trestním příkazem Okresního soudu v Rakovníku ze dne 30. 8. 2002, sp. zn. 
1 T 72/2002, ve výměře 300 hodin, spolu s dosud nevykonanou částí dříve 
uložených trestů obecně prospěšných prací, která činila 293,5 hodiny, 
přesahoval o 193,5 hodiny nejvyšší výměru dovolenou trestním zákonem pro trest 
obecně prospěšných prací, která je stanovena na 400 hodin.

Z obsahu trestního spisu Okresního soudu v Rakovníku, sp. zn. 1 T 72/2002, také 
vyplývá, že Okresní soud v Rakovníku neshromáždil všechny podklady potřebné pro 
rozhodnutí ve věci, a to zejména spis tohoto soudu, sp. zn. 2 T 57/2002, a k 
některým podkladům dostatečně nepřihlédl, zejména k opisu z rejstříku trestů 
obviněného J. N.

Z uvedeného je zřejmé, že Okresního soudu v Rakovníku nezjistil skutkový stav 
věci   v rozsahu, který byl nezbytný pro jeho rozhodnutí (§ 2 odst. 5 tr. ř.), 
při chybném zhodnocení důkazů (§ 2 odst. 6 tr. ř.) a trestním příkazem ze dne 
30. 8. 2002, sp. zn. 1 T 72/2002, porušil zákon v ustanovení § 36 tr. zák.  a § 
45a odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému J. N.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 293,5 hodiny, v zřejmém rozporu s jeho účelem.

Nejvyšší soud proto  podle § 268 odst. 2 tr. ř. vyslovil, že napadeným trestním 
příkazem Okresního soudu v Rakovníku ze dne 30. 8. 2002, sp. zn.  1 T 72/2002, 
a v řízení předcházejícím byl porušen zákon v ustanoveních § 2 odst. 5, odst. 6 
tr. ř., § 36 tr. zák. a § 45a odst. 1 tr. zák. v neprospěch obviněného J. N. 
Nejvyšší soud dále zrušil podle § 269 odst. 2 tr. ř. napadený trestní příkaz ve 
výroku o vině i ve výroku o trestu ohledně obviněného J. N., neboť výrok o vině 
v trestním příkazu nemůže sám o sobě zůstat pravomocný se zřetelem na důsledky 
případně podaného odporu proti výroku o trestu uvedené v § 314g odst. 2 tr. ř. 
(podáním odporu se ruší ve vztahu  k obviněnému celý trestní příkaz). Nejvyšší 
soud dále zrušil všechna další rozhodnutí na zrušené výroky obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Rakovníku, aby věc 
v potřebném rozsahu znovu projednal a rozhodl, tedy aby rozhodl o vině a trestu 
obviněného J. N. při respektování všech zákonných ustanovení, včetně ustanovení 
§ 36 tr. zák. Nejvyšší soud v této souvislosti zdůrazňuje, že v novém řízení 
nemůže dojít ke změně rozhodnutí v neprospěch obviněného J. N., a tedy ani k 
uložení přísnějšího trestu, neboť Nejvyšší soud vyslovil, že zákon byl porušen 
v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 11. března 2003

Předseda senátu:

JUDr. Jiří Pácal   
