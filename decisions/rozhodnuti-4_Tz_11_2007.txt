Soud: Nejvyšší soud

Spisová značka: 4 Tz 11/2007

Datum rozhodnutí: 07.03.2007

Typ rozhodnutí: ROZSUDEK




4 Tz 11/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 7. 
března 2007 v senátě složeném z předsedy JUDr. J. P. a soudců JUDr. D. N.  a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného D.  N., proti pravomocnému trestnímu 
příkazu Okresního soudu  v Děčíně ze dne 29. 5. 2006, sp. zn. 2 T 66/2006, a 
podle § 268 odst. 2, § 269 odst. 2 a § 270 odst. 1  tr. ř. rozhodl   t a k t o :

	

Pravomocným trestním příkazem Okresního soudu v Děčíně ze dne 29. 5. 2006, sp. 
zn. 2 T 66/2006,   b y l   p o r u š e n   z á k o n   v ustanoveních § 36, § 
45a odst. 1 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněného D. N.

Napadený trestní příkaz   s e   z r u š u j e   v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Děčíně   s e   p ř i k a z u j e ,  aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Děčíně ze dne 29. 5. 2006, sp. zn. 2 T 
66/2006, byl obviněný D. N. uznán vinným trestným činem krádeže podle § 247 
odst. 1 písm. a), e) tr. zák. a trestným činem neoprávněného držení platební 
karty podle § 249b tr. zák, jichž se dopustil jednáním ze dne 17. 2. 2006 
společně s obviněnými P. N. a P. K., za což byl odsouzen podle § 247 odst. 1 
tr. zák. s přihlédnutím k § 314e odst. 2 písm. b) tr. ř. a § 35 odst. 1, § 45 
odst. 1 a § 45a odst. 1 tr. zák. k úhrnnému trestu obecně prospěšných prací ve 
výměře 400 hodin. Podle § 228 odst. 1 tr. ř. byla obviněným uložena povinnost 
uhradit T. J., částku 17.970,- Kč. Trestní příkaz byl obviněnému D. N. doručen 
dne 21. 10. 2006  a právní moci nabyl dne 31. 10. 2006. 

Trestním příkazem Okresního soudu v Děčíně ze dne 31. 8. 2005, sp. zn. 2 T 
63/2005, byl obviněný D. N. uznán vinným trestným činem krádeže podle § 247 
odst. 1 písm. d) tr. zák. a trestným činem neoprávněného držení platební karty 
podle § 249b tr. zák, jichž se dopustil jednáním ze dne 20. 3. 2005, za což byl 
odsouzen podle § 247 odst. 1 tr. zák. s přihlédnutím k § 314e odst. 2 písm. b) 
tr. ř. a § 35 odst. 1 tr. zák. k úhrnnému trestu obecně prospěšných prací ve 
výměře 200 hodin. Podle § 229 odst. 1 tr. ř. byl poškozený T. Z.,  odkázán se 
svým nárokem na náhradu škody na řízení ve věcech občanskoprávních. Trestní 
příkaz byl obviněnému D. N. doručen dne 6. 3. 2006 a právní moci nabyl dne 15. 
3. 2006.

Proti pravomocnému trestnímu příkazu Okresního soudu v Děčíně ze dne 29. 5. 
2006, sp. zn. 2 T 66/2006, podal ministr spravedlnosti České republiky stížnost 
pro porušení zákona ve prospěch obviněného D. N. Vytkl v ní, že zákon byl 
porušen v ustanoveních  § 35 odst. 2, § 36 a § 45a odst. 1 tr. zák. a v 
ustanovení § 2 odst. 5, odst. 6 tr. ř. v řízení předcházejícím.

V odůvodnění stížnosti pro porušení zákona ministr spravedlnosti namítl, že 
Okresní soud v Děčíně se neřídil ustanoveními § 36 tr. zák. a § 45a odst. 1 tr. 
zák., neboť napadeným trestním příkazem byla překročena hranice 400 hodin 
stanovená jako maximální výměra pro trest obecně prospěšných prací vzhledem k 
dříve uloženému trestu obecně prospěšných prací trestním příkazem Okresního 
soudu v Děčíně ze dne 31. 8. 2005, sp. zn. 2 T 63/2005. Ministr spravedlnosti 
dále namítá, že napadeným trestním příkazem měl být správně uložen souhrnný 
trest podle § 35 odst. 2 tr. zák. ve vztahu k trestnímu příkazu Okresního soudu 
v Děčíně ze dne 31. 8. 2005, sp. zn. 2 T 63/2005, neboť mezi souzenými 
trestnými činy je dán znak souhrnnosti.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Děčíně ze dne 29. 5. 2006, sp. zn. 2 T 66/2006, byl porušen 
zákon v neprospěch obviněného D. N. ve vytýkaném směru, aby podle § 269 odst. 2 
tr. ř. napadený trestní příkaz zrušil a dále postupoval podle § 270 odst. 1 tr. 
ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
trestním příkazem Okresního soudu v Děčíně ze dne 29. 5. 2006, sp. zn. 2 T 
66/2006, měl být uložen souhrnný trest ve vztahu k trestnímu příkazu Okresního 
soudu v Děčíně ze dne 31. 8. 2005, sp. zn. 2 T 63/2005.

Obviněný D. N. byl trestním příkazem Okresního soudu v Děčíně ze dne 31. 8. 
2005, sp. zn. 2 T 63/2005, který mu byl doručen dne 6. 3. 2006, uznán vinným 
trestným činem krádeže podle § 247 odst. 1 písm. d) tr. zák. a trestným činem 
neoprávněného držení platební karty podle § 249b tr. zák, jichž se dopustil 
jednáním ze dne 20. 3. 2005. Trestním příkazem Okresního soudu v Děčíně ze dne 
29. 5. 2006, sp. zn. 2 T 66/2006, doručeným obviněnému dne 21. 10. 2006, byl 
obviněný D. N. uznán vinným trestným činem krádeže podle § 247 odst. 1 písm. 
a), e) tr. zák. a trestným činem neoprávněného držení platební karty podle § 
249b tr. zák., kterých se dopustil jednáním ze dne 17. 2. 2006. Z lustra, které 
bylo vyznačeno podatelnou Okresního soudu v Děčíně dne 12. 5. 2006 na obžalobě 
ve věci vedené pod sp. zn. 2 T 66/2006, vyplývá předchozí odsouzení obviněného 
D. N. trestním příkazem Okresního soudu v Děčíně, sp. zn. 2 T 63/2005. 

Z naznačeného výčtu je zřejmé, že posléze uvedené trestné činy byly obviněným 
D. N. spáchány dříve, než byl obviněnému doručen trestní příkaz Okresního soudu 
v Děčíně, sp. zn. 2 T 63/2005, a proto jsou tyto trestné činy ve vztahu souběhu 
s trestnými činy z trestního příkazu Okresního soudu v Děčíně ze dne 31. 8. 
2005, sp. zn.  2 T 63/2005. Trestní příkaz má stejnou povahu jako odsuzující 
rozsudek (§ 314e odst. 5 tr. ř.), přičemž účinky spojené s vyhlášením rozsudku 
nastávají doručením trestního příkazu obviněnému. V důsledku nedostatečně 
provedených skutkových zjištění došlo k porušení zákona v ustanovení § 35 odst. 
2 tr. zák.

Za této situace je třeba přisvědčit námitce uvedené ve stížnosti pro porušení 
zákona, že trestním příkazem Okresního soudu v Děčíně ze dne 29. 5. 2006, sp. 
zn. 2 T 66/2006, měl být obviněnému D. N. správně uložen souhrnný trest za tyto 
uvedené trestné činy při současném zrušení výroku o trestu z trestního příkazu 
Okresního soudu v Děčíně ze dne 31. 8. 2005, sp. zn. 2 T 63/2005, podle zásad 
uvedených v ustanovení § 35 odst. 2 tr. zák. 

Dále je třeba uvést, že podle § 36 tr. zák. platí, že pokud soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 může soud uložit trest obecně prospěšných prací ve výměře 
od 50 do 400 hodin.

V případě projednávané trestní věci byl obviněný D. N. nejprve odsouzen 
trestním příkazem Okresního soudu v Děčíně ze dne 31. 8. 2005, sp. zn. 2 T 
63/2005, k trestu obecně prospěšných prací ve výměře 200 hodin a poté byl 
odsouzen trestním příkazem Okresního soudu v Děčíně ze dne 29. 5. 2006, sp. zn. 
2 T 66/2006, k dalšímu trestu obecně prospěšných prací, tentokrát ve výměře 400 
hodin.

Jak vyplývá ze sdělení  Probační a mediační služby, střediska Děčín, ze dne 22. 
8. 2006,  v době, kdy byl vydán napadený trestní příkaz, tj. dne 29. 5. 2006, 
ještě ani nezahájil obviněný D. N. výkon trestu obecně prospěšných prací, který 
mu byl uložen trestním příkazem Okresního soudu v Děčíně ze dne 31. 8. 2005, 
sp. zn. 2 T 63/2005.

Za této situace je zřejmé, že trest obecně prospěšných prací uložený obviněnému 
D. N. trestním příkazem Okresního soudu v Děčíně ze dne 29. 5. 2006, sp. 
zn.         2 T 66/2006, ve výměře 400 hodin spolu s dosud nevykonanou částí 
dříve uloženého trestu obecně prospěšných prací přesahoval o 200 hodin nejvyšší 
výměru dovolenou trestním zákonem pro trest obecně prospěšných prací, která je 
stanovena na 400 hodin.

Z uvedeného vyplývá, že Okresní soud v Děčíně trestním příkazem ze dne 29. 5. 
2006, sp. zn. 2 T 66/2006, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému D. N.

Z obsahu trestního spisu vedeného u Okresního soudu v Děčíně pod sp. zn. 2 T 
66/2006 dále vyplývá, že Okresní soud v Děčíně měl informaci o trestním řízení 
vedeném v trestní věci obviněného D. N. u téhož soudu pod sp. zn. 2 T 63/2005. 
Tato skutečnost vyplývá z lustra na obžalobě, která je založena na č. l. 49 
předmětného trestního spisu. Přesto, že obě trestní věci projednávala stejná 
samosoudkyně nezjišťovala, zda obviněný D. N. trest obecně prospěšných prací, 
který mu byl uložen trestním příkazem Okresního soudu v Děčíně ze dne 31. 8. 
2005, sp. zn. 2 T 63/2005, vykonal, v důsledku čehož neshromáždila všechny 
údaje potřebné pro rozhodnutí ve věci. Okresní soud v Děčíně tak nezjistil 
skutkový stav věci v rozsahu, který byl nezbytný pro jeho rozhodnutí, důkazy 
chybně zhodnotil, v důsledku čehož byl napadeným trestním příkazem porušen 
zákon i v ustanovení  § 2 odst. 5, odst. 6 tr. ř. v neprospěch obviněného D. N.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného rozsudku. Podle § 266 odst. 2 tr. ř. však lze proti 
výroku o trestu podat stížnost pro porušení zákona jen tehdy, jestliže trest je 
ve zřejmém nepoměru k stupni nebezpečnosti činu pro společnost nebo k poměrům 
pachatele nebo jestliže uložený druh trestu je v zřejmém rozporu s účelem 
trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 200 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Děčíně ze dne 29. 5. 2006, sp. zn. 2 T 
66/2006, byl porušen zákon v ustanoveních § 36, § 45a odst. 1 tr. zák. a v 
řízení předcházejícím v ustanovení § 2 odst. 5, odst. 6 tr. ř. v neprospěch 
obviněného D. N., podle § 269 odst. 2 tr. ř. napadený trestní příkaz zrušil v 
celém rozsahu, neboť výrok o vině v trestním příkazu nemůže sám o sobě zůstat 
pravomocný se zřetelem na důsledky případně podaného odporu proti výroku o 
trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud dále zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo Okresnímu soudu v Děčíně přikázáno, aby věc v 
potřebném rozsahu znovu projednal a rozhodl, přičemž aby při rozhodování o 
trestu obviněného D. N. respektoval všechna zákonná ustanovení pro ukládání 
trestu, včetně ustanovení § 35 odst. 2, § 36 a § 45a odst. 1 tr. zák. 

Samosoudce Okresního soudu v Děčíně v nově provedeném řízení doplní dokazování 
spisem téhož soudu vedeným pod sp. zn. 2 T 63/2005, který je nezbytný z 
hlediska úvah o uložení souhrnného trestu podle § 35 odst. 2 tr. zák., 
aktuálním opisem rejstříku trestů obviněného, jakož i zprávou Probační a 
mediační služby České republiky, středisko Děčín, zda a případně v jakém 
rozsahu obviněný trest obecně prospěšných prací, který mu byl uložen trestním 
příkazem Okresního soudu v Děčíně ze dne 31. 8. 2005, sp. zn. 2 T 63/2005, 
vykonal. Provedením a vyhodnocením těchto důkazů společně s důkazy, které jsou 
již součástí trestního spisu, může Okresní soud v Děčíně dospět k závěru o 
uložení adekvátního druhu trestu a jeho výměry. 

Samosoudce Okresního soudu v Děčíně bude při svém rozhodování omezen 
ustanovením § 273 tr. ř., které zakazuje, aby novým rozhodnutím došlo ke 
zhoršení postavení obviněného, neboť stížnost pro porušení zákona byla podána v 
jeho prospěch a Nejvyšší soud vyslovil porušení zákona, k němuž došlo v 
neprospěch obviněného (zákaz reformationis in peius).

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

Poučení: Proti tomuto rozhodnutí není opravný prostředek přípustný.

V Brně dne 7. března 2007

Předseda senátu:

JUDr. J.   P.

                                                                                
     Vypracoval:

                                                                                
     JUDr. P.  Š.
