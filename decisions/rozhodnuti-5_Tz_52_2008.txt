Soud: Nejvyšší soud

Spisová značka: 5 Tz 52/2008

Datum rozhodnutí: 26.06.2008

Typ rozhodnutí: ROZSUDEK




5 Tz 52/2008 

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal dne 26. června 2008 ve veřejném 
zasedání v senátě složeném z předsedy senátu JUDr. Františka Púryho a soudců 
prof. JUDr. Pavla Šámala, Ph. D., a JUDr. Blanky Roušalové stížnost pro 
porušení zákona, kterou podal ministr spravedlnosti ve prospěch obviněného K.  
Z.  , proti rozsudku Krajského soudu v Ostravě ze dne 29. 1. 2008, sp. zn. 5 To 
34/2008, v trestní věci vedené u Okresního soudu v Karviné – pobočka v Havířově 
pod sp. zn. 103 T 270/2007,

a rozhodl podle § 268 odst. 2, § 269 odst. 2 a § 271 odst. 1 tr. řádu  t a k t 
o :

Rozsudkem Krajského soudu v Ostravě ze dne 29. 1. 2008, sp. zn. 5 To 34/2008,  
b y l  v neprospěch obviněného K.  Z.    p o r u š e n   z á k o n   v 
ustanovení § 16 odst. 1 tr. zák. ve spojení s ustanovením § 126 tr. zák., ve 
znění účinném od 1. 1. 2008, a v ustanoveních § 258 odst. 1 písm. e), odst. 2 
tr. řádu a § 254 odst. 1, 2 tr. řádu.

Citovaný rozsudek  s e  v celém rozsahu  z r u š u j e .  Zrušuje se též 
rozsudek Okresního soudu v Karviné – pobočka v Havířově ze dne 4. 12. 2007, sp. 
zn. 103 T 270/2007.

Zrušují se také další rozhodnutí obsahově navazující na zrušená rozhodnutí, 
pokud vzhledem ke změně, k níž došlo jejich zrušením, pozbyla podkladu.

Obviněný K.  Z.   se podle § 226 písm. b) tr. řádu

z p r o š ť u j e   o b ž a l o b y

pro skutek spočívající v tom, že

dne 30. 6. 2004 v H. , okres K. , a jinde jako statutární zástupce – jednatel 
obchodní společnosti se sídlem v H.  – Š. ,  poté, co se nejpozději k tomuto 
datu dozvěděl z podaného přiznání k dani z příjmů právnických osob za zdaňovací 
období roku 2003, jakož i z účetních a ekonomických výsledků podnikatelské 
činnosti, že jmenovaná obchodní společnost je předlužena, nesplnil jako její 
jednatel svou povinnost podle § 3 odst. 1 zákona č. 328/1991 Sb., o konkursu a 
vyrovnání, v tehdy účinném znění, bez zbytečného odkladu podat návrh na 
prohlášení konkursu z důvodu podle § 1 odst. 3 citovaného zákona,

v němž obžaloba státního zástupce Okresního státního zastupitelství v Karviné – 
pobočka v Havířově ze dne 9. 11. 2007, sp. zn. 11 ZT 191/2007, spatřovala 
trestný čin porušení povinnosti v řízení o konkursu podle § 126 odst. 2 tr. 
zák., ve znění účinném do 31. 12. 2007,

neboť skutek označený v tomto žalobním návrhu není trestným činem.

O d ů v o d n ě n í :

Obviněný K.  Z.   byl rozsudkem Okresního soudu v Karviné – pobočka v Havířově 
ze dne 4. 12. 2007, sp. zn. 103 T 270/2007, ve spojení s rozsudkem Krajského 
soudu v Ostravě ze dne 29. 1. 2008, sp. zn. 5 To 34/2008, uznán vinným trestným 
činem porušení povinnosti v řízení o konkursu podle § 126 odst. 2 tr. zák. (ve 
znění účinném do 31. 12. 2007), kterého se měl dopustit skutkem spočívajícím v 
tom, že dne 30. 6. 2004 v H. , okres K. , a jinde jako statutární zástupce – 
jednatel obchodní společnosti   se sídlem v H.  – Š. ,  poté, co se nejpozději 
k tomuto datu dozvěděl z podaného přiznání k dani z příjmů právnických osob za 
zdaňovací období roku 2003, jakož i z účetních a ekonomických výsledků 
podnikatelské činnosti, že jmenovaná obchodní společnost je předlužena, 
nesplnil jako její jednatel svou povinnost podle § 3 odst. 1 zákona č. 328/1991 
Sb., o konkursu a vyrovnání, v tehdy účinném znění, bez zbytečného odkladu 
podat návrh na prohlášení konkursu z důvodu podle § 1 odst. 3 citovaného zákona.

Za to byl obviněnému K.  Z.  podle § 126 odst. 2 tr. zák. uložen trest odnětí 
svobody v trvání 6 měsíců, jehož výkon mu byl podle § 58 odst. 1 a § 59 odst. 1 
tr. zák. podmíněně odložen na zkušební dobu v trvání 1 roku. Postupem podle § 
229 odst. 1 tr. řádu bylo rozhodnuto též o náhradě škody poškozeným, kteří jsou 
uvedeni ve výroku o náhradě škody v citovaném rozsudku soudu prvního stupně.

K odvolání státního zástupce Okresního státního zastupitelství v K.  – pobočka 
v H.  podanému v neprospěch obviněného K.  Z.   proti výroku o trestu Krajský 
soud v Ostravě rozsudkem ze dne 29. 1. 2008, sp. zn. 5 To 34/2008, podle § 258 
odst. 1 písm. e), odst. 2 tr. řádu zrušil napadený rozsudek soudu prvního 
stupně. Podle § 259 odst. 3 tr. řádu pak odvolací soud znovu rozhodl tak, že 
obviněnému uložil podle § 126 odst. 2 tr. zák. trest odnětí svobody v trvání 6 
měsíců, jehož výkon mu byl podle § 58 odst. 1 a § 59 odst. 1 tr. zák. podmíněně 
odložen na zkušební dobu v trvání 1 roku. Současně byl obviněnému uložen podle 
§ 49 odst. 1 a § 50 odst. 1 tr. zák. též trest zákazu činnosti spočívající v 
zákazu výkonu funkce statutárního orgánu obchodní společnosti na dobu 18 měsíců.

Proti citovanému rozsudku odvolacího soudu podal ministr spravedlnosti ve 
prospěch obviněného K.  Z.  stížnost pro porušení zákona. Ministr spravedlnosti 
spatřuje porušení zákona v neprospěch obviněného v tom, že odvolací soud podle 
jeho názoru v posuzované věci pominul účinnost zákona č. 296/2007 Sb., kterým 
se mění zákon č. 182/2006 Sb., o úpadku a způsobech jeho řešení (insolvenční 
zákon), ve znění pozdějších předpisů, a některé zákony v souvislosti s jeho 
přijetím. Jak uvádí ministr spravedlnosti ve stížnosti pro porušení zákona, 
zákonem č. 296/2007 Sb. došlo ode dne 1. 1. 2008 ke zrušení skutkové podstaty 
trestného činu porušení povinnosti v řízení o konkursu podle § 126 odst. 2 tr. 
zák., takže v době rozhodování odvolacího soudu již nebylo možné kvalifikovat 
jednání obviněného K. Z.  podle citovaného ustanovení. Pokud za této situace 
Krajský soud v Ostravě rozhodl rozsudkem ze dne 29. 1. 2008, sp. zn. 5 To 
34/2008, k odvolání státního zástupce podanému v neprospěch obviněného o 
zrušení napadeného rozsudku soudu prvního stupně toliko ve výroku o trestu, 
porušil tím podle ministra spravedlnosti zákon v ustanovení § 16 odst. 1 tr. 
zák. ve spojení s ustanovením 126 tr. zák., ve znění účinném od 1. 1. 2008, a v 
ustanoveních § 258 odst. 1 písm. e), odst. 2 tr. řádu.

Vzhledem k tomu ministr spravedlnosti navrhl, aby Nejvyšší soud podle § 268 
odst. 2 tr. řádu vyslovil namítané porušení zákona, aby podle § 269 odst. 2 tr. 
řádu zrušil napadený rozsudek Krajského soudu v Ostravě ze dne 29. 1. 2008, sp. 
zn. 5 To 34/2008, v celém rozsahu a aby zrušil též další rozhodnutí obsahově 
navazující na tento rozsudek, pokud vzhledem ke změně, k níž dojde jeho 
zrušením, pozbyla podkladu. Současně ministr spravedlnosti navrhl, aby Nejvyšší 
soud dále postupoval podle § 271 odst. 1 tr. řádu.

Nejvyšší soud před svým rozhodnutím doručil opis podané stížnosti pro porušení 
zákona Nejvyššímu státnímu zastupitelství a obviněnému K.  Z.   s tím, že obě 
uvedené strany mají právo vyjádřit se k podané stížnosti pro porušení zákona, 
ale nikdo z nich toho nevyužil.

Nejvyšší soud poté přezkoumal podle § 267 odst. 3 tr. řádu zákonnost a 
odůvodněnost rozsudku Krajského soudu v Ostravě ze dne 29. 1. 2008, sp. zn. 5 
To 34/2008, proti němuž byla podána stížnost pro porušení zákona, a to v 
rozsahu a z důvodů v ní uvedených, jakož i řízení předcházející napadenému 
rozhodnutí. Na tomto podkladě Nejvyšší soud shledal, že zákon byl porušen v 
neprospěch obviněného K.  Z. , a to v podstatě v těch ustanoveních, na která 
ministr spravedlnosti poukázal, přičemž navíc shledal porušení zákona i v 
ustanoveních § 254 odst. 1, 2 tr. řádu.

Jak vyplývá z trestního spisu vedeného u Okresního soudu v Karviné – pobočka v 
Havířově pod sp. zn. 103 T 270/2007 (viz jeho č. l. 204), na obviněného K.  
Z.   podal dne 9. 11. 2007 státní zástupce Okresního státního zastupitelství v 
Karviné – pobočka v Havířově obžalobu vedenou pod sp. zn. 11 ZT 191/2007, neboť 
ve skutku spáchaném obviněným spatřoval trestný čin porušení povinnosti v 
řízení o konkursu podle § 126 odst. 2 tr. zák., ve znění účinném do 31. 12. 
2007. O této obžalobě rozhodl Okresní soud v Karviné – pobočka v Havířově 
rozsudkem ze dne 4. 12. 2007, sp. zn. 103 T 270/2007, jímž obviněného uznal 
vinným citovaným trestným činem. K odvolání státního zástupce pak Krajský soud 
v Ostravě rozsudkem ze dne 29. 1. 2008, sp. zn. 5 To 34/2008, podle § 258 odst. 
1 písm. e), odst. 2 tr. řádu zrušil napadený rozsudek soudu prvního stupně a 
podle § 259 odst. 3 tr. řádu znovu rozhodl o trestu obviněného, přičemž původní 
výrok o vině zůstal jeho rozsudkem nedotčen.

Toto rozhodnutí odvolacího soudu považuje Nejvyšší soud za nezákonné, protože 
Krajský soud v Ostravě jako soud odvolací ho učinil za situace, kdy již 
ustanovení § 126 odst. 2 tr. zák. pozbylo účinnosti. Citované ustanovení 
trestního zákona totiž bylo zrušeno novelou provedenou zákonem č. 296/2007 Sb., 
kterým se s účinností od 1. 1. 2008 mění jednak zákon č. 182/2006 Sb., o úpadku 
a způsobech jeho řešení (insolvenční zákon), ve znění pozdějších předpisů, a 
jednak některé další zákony v souvislosti s jeho přijetím, a to včetně 
trestního zákona. Zmíněnou novelou došlo kromě jiného k nové formulaci 
ustanovení § 126 tr. zák., která již neumožňuje trestní postih toho, kdo v 
rozporu se svou zákonnou povinností nepodá návrh na prohlášení konkursu, resp. 
na zahájení insolvenčního řízení, a takový postih nepřichází v úvahu ani podle 
žádného jiného ustanovení trestního zákona účinného v době rozhodování 
odvolacího soudu. Proto skutek, jehož spácháním byl obviněný K.  Z.   uznán 
vinným, už nemohl být s účinností od 1. 1. 2008 kvalifikován jako trestný čin 
porušení povinnosti v řízení o konkursu podle § 126 odst. 2 tr. zák., ve znění 
účinném do 31. 12. 2007, ani jako jiný trestný čin uvedený ve zvláštní části 
trestního zákona. Pokud Krajský soud v Ostravě přesto napadeným rozsudkem 
ponechal beze změny rozsudek soudu prvního stupně ve výroku o vině, jímž byl 
obviněný uznán vinným uvedeným trestným činem, když odvolací soud k odvolání 
státního zástupce pouze zpřísnil trest uložený za tento trestný čin, postupoval 
v rozporu s ustanovením § 16 odst. 1 tr. zák., jak správně namítl ministr 
spravedlnosti v podané stížnosti pro porušení zákona.

Nejvyšší soud k tomu připomíná, že podle § 16 odst. 1 tr. zák. se trestnost 
činu posuzuje podle zákona účinného v době, kdy byl čin spáchán; podle 
pozdějšího zákona se posuzuje jen tehdy, jestliže to je pro pachatele 
příznivější. Použití nového práva je vždy třeba posuzovat jako celek, aby 
konečný výsledek byl pro pachatele příznivější. V tomto směru je tudíž nutné 
hodnotit dřívější a pozdější zákon jak z hlediska ustanovení zvláštní části 
trestního zákona, tak i se zřetelem k ustanovením jeho obecné části. Přitom při 
posuzování otázky, jaký zákon je příznivější pro pachatele, musí soudy pečlivě 
hodnotit především celý souhrn zákonných norem trestních i mimotrestních (na 
něž trestní zákon odkazuje ve skutkových podstatách s blanketní a odkazovací 
dispozicí), které jsou všechny účinné ke stejnému momentu rozhodnému z hlediska 
časové působnosti zákona podle § 16 odst. 1 tr. zák.

Nejvyšší soud pro úplnost uvádí, že při posuzování trestnosti činu vzhledem k 
časové působnosti zákona ve smyslu § 16 odst. 1 tr. zák. se pozdější, pro 
pachatele příznivější právo uplatní, jen pokud ještě nebylo pravomocně 
rozhodnuto o vině a trestu pachatele. Bylo-li již pravomocně rozhodnuto o vině 
i trestu, citované ustanovení o časové působnosti zákona nelze použít (srov. 
rozhodnutí pod č. 17/2007 Sb. rozh. tr.). V trestní věci obviněného K.  Z.  
však nešlo o takový případ, neboť podané odvolání státního zástupce, jímž 
napadl rozsudek soudu prvního stupně ve výroku o trestu v neprospěch 
obviněného, bránilo tomu, aby rozsudek jako celek nabyl právní moci do doby, 
než rozhodne odvolací soud, který tak učinil až dne 29. 1. 2008, tedy po nabytí 
účinnosti zákona č. 296/2007 Sb.

Přitom je nepochybné, že toto pozdější znění trestního zákona (tj. znění účinné 
od 1. 1. 2008 po novele provedené citovaným zákonem) je pro obviněného K.  Z.  
příznivější, neboť skutek, pro který byl obviněný stíhán, již není trestným 
činem. Proto odvolací soud nepostupoval správně, pokud dne 29. 1. 2008, tedy 
již po zrušení ustanovení § 126 odst. 2 tr. zák., rozhodl shora popsaným 
způsobem. Takový postup odvolacího soudu byl i v rozporu s ustanoveními § 254 
odst. 1, 2 tr. řádu. Podle § 254 odst. 1 věty druhé tr. řádu odvolací soud 
přihlíží k vadám, které nejsou odvoláním vytýkány, jen pokud mají vliv na 
správnost výroků, proti nimž bylo podáno odvolání. Podle § 254 odst. 2 tr. řádu 
platí, že mají-li vytýkané vady svůj původ v jiném výroku než v tom, proti 
němuž bylo podáno odvolání, přezkoumá odvolací soud i správnost takového 
výroku, na který navazuje výrok napadený odvoláním, jestliže oprávněná osoba 
proti němu mohla podat odvolání. S ohledem na obsah těchto ustanovení a na výše 
uvedenou změnu hmotně právní úpravy týkající se ustanovení § 126 tr. zák. byl v 
posuzované věci odvolací soud povinen na podkladě odvolání státního zástupce 
zabývat se též výrokem o vině, v němž měl napadený a posléze zrušený výrok o 
trestu svůj podklad. Pokud tak odvolací soud neučinil, nesplnil tím v celém 
rozsahu svou přezkumnou povinnost vyplývající právě z ustanovení § 254 odst. 1 
věty druhé, odst. 2 tr. řádu, která ji rozšiřují i mimo výroky napadené 
odvoláním a nad rámec vad vytýkaných v odvolání. Tomuto postupu totiž v 
posuzované věci nebránila ani okolnost, že obviněný se vzdal práva na odvolání 
ihned po vyhlášení rozsudku soudu prvního stupně (č. l. 203 trestního spisu), 
takže k rozhodování odvolacího soudu došlo jen na podkladě odvolání státního 
zástupce podaného v neprospěch obviněného. Za této situace totiž mohl a měl 
odvolací soud rozhodnout i ve prospěch obviněného, neboť odvolání státního 
zástupce podané pouze v neprospěch obviněného nebrání odvolacímu soudu, aby 
učinil i takové rozhodnutí, které je ve prospěch obviněného.

Nejvyšší soud tedy po přezkoumání napadeného rozhodnutí i řízení, které mu 
předcházelo, shledal, že stížnost pro porušení zákona je důvodná. Proto podle § 
268 odst. 2 tr. řádu vyslovil, že napadeným rozsudkem Krajského soudu v Ostravě 
ze dne 29. 1. 2008, sp. zn. 5 To 34/2008, byl v neprospěch obviněného K.  Z.   
porušen zákon v ustanovení § 16 odst. 1 tr. zák. ve spojení s ustanovením 126 
tr. zák., ve znění účinném od 1. 1. 2008, a v ustanoveních § 254 odst. 1, 2 a § 
258 odst. 1 písm. e), odst. 2 tr. řádu. Na podkladě tohoto závěru o porušení 
zákona pak Nejvyšší soud podle § 269 odst. 2 tr. řádu zrušil napadený rozsudek 
Krajského soudu v Ostravě v celém rozsahu a zrušil i jemu předcházející 
rozsudek Okresního soudu v Karviné – pobočka v Havířově ze dne 4. 12. 2007, sp. 
zn. 103 T 270/2007, a to včetně všech dalších rozhodnutí obsahově navazujících 
na oba citované rozsudky, pokud jejich zrušením pozbyla podkladu.

Podle § 271 odst. 1 tr. řádu Nejvyšší soud může při zrušení napadeného 
rozhodnutí také sám hned rozhodnout ve věci, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn. Po 
zrušení napadeného rozsudku Krajského soudu v Ostravě i rozsudku Okresního 
soudu v Karviné – pobočka v Havířově je totiž zřejmé, že posuzovaný skutek v 
době rozhodování odvolacího soudu i v současné době již není žádným trestným 
činem a že ani případné doplnění dokazování v dalším řízení nemůže nic změnit 
na tomto závěru. Proto Nejvyšší soud nemohl pokračovat v trestním stíhání 
obviněného K.  Z.   např. tím, že by věc vrátil soudu nižšího stupně k novému 
projednání a rozhodnutí, ale sám obviněného zprostil obžaloby, neboť z povahy 
věci nepřichází v úvahu jiný odpovídající procesní postup (srov. rozhodnutí pod 
č. 28/1994-I. Sb. rozh. tr.). Nejvyšší soud tedy postupoval ve smyslu shora 
citovaného ustanovení trestního řádu a podle § 226 písm. b) tr. řádu zprostil 
obviněného K.  Z.   obžaloby pro skutek, v němž obžaloba státního zástupce 
státního zástupce Okresního státního zastupitelství v Karviné – pobočka v 
Havířově ze dne 9. 11. 2007, sp. zn. 11 ZT 191/2007, spatřovala trestný čin 
porušení povinnosti v řízení o konkursu podle § 126 odst. 2 tr. zák., ve znění 
účinném do 31. 12. 2007, protože žalovaný skutek není tímto trestným činem, ale 
ani žádným jiným trestným činem.

P o u č e n í :  Proti tomuto rozsudku není přípustný další opravný prostředek.

V Brně dne 26. června 2008

Předseda senátu:     

JUDr. František  P ú r y  
