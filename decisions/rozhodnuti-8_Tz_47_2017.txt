Název judikátu: Právo zákonného zástupce podat jménem mladistvého opravný prostředek a lhůta k tomu

Právní věta: 
Rodič mladistvého, který nedovršil v době doručování usnesení věku osmnácti let nebo jiným způsobem  nenabyl plné svéprávnosti, má v řízení vedeném proti takovému mladistvému postavení zákonného  zástupce podle § 43 odst. 1 z. s. m., na jehož základě má mimo jiné i právo za něj podávat opravné  prostředky. Podle § 137 odst. 1 tr. ř. se takovému rodiči, který je zákonným zástupcem mladistvého,  musí oznámit usnesení soudu a ve smyslu § 143 odst. 1 tr. ř. se běh lhůty pro podání stížnosti  počítá od toho oznámení, které bylo provedeno nejpozději. Postavení osoby oprávněné k podání stížnosti ve smyslu § 72 odst. 2 z. s. m. z důvodu, že jde o  příbuzného v pokolení přímém, má rodič mladistvého jen v případě, jestliže v době, kdy je  oznamováno usnesení soudu, mladistvý již dovršil věku osmnácti let a je plně svéprávnou osobou.  Tehdy lhůta k podání stížnosti i jemu končí týmž dnem jako mladistvému. Poznámka: Stejné zásady jsou nově vyjádřeny v § 67 odst. 3 z. s. m. a § 72a z. s. m., ve znění  účinném od 18. 3. 2017. Podle § 67 odst. 3 z. s. m., oznamuje-li se mladistvému, který není plně  svéprávný, usnesení, proti němuž má právo podat stížnost, je třeba je oznámit jak jemu, tak i jeho  obhájci a jeho zákonnému zástupci nebo opatrovníku. Lhůta pro podání opravného prostředku proti  rozhodnutí, které se doručuje nebo oznamuje jak mladistvému, tak i jeho obhájci nebo zákonnému  zástupci nebo opatrovníku, podle § 72a odst. 1 z. s. m. běží od toho doručení nebo oznámení, které  bylo provedeno nejpozději.

Soud: Nejvyšší soud

Spisová značka: 8 Tz 47/2017

Datum rozhodnutí: 09.08.2017

Typ rozhodnutí: ROZSUDEK


Heslo: Mladistvý, Počítání lhůt, Řízení o stížnosti, Zákonný zástupce obviněného

Dotčené předpisy: § 72 odst. 2 z. s. m. ve znění do 17.03.2017, § 143 odst. 1 tr. ř.

Kategorie rozhodnutí: A


Publikováno ve sbírce pod číslem: 10 / 2018



 8 Tz 47/2017-49

ČESKÁ REPUBLIKA 
ROZSUDEK
JMÉNEM REPUBLIKY

	Nejvyšší soud jako soud pro mládež projednal ve veřejném zasedání 
konaném dne 9. 8. 2017 v senátě složeném z předsedkyně JUDr. Milady Šámalové a 
soudců JUDr. Jana Bláhy a JUDr. Věry Kůrkové stížnost pro porušení zákona 
podanou ministrem spravedlnosti České republiky ve prospěch obviněného 
mladistvého „Y. Q.“ *) proti usnesení státní zástupkyně Okresního státního 
zastupitelství v Ostravě ze dne 18. 3. 2016, sp. zn. 7 ZT 34/2016, a rozhodl 
takto:
I. Podle § 268 odst. 2 tr. ř. se vyslovuje, že usnesením státní zástupkyně 
Okresního státního zastupitelství v Ostravě ze dne 18. 3. 2016, sp. zn. 7 ZT 
34/2016, byl porušen zákon v ustanoveních § 72 odst. 2 z. s. m. a § 148 odst. 1 
písm. b) tr. ř. v neprospěch obviněného mladistvého „Y. Q.“.

           Podle § 269 odst. 2 tr. ř. se napadené usnesení zrušuje. Zrušují se 
i všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

II. Podle § 270 odst. 1 tr. ř. se státní zástupkyni Okresního státního 
zastupitelství v Ostravě přikazuje, aby věc v potřebném rozsahu znovu 
projednala a rozhodla. 

Odůvodnění:

I. Z obsahu stížnosti pro porušení zákona

1.	Stížnost pro porušení zákona č. j. MSP-279/2016-OJD-SPZ/3, podaná 
ministrem spravedlnosti podle § 266 odst. 1 tr. ř. ve prospěch obviněného 
mladistvého „Y. Q.“ (dále „mladistvý“), směřuje proti pravomocnému usnesení 
státní zástupkyně Okresního státního zastupitelství v Ostravě ze dne 18. 3. 
2016, jímž byla podle § 148 odst. 1 písm. b) tr. ř. zamítnuta stížnost T. W., 
otce mladistvého proti usnesení Policie České republiky, Městské ředitelství 
policie Ostrava, ÚO SKPV, 1. OOK Ostrava-Střed ze dne 7. 3. 2016, č. j. 
KRPT-250127-56/TČ-2015-070771-Ž-M, kterým bylo podle § 160 odst. 1 tr. ř. 
zahájeno trestního stíhání mladistvého pro provinění krádeže podle § 205 odst. 
1 písm. a), d) tr. zákoníku.

2.	Ministr spravedlnosti uvedl, že mladistvý usnesení převzal osobně dne 
7. 3. 2016 a jeho otec T. W., nacházející se ve výkonu trestu odnětí svobody, 
dne 9. 3. 2017, matka mladistvého dne 21. 4. 2016. Poukázal též na to, že otec 
mladistvého podal proti tomuto usnesení stížnost, datovanou dne 10. 3. 2016, 
která byla předána k poštovní přepravě dne 11. 3. 2016. V té souvislosti 
zdůraznil, že mladistvý dosáhl zletilosti dovršení osmnácti let věku dne 9. 7. 
2016.

3.	Státní zástupkyně Okresního státního zastupitelství v Ostravě 
usnesením, proti němuž stížnost pro porušení zákona směřuje, stížnost podanou 
otcem mladistvého zamítla jako opožděnou podle § 148 odst. 1 písm. b) tr. ř. s 
odkazem na ustanovení § 72 odst. 2 z. s. m., podle něhož mohou stížnost podat 
ve prospěch mladistvého rovněž jeho příbuzní v pokolení přímém, a tedy podle ní 
i zákonný zástupce, avšak lhůta jim končí týmž dnem jako mladistvému.

4.	S tímto rozhodnutím i jeho odůvodněním se ministr spravedlnosti 
neztotožnil a s odkazem na znění ustanovení § 137 odst. 1, 3 tr. ř., § 141 
odst. 1 tr. ř, § 143 odst. 1 tr. ř., § 146 odst. 2 písm. a) tr. ř. § 147 odst. 
1 písm. a), b) tr. ř. a § 60 odst. 1, 3, 4 písm. a) tr. ř., dovodil, že v 
řízení proti mladistvému trvá povinnost usnesení oznámit zákonnému zástupci 
mladistvého do doby nabytí zletilosti, a že v řízení proti mladistvým se 
uplatní zvláštní úprava o oznámení usnesení, a to  jednak § 67 odst. 2 z. s. 
m., § 43 odst. 1 z. s. m. s tím, že zákonnému zástupci musí být doručena v 
opise všechna usnesení, proti kterým má mladistvý právo podat stížnost. Zákonný 
zástupce má právo podávat opravné prostředky s výhodnějším počátkem běhu lhůty 
pro jejich podání, doručuje-li se mu rozhodnutí vedle mladistvého. 

5.	K počátku běhu lhůty s ohledem na výklad § 43 z. s. m ve stanovisku 
Nejvyššího soudu ze dne 30. 11. 1978, sp. zn. Tpj 90/78 (uveřejněno ve Sbírce 
soudních rozhodnutí a stanovisek pod č. 48/1979) plyne, že jestliže se doručuje 
rozsudek jak mladistvému, tak i jeho obhájci a zákonnému zástupci, tomu však 
jen pokud je ještě jeho zákonným zástupcem, tj. do doby nabytí zletilosti 
mladistvého, běží lhůta k podání odvolání každé z těchto osob od toho doručení, 
které u nich bylo podáno nejpozději. Ustanovení § 72 odst. 2 z. s. m., na něž 
státní zástupkyně v napadeném usnesení poukázala, se týká jiných osob 
příbuzných v pokolení přímém, jimž lhůta k podání stížnosti jim končí týmž dnem 
jako mladistvému.

6.	Jestliže státní zástupkyně odkázala pro svůj závěr na ustanovení § 72 
odst. 2 z. s. m., ministr spravedlnosti tento argument považoval za 
nepřiléhavý, neboť v řízení proti mladistvému má zákonný zástupce mladistvého v 
tomto řízení specifické postavení, a proto mu v souladu s ustanovením § 143 
odst. 1 tr. ř. běží lhůta k podání stížnosti samostatně od toho oznámení, které 
bylo provedeno nejpozději.

7.	I když bylo přezkoumávané usnesení nejpozději doručeno dne 21. 4. 
2016 matce mladistvého M. H. a  otci dne 9. 3. 2016, který proti němu podal dne 
11. 3. 2016 stížnost, byla podána včas, protože otec byl zákonným zástupcem 
mladistvého, a lze mít za to, že ho zde zastoupil. Stížnost přitom podal v 
zákonné lhůtě, neboť ta uplynula až v pondělí dne 14. 3. 2016. Státní 
zástupkyně proto měla z podnětu stížnosti napadené usnesení přezkoumat a 
následně o ní adekvátně rozhodnout. Jestliže takto nepostupovala a pro 
opožděnost ji zamítla, nesplnila povinnost podle § 147 odst. 1 tr. ř. a 
pochybila při aplikaci § 148 odst. 1 písm. b) tr. ř.

8.	Z uvedených důvodů ministr spravedlnosti navrhl, aby Nejvyšší soud 
podle § 268 odst. 2 tr. ř. vyslovil, že usnesením státní zástupkyně Okresního 
státního zastupitelství v Ostravě ze dne 18. 3. 2016, sp. zn. 7 ZT 34/2016, byl 
porušen zákon v ustanovení § 148 odst. 1 písm. b) tr. ř. v neprospěch 
mladistvého „Y. Q.“, aby napadené usnesení zrušil, jakož i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu, a dále aby podle § 270 odst. 1 tr. ř. 
přikázal státní zástupkyni Okresního státního zastupitelství v Ostravě, aby věc 
v potřebném rozsahu znovu projednala a rozhodla.

9.	Nejvyšší soud jako soud pro mládež (dále jen „Nejvyšší soud“) 
přezkoumal podle § 267 odst. 3 tr. ř. zákonnost a odůvodněnost rozhodnutí, 
proti němuž byla stížnost pro porušení zákona podána, v rozsahu a z důvodů v ní 
uvedených, jakož i řízení předcházející, a dospěl k závěru, že zákon byl 
porušen z důvodů vytýkaných ministrem spravedlnosti.

II. Řízení předcházející stížností pro porušení zákona napadenému rozhodnutí

10.	Na podkladě spisového materiálu Okresního státního zastupitelství v 
Ostravě vedeném pod sp. zn. 7 ZT 34/2016, jehož součástí je napadené usnesení, 
Nejvyšší soud zjistil, že bylo proti mladistvému „Y. Q.“ usnesením Policie 
České republiky, Městské ředitelství policie Ostrava, Územní odbor  SKVP, 1. 
oddělení obecné kriminality  Střed,  Ostrava, ze dne 7. 3. 2016, č. j. 
KRPT-250127-56/TČ-2015-070771-Ž-M, podle § 160 odst. 1 tr. ř. za použití § 6 
odst. 1 z. s. m. zahájeno trestní stíhání pro provinění krádeže podle § 205 
odst. 1 písm. a),  d) tr. zákoníku (č. l. 19 až 21).
 
11.	Uvedené usnesení mladistvý převzal osobně 7. 3. 2016, jeho obhájce 
JUDr. Pavel Kort dne 8. 3. 2016. Předmětné usnesení též obdržel okresní státní 
zástupce dne 7. 3. 2016, a Město Nový Jičín dne 8. 3. 2016, též probační a 
mediační sužba dne 8. 3. 2016. Usnesení bylo doručeno i rodičům mladistvého 
tak, že otec T. W., ho obdržel dne 9. 3. 2016 ve Věznici Plzeň, a matka M. H. 
dne 21. 4. 2016 (č. l. 21).

12.	Otec mladistvého sepsal dne 10. 3. 2016 proti tomuto usnesení 
stížnost, jíž předal k poštovní přepravě dne 11. 3. 2016 (č. l. 22, 23), a 
adresoval ji policejnímu orgánu, který předmětné usnesení vydal. Ten ji dne 15. 
3. 2016 předložil podle § 146 odst. 2 písm. a) tr. ř. k rozhodnutí Okresnímu 
státnímu zastupitelství Ostrava s poznámkou, že tato stížnost byla podána včas. 

13.	Státní zástupkyně Okresního státního zastupitelství v Ostravě 
usnesením ze dne 18. 3. 2016, sp. zn. 7 ZT 34/2016, rozhodla o této stížnosti 
otce mladistvého tak, že ji podle § 148 odst. 1 písm. b) tr. ř. zamítla jako 
podanou opožděně s odůvodněním, že pokud bylo předmětné usnesení doručeno 
mladistvému dne 7. 3. 2016 a jeho otci dne 9. 3. 2016, jde s ohledem na § 72 
odst. 2 z. s. m. o stížnost opožděnou. Konstatovala, že podle uvedeného 
ustanovení mohou podat stížnost ve prospěch mladistvého jeho příbuzní v 
pokolení přímém, tedy zákonní zástupci, avšak lhůta pro podání stížnosti jim 
končí dnem jako mladistvému, a proto nezbylo, než ji jako opožděnou zamítnout, 
protože poslední den lhůty pro podání stížnosti uplynul dnem 10. 3. 2016. 

III. Posouzení Nejvyššího soudu

14.	K obsahu podané stížnosti pro porušení zákona a rovněž i k následně 
rozváděným skutečnostem Nejvyšší soud nejprve zdůrazňuje, že mladistvý, jenž je 
narozen dne 9. 7. 1998, čin, pro který bylo usnesení o zahájení trestního 
stíhání mladistvého Policií České republiky ze dne 7. 3. 2016, č. j. 
KRPT-250127-56/TČ-2015-070771-Ž-M, vydáno, spáchal dne 19. 11. 2015, tedy ve 
věku sedmnácti let. Zletilým se mladistvý stal dne 9. 7. 2016, kdy dosáhl věku 
osmnácti let. V době, tj. v měsících březnu a dubnu 2016, kdy bylo usnesení 
vydáno, byla podána stížnost a bylo o ní rozhodováno, byl nezletilým, a proto 
jeho zákonnými zástupci byli jeho rodiče (viz § 892 odst. 1 zákona č. 89/2012 
Sb., občanského zákoníku).

15.	Rovněž je třeba s ohledem na řešenou problematiku a dobu, kdy k 
přezkoumávaným rozhodnutím došlo, poukázat na to, že v řešené věci jsou 
aplikována ustanovení trestního řádu a zákona o soudnictví ve věcech mládeže, 
platná v době, kdy byly předmětné úkony činěny [viz usnesení Nejvyššího soudu 
ze dne 14. 12. 1995, sp. zn. 2 Tzn 63/95 (uveřejněno ve Sbírce soudních 
rozhodnutí a stanovisek Nejvyššího soudu pod č. 2/1998-II)]. Nepromítají se zde 
změny příslušných ustanovení, k nimž došlo zákonem č. 55/2017 Sb., kterým se 
mění zákon č. 40/2009 Sb., trestní zákoník, ve znění pozdějších předpisů, zákon 
č. 141/1961 Sb., o trestním řízení soudním (trestní řád), ve znění pozdějších 
předpisů, a další související zákony, protože tento zákon nabyl účinnosti až 
dne 17. 3. 2017.

16.	Nejvyšší soud poté, co přezkoumal stížnost pro porušení zákona i 
řízení, které vydanému a napadenému usnesení předcházelo, shledal, že je 
důvodná, protože státní zástupkyně Okresního státního zastupitelství v Ostravě 
rozhodující o stížnosti otce mladistvého pochybila, neboť stížnost otec podal 
včas, a nebyl dán žádný důvod ji zamítat jako opožděnou. Státní zástupkyně 
totiž nesprávně aplikovala § 72 odst. 2 z. s. m., v jehož smyslu otce 
mladistvého považovala pouze za osobu příbuznou v pokolení přímém, aniž by 
brala na zřetel, že v době, kdy mladistvý ještě nedovršil osmnácti let (ještě 
nenabyl svéprávnosti či zletilosti), byl otec současně jeho zákonným zástupcem. 
Měl proto vůči úkonům činěným za mladistvého práva plynoucí především z 
ustanovení § 43 odst. 1 z. s. m. a v návaznosti na ně, vzhledem k tomu, že 
zákon o soudnictví ve věcech mládeže neměl do dne 17. 3. 2017 speciální 
ustanovení o doručování a podávání usnesení, i podle obecné úpravy podle § 143 
odst. 1 tr. ř. >1< 
17.	Podle § 43 odst. 1 z. s. m (ve znění účinném do 17. 3. 2017) je 
zákonný zástupce mladistvého oprávněn mladistvého zastupovat, zejména zvolit mu 
obhájce, činit za mladistvého návrhy, podávat za něho žádosti a opravné 
prostředky; je též oprávněn zúčastnit se těch úkonů, kterých se podle zákona 
může zúčastnit mladistvý. Ve prospěch mladistvého může zákonný zástupce tato 
práva vykonávat i proti jeho vůli. Ve smyslu tohoto ustanovení uvedené právo 
zákonného zástupce zastupovat mladistvého, a tedy podávat jeho jménem opravné 
prostředky, trvá pouze do dovršení zletilosti mladistvého tedy do 18 let jeho 
věku. Teprve od tohoto okamžiku má mladistvý plnou způsobilost k právním úkonům 
a zákonný zástupce již není oprávněn jej zastupovat (srov. ŽATECKÁ, Eva; 
HRUŠÁKOVÁ, Milana. § 43 Zákonný zástupce mladistvého. In: ŽATECKÁ, Eva; 
HRUŠÁKOVÁ, Milana. Zákon o soudnictví ve věcech mládeže: Komentář. Wolters 
Kluwer. Dostupné v Systému ASPI.). Zákonný zástupce má právo za mladistvého, 
jenž ještě nedovršil 18 let věku, podávat jeho jménem opravné prostředky s 
výhodnějším počátkem běhu lhůty pro jejich podání, doručuje-li se mu rozhodnutí 
vedle mladistvého, a to ve smyslu ustanovení § 143 odst. 1 tr. ř. (srov. ŠÁMAL, 
P. a kol. Zákon o soudnictví ve věcech mládeže. 3. vydání. Praha: 
Nakladatelství C. H. Beck, 2011, s. 405).

18.	Podle § 143 odst. 1 tr. ř. (ve znění účinném do 17. 3. 2017) se 
stížnost podává u orgánu, proti jehož usnesení stížnost směřuje, a to do tří 
dnů od oznámení usnesení (§ 137 tr. ř. ); jestliže se usnesení oznamuje jak 
obviněnému, tak i jeho zákonnému zástupci nebo obhájci, běží lhůta od toho 
oznámení, které bylo provedeno nejpozději. Toto ustanovení v uvedeném znění 
(později došlo ke změně, viz shora bod 15) se uplatní i u zákona o soudnictví 
ve věcech mládeže, které v daném znění nemá speciální úpravu, a proto se v 
tomto případě aplikuje postup ve smyslu § 1 odst. 3 z. s. m. (srov. ŠÁMAL, P. a 
kol. Trestní řád. Komentář. 7. vydání. Praha: C. H. Beck, 2013, s. 1769).

19.	Na základě ve věci zjištěných skutečností a uvedené právní úpravy 
Nejvyšší soud v posuzované věci shledal, že za mladistvého jeho otec mohl podat 
jeho jménem stížnost proti usnesení o zahájení trestního stíhání v postavení 
jeho zákonného zástupce (§ 43 odst. 1 z. s. m.), neboť jako takovému mu bylo 
samostatně toto rozhodnutí doručováno. Právě tato skutečnost je i odlišujícím 
hlediskem mezi příbuzným v pokolení přímém, jemuž se rozhodnutí samostatně 
nedoručuje, a zákonným zástupcem, jemuž toto právo přísluší ve smyslu § 137 
odst. 3 tr. ř. (ve znění do 17. 3. 2017), které stanoví, že oznamuje-li se 
obviněnému, který je zbaven způsobilosti k právním úkonům nebo jehož 
způsobilost k právním úkonům je omezena, usnesení, proti němuž má stížnost, je 
třeba je oznámit jak jemu, tak i jeho obhájci a jeho zákonnému zástupci.

20.	Právní úprava u příbuzných v pokolení přímém (jde o osoby uvedené v 
§ 247 odst. 2 tr. ř.), na něž § 72 odst. 2  z. s. m. dopadá, se však řídí 
jinými pravidly. Zásadně se jim předmětné rozhodnutí neoznamuje a lhůta k 
podání stížnosti jim podle § 143 odst. 2 tr. ř. končí stejným okamžikem jako 
obviněnému. V daném případě, kdy rodiče mladistvého byli z důvodu jeho 
nezletilosti (nesvéprávnosti) jeho zákonnými zástupci, se uvedené ustanovení § 
72 odst. 2 z. s m. nemohlo uplatnit, ale bylo nutné postupovat podle § 143 
odst. 1 tr. ř., jak bylo shora uvedeno, které mělo přednost.    

21.	Třídenní lhůta podle § 143 odst. 1 tř. ř. běžela od toho oznámení, 
které bylo provedeno nejpozději. Z tohoto důvodu bylo potřeba zkoumat, které z 
doručení oprávněným osobám, bylo poslední. V přezkoumávané věci jím bylo 
doručení učiněné matce mladistvého M. H., neboť převzala rozhodnutí o zahájení 
trestního stíhání mladistvého až dne 21. 4. 2016 (č. l. 21 spisu). Lhůta pro 
podání stížnosti proti uvedenému usnesení proto všem oprávněným osobám skončila 
dnem 25. 4. 2016 (připadla na 24. 4. 2016, což však byla neděle, viz § 60 odst. 
3 tr. ř.), a to i pro otce mladistvého. Jestliže otec podal stížnost k poštovní 
přepravě dne 11. 3. 2016, učinil tak včas. 

22.	Vzhledem k tomu, že stížnost otce mladistvého jako jeho zákonného 
zástupce byla podána včas, měla ji stání zástupkyně ve smyslu § 147 odst. 1 tr. 
ř. přezkoumat, tzn.  správnost všech výroků napadeného usnesení, proti nimž 
může stěžovatel podat stížnost, a řízení předcházející napadenému usnesení. 
Pokud takto nepostupovala a stížnost považovala za podanou opožděně, porušila 
zákon jednak v ustanovení § 72 odst. 2 z. s. m., který v daném případě 
nesprávně aplikovala i § 148 odst. 1 písm. b) tr. ř., podle něhož stížnost jako 
opožděnou nezákonně zamítla. 

IV. Závěr

23.	Nejvyšší soud z uvedených důvodů v souladu se stížností pro porušení 
zákona rozhodl tak, že usnesením státní zástupkyně Okresního státního 
zastupitelství v Ostravě ze dne 18. 3. 2016, sp. zn. 7 ZT 34/2016, byl porušen 
zákon v ustanovení § 148 odst. 1 písm. b) tr. ř. Shledal však i porušení zákona 
v § 72 odst. 2 z. s. m., jímž se státní zástupkyně nesprávně řídila, a proto 
rozhodla v neprospěch mladistvého „Y. Q.“. Z uvedených důvodů Nejvyšší soud 
podle § 269 odst. 2 tr. ř. ministrem spravedlnosti napadené usnesení zrušil, 
jakož i všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu. 

24.	 Současně Nejvyšší soud rozhodl tak, že věc podle § 270 odst. 1 tr. 
ř. přikázal k novému projednání a rozhodnutí státní zástupkyni Okresního 
státního zastupitelství v Ostravě, neboť stížností pro porušení zákona 
napadeným usnesením bylo porušeno právo mladistvého na řádné projednání věci s 
využitím všech zákonných prostředků k realizaci jeho práva na obhajobu. Na 
státní zástupkyni v dalším řízení bude, aby o  stížnosti otce mladistvého věcně 
ve smyslu podle § 147 odst. 1 tr. ř. rozhodla., tzn., aby přezkoumala správnost 
všech výroků napadeného usnesení, proti nimž může stěžovatel podat stížnost, a 
řízení předcházející napadenému usnesení.

Poučení: Proti tomuto rozhodnutí není opravný prostředek přípustný. 

V Brně dne 9. 8. 2017

JUDr. Milada Šámalová
předsedkyně senátu

*) Byl použit pseudonym ve smyslu zákona č. 218/2003 Sb. 


_______________________________________________________
Poznámky pod čarou jsou v textu odkazovány následovně: >číslo<

1) Nyní nově platí právní úprava zákonem č. 55/2017 Sb. vymezila v §  67 odst. 
3 z. s. m., že „Oznamuje-li se mladistvému, který není plně svéprávný, 
usnesení, proti němuž má právo podat stížnost, je třeba je oznámit jak jemu, 
tak i jeho obhájci a jeho zákonnému zástupci nebo opatrovníku“. Zavedla též 
samostatné ustanovení § 72a z. s. m., podle jehož odstavce 1 platí, že „Lhůta 
pro podání opravného prostředku proti rozhodnutí, které se doručuje nebo 
oznamuje jak mladistvému, tak i jeho obhájci nebo zákonnému zástupci nebo 
opatrovníku, běží od toho doručení nebo oznámení které bylo provedeno 
nejpozději“. V této podobě má tedy od 17. 3. 2017 zákon o soudnictví ve věcech 
mládeže pro oznamování usnesení zákonným zástupcem vlastní úpravu, která je 
však ve svém obsahu v zásadě dopady pro zákonného zástupce shodné s dřívější 
úpravou, která je řešena v tomto rozhodnutí.


