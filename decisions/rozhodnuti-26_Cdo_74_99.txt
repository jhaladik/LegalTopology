Soud: Nejvyšší soud

Spisová značka: 26 Cdo 74/99

Datum rozhodnutí: 26.07.2000

Typ rozhodnutí: Rozsudek


Kategorie rozhodnutí: D




26 Cdo 74/99 

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedkyně JUDr. 
Hany Müllerové a soudců JUDr. Miroslava Feráka a Doc. JUDr. Věry Korecké, CSc. 
v právní věci žalobkyně  B. S., zastoupené  advokátem, proti žalovaným 1) Z. T. 
a 2) S. T., zastoupeným  advokátkou, o vyklizení bytu, vedené u Obvodního soudu 
pro Prahu 6 pod sp. zn. 10 C 288/94, o dovolání žalovaných proti rozsudku 
Městského soudu v Praze ze dne 24. června 1998, č.j. 11 Co 140/98-110, takto:

	Rozsudek Městského soudu v Praze ze dne 24. června 1998, č.j. 11 Co 
140/98-110,    se zrušuje a věc se vrací odvolacímu soudu k dalšímu řízení.

O d ů v o d n ě n í :

Obvodní soud v Praze 6 rozsudkem ze dne 14. 11. 1997, č. j.  10 C 288/94-93 
(poté co jeho předchozí zamítavý rozsudek ze dne 18. 9. 1995, č. j. 10 C 
288/94-44, byl usnesením Městského soudu v Praze ze dne 19. 6. 1996, č. j. 11 
Co 137/96-62,  zrušen, kdy řízení bylo zastaveno v části týkající se přivolení 
k výpovědi z nájmu předmětného bytu, a věc byla vrácena soudu prvního stupně k 
dalšímu řízení  v části, týkající se žaloby na vyklizení bytu),   opětovně 
zamítl žalobu s návrhem, aby oba žalovaní byli povinni vyklidit byt č. 13  o 
velikosti 1 + 1 s příslušenstvím, který se nachází v podkroví domu č. p. 1887  
v P. (dále jen „předmětný byt\" nebo „byt\") a vyklizený jej odevzdat 
žalobkyni. Zároveň zavázal žalobkyni nahradit žalovaným náklady řízení. Soud 
prvního stupně vzal za prokázáno, že se žalobkyně ke dni 18. 2. 1993 na základě 
dohody o vydání věci stala výlučnou vlastnicí domu, v němž se nachází předmětný 
byt, že první žalovaná se do bytu nastěhovala spolu s mladším synem na podzim 
1990 v době, kdy užívací právo k bytu svědčilo jejímu otci  Č. M., a že tím, že 
se nastěhovala k otci, opustila společnou domácnost se svým manželem (druhým 
žalovaným). Obvodní soud dospěl k závěru, že  první žalovaná s otcem sdílela 
společnou domácnost až do jeho smrti dne 31. 10. 1991, a že poté se do 
předmětného bytu nastěhoval  zpět druhý žalovaný. Podle soudu prvního stupně 
první žalovaná prokázala, že opustila společnou domácnost s manželem a v době 
otcovy  smrti vedla s ním společnou domácnost, a že tedy splnila obě podmínky 
pro přechod práva osobního užívání bytu podle tehdy platného ustanovení § 179 
odst. 1 obč. zák;  proto tento soud žalobu na vyklizení bytu neshledal důvodnou.

K odvolání žalobkyně Městský soud v Praze rozsudkem ze dne 24. 6. 1998, č. j. 
11 Co 140/98-110, rozsudek soudu prvního stupně změnil tak, že oběma žalovaným 
uložil povinnost předmětný byt vyklidit a vyklizený předat žalobkyni do tří 
měsíců od právní moci rozsudku. Současně vyslovil, že žádný z účastníků nemá 
právo na náhradu nákladů řízení před soudy obou stupňů.  Odvolací soud se 
neztotožnil se závěry soudu prvního stupně v otázce, že první žalovaná neměla v 
době, kdy zemřel její otec, vlastní byt. Pro posouzení otázky, zda žalované 
vzniklo právo společného osobního užívání k bytu, jenž získali oba žalovaní na 
základě výměny bytů v červnu či červenci 1991, považoval za zásadní skutečnost, 
zda spolu žalovaní (manželé) trvale žili, či nežili. Podle odvolacího soudu 
není podstatné, zda manželé byt spolu obývali, popř., že jeden z nich v bytě 
nebydlel. Za rozhodující považoval  „faktický stav jejich vztahu jako manželů, 
tj. zda mezi nimi existují citové vztahy, zda manželství naplňuje své základní 
funkce, nebo zda došlo k trvalému rozvratu životního společenství, aniž by však 
bylo manželství rozvedeno\". Na základě zjištěného skutkového stavu odvolací 
soud dovodil, že v době smrti otce žalované oba žalovaní v trvalém rozvratu 
nežili; zejména okolnost, že       po smrti otce žalované spolu obnovili 
společnou domácnost, vedla odvolací soud k závěru, že vztah žalovaných nelze 
hodnotit ve smyslu § 175 odst. 3 obč. zák. v tehdejším znění, tj.         že 
spolu trvale nežijí. Žalované tedy vzniklo právo společného užívání bytu spolu 
s manželem a nenaplnila tak jednu ze dvou podmínek pro přechod práva osobního 
užívání ve smyslu § 179 odst. 1 obč. zák. Odvolací soud uzavřel, že oba 
žalovaní užívají předmětný byt bez právního důvodu a žaloba na  jeho vyklizení 
je tedy důvodná.

Proti tomuto rozsudku podali oba žalovaní (zastoupeni advokátkou) dovolání, 
jehož přípustnost  opřeli o ustanovení § 238 odst. 1 písm. a/ o. s. ř. Dovolací 
důvody podřadili pod ustanovení § 241 odst. 3 písm. c/ a d/ o. s. ř. a uvedli, 
že odůvodnění rozhodnutí odvolacího soudu je „nedostatečné, nepřesvědčivé a 
jednoznačně stranící žalobkyni\", a odvolacímu soudu  vytýkali, že důkazy 
objektivně nezhodnotil. Uvedli, že v době, kdy směňovali byt, byly jejich 
vztahy vážně narušeny, ale po smrti otce první žalované se začaly postupně 
vylepšovat a soužití se podařilo znovu obnovit. Podle jejich názoru „nelze 
akceptovat závěr, že je jedno z jakých důvodů (...jsme) žili odděleně, ale 
přesto, že lze říci, že (...jsme) nesplnili podmínku pro přechod nájmu, tj. že 
(...jsme) spolu trvale nežili\". Dovolatelé navrhli, aby dovolací soud rozsudek 
odvolacího soudu zrušil a věc mu vrátil k dalšímu řízení. 

Žalobkyně v dovolacím vyjádření navrhla, aby dovolací soud dovolání žalovaných 
zamítl a uložil jim povinnost nahradit jí náklady  dovolacího řízení.

Nejvyšší soud České republiky jako soud dovolací (§ 10a o. s. ř.) shledal, že 
dovolání je podáno včas osobami k tomu oprávněnými (§ 240 odst. 1  o. s. ř.) za 
splnění podmínky řízení - povinného advokátního zastoupení dovolatelů (§ 241 
odst. 1, 2 o. s. ř.), má obsahové i formální znaky uvedené v § 241 odst. 2 o. 
s. ř., je přípustné, neboť směřuje proti rozsudku odvolacího soudu, kterým byl 
změněn rozsudek soudu prvního stupně ve věci samé (§ 238 odst. 1 písm. a/ o. s. 
ř.) a jeho prostřednictvím dovolatelé uplatňují způsobilé dovolací důvody 
podřazené § 241 odst. 3 písm. c/ a d/  o. s. ř.   Podle § 242 odst. 1 a 3 o. s. 
ř. je dovolací soud vázán uplatněnými dovolacími důvody včetně toho, jak byly 
dovolateli obsahově vymezeny, zároveň však z ustanovení § 242 odst. 3 věty 
druhé o. s. ř. vyplývá, že k vadám řízení uvedeným v § 237 o. s. ř. (dovolacím 
důvodům  podle § 241 odst. 3 písm. a/ o. s. ř.) i  k tzv. jiným vadám, které 
mohly mít za následek nesprávné rozhodnutí ve věci (§ 241 odst. 3 písm. b/ o. 
s. ř.), je povinen přihlédnout i tehdy, nejsou-li dovoláním uplatněny.  Z 
obsahu spisu se přitom podává, že řízení před odvolacím soudem bylo stiženo 
vadou podřaditelnou ustanovení    § 237 odst. 1 písm. g/  o. s. ř.

	

Podle § 237 odst. 1 písm. g/ je dovolání přípustné proti každému rozhodnutí 
odvolacího soudu (s výjimkami uvedenými v § 237 odst. 2 o. s. ř.), jestliže 
rozhodoval vyloučený soudce. Soudce je vyloučen z projednávání a rozhodování 
věci, jestliže se zřetelem na jeho poměr k věci, k účastníkům nebo jejich 
zástupcům, lze mít pochybnosti o jeho nepodjatosti (§ 14 odst. 1 o. s. ř.); u 
soudu vyššího stupně jsou vyloučeni i soudci, kteří rozhodovali věc u soudu 
stupně nižšího, a naopak (§ 14 odst. 2  o. s. ř.).  

Již v rozhodnutí uveřejněném ve Sbírce soudních rozhodnutí a stanovisek, ročník 
1997, pod poř. č. 7 (rozsudek Vrchního soudu v Praze ze dne 24. 3. 1995, sp. 
zn. 7 Cdo 69/92), byl vysloven právní  názor,  který Nejvyšší soud sdílí, že 
pojem „rozhodování\"          ve smyslu ustanovení § 14 odst. 2  o. s. ř. nelze 
ztotožňovat jen s rozhodováním  ve věci, a že soudce odvolacího soudu, který v 
řízení u soudu prvního stupně ve významnějším rozsahu procesně působil (např. 
provedl podstatnou část dokazování), je vyloučen z projednávání a rozhodování 
věci (§ 14 odst. 2 o. s. ř. ), i když v řízení před soudem prvního stupně ve 
věci nerozhodoval. Tento názor spočívá především na gramatickém výkladu 
ustanovení § 14 odst. 2 o. s. ř., odvozujícím se od užitého nedokonavého vidu 
slovesa \"rozhodovat\" (věc), který nasvědčuje tomu, že nejde jen či výlučně o 
jednorázový procesní krok (např. vydání rozhodnutí ve věci samé), ale o 
procesní působení kontinuální a v čase trvající. Rozhodování věci, popřípadě 
vedení procesu, se neidentifikuje s pouhým rozhodnutím ve věci samé, které jeho 
součástí být může, ale nemusí. Smysl a účel této právní normy (§ 14 odst. 2 o. 
s. ř.), spočívá mimo jiné v rozvinutí principu instanční oddělenosti řízení 
před jednotlivými funkčně příslušnými soudy jako záruky vnitřní nezávislosti 
soudní soustavy a tím i práva každého      na spravedlivý proces. Citovaný 
judikát také zdůrazňuje, že soudce má čerpat poznatky potřebné pro projednávání 
a rozhodování věci právě z těch pramenů a tím způsobem, jež jsou vlastní té 
fázi řízení, k níž je podle pravidel funkční příslušnosti povolán. K pramenům 
jiným soudce přihlédnout nemůže, což souvisí i s požadavkem jeho nestrannosti 
ve smyslu neovlivněnosti předchozím (procesně neregulérním) poznáním o dané 
věci. Ustanovení § 14 odst. 2 o. s. ř. lze tedy chápat jako specifické 
rozvinutí zásady, vyjádřené již v § 14 odst. 1      o. s. ř., že totiž soudce 
nesmí mít jistý, kvalifikovaný poměr k projednávané věci. Ten přirozeně 
nenabývá až tehdy, když učiní věcné rozhodnutí.

Pojem rozhodování ve smyslu ustanovení § 14 odst. 2 o. s. ř. nelze tedy 
ztotožňovat    s rozhodováním ve věci. Soudce podle tohoto ustanovení vyloučený 
je ten, který procesně působil v řízení u soudu nižšího stupně v takovém 
kvalitativním a kvantitativním rozsahu, kdy již získal o věci vědomost té 
povahy, jež vyvolává pochybnost o vnitřní nezávislosti soudních instancí, o 
legalitě aplikovaných poznatků a ve svých důsledcích i pochybnost o soudcově 
nestrannosti. (Shodný názor je obsažen i v rozhodnutích Nejvyššího soudu České 
republiky, např. v jeho usnesení  ze dne 26. 6. 1997, sp. zn. 2 Cdon 264/97). 

Za soudce, který naplňuje výše uvedené podmínky, nezbývá než mít JUDr. H. Č., 
předsedkyni odvolacího senátu Městského soudu v Praze, který napadený rozsudek 
vydal. Z obsahu spisu totiž  plyne poznatek, že  tato soudkyně (tehdy 
vykonávající svou funkci u Obvodního soudu pro Prahu 6) vedla  prvostupňové 
řízení od jeho zahájení dne  25. 8. 1994 až do května 1995 (kdy věc převzala 
JUDr. L. M.), a v tomto časovém úseku uskutečnila 10 jednání, u nichž provedla 
podstatnou část dokazování (opakované výslechy účastníků, výslechy devíti 
svědků i důkazy listinami). V odvolacím řízení  tedy působila soudkyně 
vyloučená ve smyslu ustanovení § 14 odst. 2 o. s. ř.  a byl tak naplněn 
dovolací důvod podle § 241 odst. 3 písm. a/ o. s. ř.  -  důvod, k němuž musí 
dovolací soud přihlédnout z úřední povinnosti, a který nemůže vést k jinému 
závěru, než ke kvalifikaci napadeného rozsudku jako nesprávného. Dovolacímu 
soudu proto nezbylo, než napadený rozsudek odvolacího soudu zrušit (§ 243b 
odst. 1 věta  za středníkem  o. s. ř.) a věc vrátit odvolacímu soudu k dalšímu 
řízení (§ 243b odst. 2 věta prvá  o. s. ř.), aniž by se mohl zabývat 
opodstatněností těch dovolacích důvodů, které byly  ze strany dovolatelů 
uplatněny. 

Právní názor dovolacího soudu je pro odvolací soud závazný. O náhradě nákladů 
řízení včetně nákladů dovolacího řízení soud rozhodne v novém rozhodnutí o věci 
(§ 243d odst. 1 věta druhá a třetí  o. s. ř.).

	Proti tomuto rozsudku není přípustný opravný prostředek.

V Brně 26. července 2000

JUDr. Hana    M ü l l e r o v á , v.r.

        předsedkyně senátu

Za správnost vyhotovení: Ivana Navrátilová
