Soud: Nejvyšší soud

Spisová značka: 4 Tz 13/2008

Datum rozhodnutí: 13.05.2008

Typ rozhodnutí: ROZSUDEK




4 Tz 13/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
května 2008 v senátě složeném z předsedy senátu JUDr. Františka Hrabce a 
soudců            JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného L. K., proti usnesení Okresního soudu ve Zlíně ze dne 5. 3. 2007 sp. 
zn.  3 T 149/2005, a podle § 268 odst. 2 a § 269 odst. 2 tr. ř. rozhodl   t a k 
t o :

Pravomocným usnesením Okresního soudu ve Zlíně ze dne 5. 3. 2007 sp. zn. 3 T 
149/2005,  b y l   p o r u š e n   z á k o n   v ustanovení § 45a odst. 4 tr. 
zák. v neprospěch obviněného L. K.

Napadené usnesení  s e   z r u š u j e , a to včetně všech dalších rozhodnutí 
na zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu. 

Odůvodnění:

Trestním příkazem Okresního soudu ve Zlíně ze dne 4. 7. 2005 sp. zn. 3 T 
149/2005 byl obviněný L. K. uznán vinným trestným činem krádeže podle § 247 
odst. 1 písm. e) tr. zák., jehož se dopustil skutkem spáchaným dne 2. 6. 2005 
ve Z. v nákupním středisku J. Za to byl odsouzen k trestu obecně prospěšných 
prací ve výměře 160 hodin. Trestní příkaz nabyl právní moci dne 6. 12. 2005.

V důsledku  toho, že obviněný v zákonné lhůtě jednoho roku (viz § 45a odst. 3 
tr. zák.) uložený trest obecně prospěšných prací nevykonal a nadto byl dalšími 
soudními rozhodnutími odsouzen pro jinou úmyslnou trestnou činnost majetkové 
povahy, rozhodl Okresní soud ve Zlíně dne 5. 3. 2007 ve veřejném zasedání 
usnesením sp. zn. 3 T 149/2005 tak, že podle § 340b odst. 1 tr. ř. za použití § 
45a odst. 4 tr. zák. se obviněnému celý trest obecně prospěšných prací ve 
výměře 160 hodin přeměňuje v nepodmíněný trest odnětí svobody ve výměře 80 dnů, 
a k jeho výkonu byl podle § 39a odst. 2 písm. b) tr. zák. zařazen do věznice s 
dozorem. Toto usnesení nabylo právní moci dnem vyhlášení, tj. 5. 3. 2007. 

Obviněný sice následně podal proti citovanému usnesení písemnou stížnost,  v 
níž poukázal na okolnost, že rozhodnutí Okresního soudu ve Zlíně, jímž mu byl 
trest obecně prospěšných prací uložen a na jehož základě má nyní vykonat 
adekvátně přeměněný trest odnětí svobody, bylo zrušeno rozsudkem Okresního 
soudu v Uherském Hradišti, ale Krajskému soudu v Brně, pobočka ve Zlíně nezbylo 
než v neveřejném zasedání dne 27. 6. 2007 rozhodnout usnesením sp. zn. 6 To 
226/2007, že se podle § 148 odst. 1 písm. b) tr. ř. stížnost obviněného zamítá, 
protože byla podána osobou, která se jí výslovně vzdala.

Podle § 266 odst. 1 tr. ř. podal ministr spravedlnosti k Nejvyššímu soudu ve 
prospěch obviněného L. K. stížnost pro porušení zákona, a to proti usnesení 
Okresního soudu ve Zlíně ze dne 5. 3. 2007 sp. zn. 3 T 149/2005.

V odůvodnění svého podání stěžovatel poukázal na skutečnost, že rozsudkem 
Okresního soudu v Uherském Hradišti ze dne 27. 7. 2006 č.j. 1 T 149/2006-104, 
byl obviněný L. K. uznán vinným v bodě I., 1) – 5) pokračujícím trestným činem 
krádeže podle § 247 odst. 1 písm. a), e) tr. zák. a v bodě II. trestným činem 
krádeže podle § 247 odst. 1 písm. e) tr. zák.

Podle § 37a tr. zák. byly zrušeny:

trestní příkaz Okresního soudu ve Zlíně ze dne 4. 7. 2005 č. j. 3 T 
149/2005-18, který byl obviněnému doručen dne 25. 11. 2005 a nabyl právní moci 
dne 6. 12. 2005,

rozsudek Okresního soudu ve Vsetíně ze dne 14. 12. 2005 č. j. 3 T 122/2005-43, 
který nabyl právní moci dne 14. 2. 2006,

trestní příkaz Okresního soudu v Přerově ze dne 29. 8. 2005 č. j. 2 T 
111/2005-19, který byl obviněnému doručen dne 17. 11. 2005 a nabyl právní moci 
dne 17. 11. 2005,

vždy ve výroku o vině, výroku o trestu, jakož i dalších výrocích, které mají ve 
výroku o vině svůj podklad,

rozsudek Okresního soudu ve Zlíně ze dne 16. 2. 2006 č. j. 1 T 193/2005-67, 
který nebyl právní moci dne 1. 4. 2006,

ve výroku o vině, výroku o trestu, jakož i dalších výrocích, které mají ve 
výroku o vině svůj podklad, které se však týkají toliko skutků pod body 1) – 5).

Obviněný byl za pokračující trestný čin krádeže (bod I.) podle § 247 odst. 1 
tr. zák. odsouzen za použití § 37a tr. zák. ke společnému trestu odnětí svobody 
v trvání 10 měsíců a pro výkon uloženého trestu byl zařazen do věznice s 
dozorem. Podle § 57a odst. 1 tr. zák. byl obviněnému uložen i trest zákazu 
pobytu na dobu 2 let na území obvodu Okresního soudu v Uherském Hradišti. Za 
trestný čin krádeže (bod II.) bylo podle § 37 tr. zák. upuštěno od uložení 
dalšího trestu vzhledem k rozsudku Okresního soudu ve Zlíně ze dne 16. 2. 
2006         č. j. 1 T 193/2005-67, který se týká toliko skutků pod body 6) – 
7).

Z výše uvedeného stěžovatel vyvodil závěr, že usnesením Okresního soudu ve 
Zlíně ze dne 5. 3. 2007 č. j. 3 T 149/2005-42 tak došlo k porušení zákona v 
neprospěch obviněného L. K., a to konkrétně v ustanovení § 45a odst. 4 tr. zák. 
a ustanovení § 340b odst. 1 tr. ř.

Aby totiž mohl podle § 340b odst. 1 tr. ř. příslušný soud rozhodnout o přeměně 
trestu obecně prospěšných prací, popř. jeho zbytku v trest odnětí svobody, musí 
být splněny hmotněprávní podmínky stanovené pro takové rozhodnutí § 45a odst. 4 
tr. zák. a samozřejmě tu musí být pro takové rozhodnutí podklad, tzn. že zde 
musí existovat pravomocný výrok ukládající trest obecně prospěšných prací. 
Byly-li však výrok o trestu spolu s výrokem o vině  a spolu s dalšími výroky 
majícími ve výroku o vině svůj podklad  z trestního příkazu Okresního soudu ve 
Zlíně ze dne 4. 7. 2005 č. j. 3 T 149/2005-18, zrušeny, pak pro vydání usnesení 
Okresního soudu ve Zlíně ze dne 5. 3. 2007 č. j. 3 T 149/2005-42, chyběl 
jakýkoliv podklad a tudíž je takové jeho vydání nutno považovat za nezákonné.

Nápravu nastalého stavu podle ministra spravedlnosti nelze zajistit jinak, než 
podáním stížnosti pro porušení zákona, neboť usnesení o přeměně trestu obecně 
prospěšných prací nelze s ohledem na výčet rozhodnutí v § 277 tr. ř. zrušit 
cestou obnovy řízení, byť by jinak zákonné podmínky pro takový postup splněny 
byly (Okresní soud ve Zlíně v době svého rozhodování o rozsudku Okresního soudu 
v Uherském Hradišti nevěděl).

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil výše uvedené porušení zákona, 
ke kterému došlo v neprospěch obviněného L. K., a poté aby podle § 269 odst. 2 
tr. ř. napadené usnesení zrušil včetně všech dalších rozhodnutí na zrušené 
usnesení obsahově navazující, pokud touto změnou pozbyla podkladu. 

Nejvyšší soud podle § 267 odst. 3 tr. ř.  přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl  k závěru, že zákon byl porušen v tom směru, jak  je ve 
stížnosti pro porušení zákona namítáno.

Podle § 45a odst. 4 tr. zák., jestliže pachatel v době od odsouzení do skončení 
výkonu trestu obecně prospěšných prací nevedl řádný život, nebo zaviněně 
nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Podle § 340b odst. 1 tr. ř.  o přeměně trestu obecně prospěšných prací nebo o 
přeměně jeho zbytku v trest odnětí svobody rozhodne předseda senátu na návrh 
obecního úřadu nebo instituce, u nichž mají být obecně prospěšné práce 
vykonávány, probačního úředního nebo i bez takového návrhu ve veřejném zasedání.

Z obsahu předloženého spisu Okresního soudu ve Zlíně sp. zn. 3 T 149/2005 je 
zřejmé, že samosoudce tohoto soudu poté, co zjistil, že obviněný L. K. dosud 
nevykonal trest obecně prospěšných prací ve výměře 160 hodin z trestního 
příkazu Okresního soudu ve Zlíně ze dne 4. 7. 2005 sp. zn. 3 T 149/2005, který 
nabyl právní moci dne 6. 12. 2005, a zároveň v době tohoto odsouzení nevedl 
řádný život, o čemž svědčily jeho další soudní postihy pro majetkovou trestnou 
činnost (viz rozsudky Okresního soudu ve Zlíně ze dne 23. 3. 2006 sp. zn. 1 T 
35/2006, ze dne 24. 4. 2006 sp. zn. 1 T 40/2006 a další vyplývající z opisu 
rejstříku trestů na obviněného ze dne 18. 1. 2007), ve věci nařídil veřejné 
zasedání na den 5. 3. 2007. V něm za přítomnosti obviněného provedl veškeré 
relevantní důkazy, včetně výše zmíněného opisu z rejstříku trestů na 
obviněného, z něhož nebylo zřejmé, že mezitím došlo i k vydání rozsudku 
Okresního soudu v Uherském Hradišti ze dne 27. 7. 2006 sp. zn.  1 T 149/2006, 
jenž nabyl právní moci dne 4. 10. 2006.

Tímto posledně uvedeným rozsudkem byl obviněný L. K. uznán vinným mj. 
pokračujícím trestným činem krádeže podle § 247 odst. 1 písm. a), e) tr. zák. a 
byl mu uložen podle § 37a tr. zák. společný trest odnětí svobody na 10 měsíců, 
k jehož výkonu byl zařazen do věznice s dozorem a dále mu byl uložen i trest 
zákazu pobytu na území územního obvodu Okresního soudu v Uherském Hradišti na 2 
roky. Zároveň v souladu s ustanovením  § 37a tr. zák. došlo i ke zrušení výroku 
o vině a trestu v řadě dřívějších soudních rozhodnutí, mj. i v trestním příkazu 
Okresního soudu ve Zlíně ze dne 4. 7. 2005 č. j. 3 T 149/2005-18, který nabyl 
právní moci dne 6. 12. 2005.

Je tak evidentní, že v důsledku tohoto rozsudku Okresního soudu v Uherském 
Hradišti přestal existovat trest obecně prospěšných prací ve výměře 160 hodin, 
původně obviněnému uložený předmětným trestním příkazem Okresního soudu ve 
Zlíně, a nebylo tudíž možné ani důvodné obviněnému L. K. přeměňovat tento trest 
obecně prospěšných prací na trest odnětí svobody ve smyslu § 45a odst. 4 tr. 
zák., jak to následně napadeným usnesením Okresní soud ve Zlíně učinil.

Nejvyšší soud proto podle § 268 odst. 2 tr. ř. vyslovil, že usnesením Okresního 
soudu ve Zlíně ze dne  5. 3. 2007 sp. zn. 3 T 149/2005, byl v neprospěch 
obviněného L. K. porušen zákon v ustanovení § 45a odst. 4 tr. zák. a podle § 
269 odst. 2 tr. ř. toto usnesení zrušil včetně všech dalších rozhodnutí na 
zrušené usnesení obsahově navazující, pokud vzhledem k této změně pozbyla svého 
podkladu. Protože v dané věci samotným rozhodnutím Nejvyššího soudu došlo k 
nápravě vzniklého nezákonného stavu a není třeba vydávat další rozhodnutí, 
Nejvyšší soud již neaplikoval ustanovení § 270 odst. 1 tr. ř.

Poučení: Proti tomuto rozhodnutí není opravný prostředek přípustný.

V Brně dne 13. května 2008

Předseda senátu:

JUDr. František Hrabec 

	

	
