Soud: Nejvyšší soud

Spisová značka: 21 Cdo 2581/2010

Datum rozhodnutí: 10.08.2011

Typ rozhodnutí: ROZSUDEK


Heslo: Zástavní právo

Dotčené předpisy: § 33 odst. 1 obč. zák., § 41a odst. 2 obč. zák.

Kategorie rozhodnutí: C




	21 Cdo 2581/2010



ROZSUDEK
JMÉNEM REPUBLIKY

Nejvyšší soud České republiky rozhodl v senátě složeném z předsedy senátu JUDr. 
Ljubomíra Drápala a soudců JUDr. Romana Fialy a JUDr. Mojmíra Putny v právní 
věci žalobce V. M., zbaveného způsobilosti k právním úkonům, zastoupeného JUDr. 
Janem Luhanem, advokátem se sídlem v Lysé nad Labem, Masarykova č. 1250/50, 
proti žalovanému Ing. K. K., zastoupenému Mgr. Jakubem Drábkem, advokátem se 
sídlem v Praze 2, Oldřichova č. 23, o určení, že nemovitosti nejsou zatíženy 
zástavním právem, eventuelně o neúčinnost zástavních smluv, vedené u Okresního 
soudu v Příbrami pod sp. zn. 12 C 115/2007, o dovolání žalobce proti rozsudku 
Krajského soudu v Praze ze dne 19. března 2009 č.j. 28 Co 51/2009-165, takto:

Dovolání žalobce se zamítá.

Odůvodnění:

Žalobce se domáhal, aby bylo určeno, že žalovaný "nemá zástavní právo k 
nemovitostem a pozemkům podle dvou zástavních smluv ze dne 15.3.2006, vložených 
do katastru nemovitostí rozhodnutím V 1567/2006 s právními účinky ke dni 
16.3.2006 a rozhodnutím V 1858/2006 s právními účinky ke dni 29.3.2006", 
eventuálně že "zástavní právo k nemovitostem - domu č.p., postaveném na st. a 
pozemkům st. zast. plocha a nádvoří, parc.č. zahrady, podle dvou zástavních 
smluv ze dne 15.3.2006, vložených do katastru nemovitostí rozhodnutím V 
1567/2006 s právními účinky ke dni 16.3.2006 a rozhodnutím V 1858/2006 s 
právními účinky ke dni 29.3.2006, není vůči žalobci právně účinné". Žalobu 
zdůvodnil zejména tím, že soudním smírem, schváleným usnesením Okresního soudu 
v Příbrami ze dne 24.1.2006 č.j. 12 C 175/2004-121, bylo zrušeno podílové 
spoluvlastnictví A. M. a žalobce k předmětným (a dalším) nemovitostem a 
nemovitosti byly přikázány do vlastnictví A. M., která se zavázala zaplatit 
žalobci "na vypořádání spoluvlastnického podílu" 600.000,- Kč a na náhradě 
nákladů řízení 29.425,- Kč, vše do 3 měsíců od právní moci usnesení; usnesení 
nabylo právní moci dnem 7.2.2006. Vnuk A. M. J. N., který k dluhu A. M. 
přistoupil prohlášením ze dne 20.6.2006, "získal" od A. M. "plnou moc, resp. 
několik plných mocí, týkajících se nakládání a zatěžování nemovitostí"; kupní 
smlouvou ze dne 8.3.2006 prodal (jako "zástupce A. M.") část nemovitostí 
žalovanému a předmětné nemovitosti dal žalovanému do zástavy, a to jednak k 
zajištění půjčky od žalovaného, kterou A. M. "nikdy neobdržela", jednak k 
zajištění doplatku kupní ceny ve výši 300.000,- Kč na terénní automobil, který 
měl J. N. od žalovaného koupit. Zastavené nemovitosti byly poté předmětem kupní 
smlouvy ze dne 27.6.2006, návrh na vklad vlastnického práva podle této smlouvy 
byl však katastrálním úřadem zamítnut a vůči J. N. je vedeno trestní stíhání 
pro trestný čin poškozování věřitele; žalovaný si podle názoru žalobce "musel 
být vědom nejpozději v době uzavírání zástavních smluv, že zde dochází k 
poškozování žalobce jako věřitele". Protože A. M. ani J. N. nezaplatili dluh 
vůči žalobci, byla nařízena exekuce (exekučním příkazem ze dne 25.7.2006 byla 
nařízena exekuce prodejem předmětných nemovitostí) a usnesením Okresního soudu 
v Příbrami ze dne 14.7.2006 sp. zn. 21 Nc 5704/2006 bylo vydáno předběžné 
opatření, kterým bylo A. M. uloženo zdržet se nakládání s předmětnými 
nemovitostmi. Zástavní smlouvy ze dne 15.3.2006 jsou podle názoru žalobce 
"absolutně neplatné", a to jednak z důvodu, že jimi "došlo ke spáchání 
trestného činu ke škodě žalobce", jednak z důvodu "neplatnosti hlavního 
zajišťovacího závazku", neboť zástupce A. M. J. N. jednal "v evidentním rozporu 
s jejím zmocněním", A. M. neobdržela žádné prostředky z půjčky a koupě osobního 
automobilu J. N. proběhla bez jejího vědomí, a J. N. prostředky použil pro 
svoji potřebu a nikoliv k úhradě dluhu vůči žalobci. Naléhavý právní zájem na 
určení "neexistence zástavních práv" spatřuje žalobce v tom, že "existence 
těchto zástavních práv v katastru nemovitostí podstatným způsobem znehodnocuje 
předmětné nemovitosti, je na překážku průběhu exekuce na nemovitosti A. M. a 
podstatně zhoršuje situaci žalobce jakožto věřitele a oprávněného". Pro případ, 
že by se "nejednalo o absolutní neplatnost", žalobce zástavním smlouvám ve 
smyslu ustanovení § 42a občanského zákoníku odporuje, neboť "šlo evidentně o 
úmysl zkrátit věřitele a tento úmysl musel být druhé straně (žalovanému) znám".

Okresní soud v Příbrami rozsudkem ze dne 27.2.2008 č.j. 12 C 115/2007-101 
určil, že žalovaný "nemá zástavní právo k nemovitostem - domu čp. v obci, 
postaveném na st., a pozemkům st.  zast. plocha a nádvoří, parc.č.  zahrady, 
podle dvou zástavních smluv ze dne 15.3.2006, vložených do katastru nemovitostí 
rozhodnutím Katastrálního úřadu pro Středočeský kraj, Katastrální pracoviště P. 
č. V 1567/2006 s právními účinky ke dni 16.3.2006 a rozhodnutím č. V 1858/2006 
s právními účinky ke dni 29.3.2006", a rozhodl, že žalovaný je povinen zaplatit 
"ČR na účet Okresního soudu v Příbrami" soudní poplatek ve výši 6.000,- Kč, že 
žalovaný je povinen zaplatit žalobci na náhradě nákladů řízení 35.224,- Kč "na 
účet právního zástupce žalobce" a že žalovaný je povinen zaplatit "ČR na účet 
Okresního soudu v Příbrami" náklady řízení 52,- Kč. Poté, co dovodil, že 
žalobce má na požadovaném určení naléhavý právní zájem, neboť "navrhované 
soudní rozhodnutí má být podkladem pro změnu zápisu v katastru nemovitostí", z 
výsledků dokazování zjistil, že vnuk A. M. J. N. přistoupil dne 24.1.2006 k 
dluhu A. M. ve výši 600.000,- Kč, který se zavázala zaplatit žalobci "na 
vypořádání spoluvlastnického podílu" na nemovitostech, které byly přikázány do 
jejího vlastnictví soudním smírem, schváleným usnesením Okresního soudu v 
Příbrami ze dne 24.1.2006 č.j. 12 C 175/2004-121, a že dne 20.6.2006 dluh 
písemně uznal co do důvodu a výše. A. M. dne 7.3.2006 zmocnila J. N. k 
zastupování "při jednání, uzavírání a podpisu kupních smluv a ve všech úkonech 
týkajících se převodu a správy předmětných nemovitostí". Na základě této plné 
moci uzavřel J. N. dne 15.3.2006 ve prospěch žalovaného jednak zástavní smlouvu 
k nemovitostem k zajištění jeho pohledávky na doplatku kupní ceny ve výši 
300.000,- Kč za osobní terénní automobil, který koupil od žalovaného, jednak 
zástavní smlouvu, sepsanou do notářského zápisu JUDr. Marií Roubíkovou, k 
zajištění pohledávky z půjčky, kterou žalovaný poskytl ve výši 350.000,- Kč A. 
M., zastoupené J. N., a jejíž převzetí J. N. potvrdil jako její zmocněnec. J. 
N. jako zmocněnec A. M. uzavřel dne 27.6.2006 se žalovaným kupní smlouvu na 
předmětné nemovitosti, podle níž měla být kupní cena ve výši 1.000.000,- Kč 
uhrazena započtením pohledávek žalovaného proti A. M. a J. N.; rozsudkem 
Okresního soudu v Příbrami ze dne 21.11.2007 sp. zn. 2 T 128/2007 byl J. N. 
uznán vinným trestným činem poškozování věřitele podle ustanovení § 256 odst.2 
písm.a) a odst.3 trestního zákona ve stadiu pokusu, neboť jeho jednání 
bezprostředně směřovalo ke zmaření uspokojení věřitele tím, že zcizí část 
majetku dlužníka. Soud prvního stupně dospěl k závěru, že "zástavní smlouva, 
kterou uzavřel J. N. jménem A. M. a kterou byly zajištěny závazky J. N. vůči 
žalovanému ve výši 300.000,- Kč je absolutně neplatná", neboť A. M. nezmocnila 
J. N. v plné moci ze dne 7.3.2006 k zatížení nemovitostí zástavní smlouvou k 
těmto nemovitostem pro dluhy J. N., ale k prodeji nemovitostí a k vyplacení 
žalobce. Plnou moc ze dne 15.3.2006, kterou udělila J. N. k uzavření smlouvy o 
půjčce a k uzavření zástavní smlouvy za účelem zajištění této půjčky, A. M. 
"podepisovala v nemocnici, po operaci tlustého střeva, kdy jí odpojili od 
přístrojů a vezli jí na chodbu a kdy byla ve špatném zdravotním stavu". Smlouvu 
o půjčce a zástavní smlouvu je třeba hodnotit "jako tzv. "naoko" uzavřené 
smlouvy (simulované právní úkony), kterými je zastřen jiný právní úkon, tj. 
smlouva o půjčce mezi žalovaným a J. N., nikoliv mezi žalovaným a A. M." 
(žalovaný výslovně vypověděl, že částku 350.000,- Kč půjčil J. N. nikoliv A. 
M.), "pro nedostatek vůle paní M. uzavřít simulovaný úkon je tento právní úkon 
neplatný" a neplatná je i navazující zástavní smlouva. Protože obě zástavní 
smlouvy jsou neplatné, žalovaný nemá zástavní právo k předmětným nemovitostem; 
právem žalobce odporovat předmětným zástavním smlouvám podle ustanovení § 42a 
občanského zákoníku se soud prvního stupně za tohoto stavu věci nezabýval.

K odvolání žalovaného Krajský soud v Praze rozsudkem ze dne 19.3.2009 č.j. 28 
Co 51/2009-165 změnil rozsudek soudu prvního stupně tak, že zamítl žalobu o 
určení, že žalovaný "nemá zástavní právo k nemovitostem - domu čp. 51 v obci S. 
J., k.ú. D., na st.p.č. 95 a pozemkům st.p.č. 95 zast. plocha a nádvoří, 
parc.č. 84/2 a 84/3 zahrady, podle zástavních smluv ze dne 15.3.2006, vložených 
do katastru nemovitostí rozhodnutím Katastrálního úřadu pro Středočeský kraj, 
Katastrální pracoviště P. č. V 1567/2006 a č. V 1858/2006", zrušil rozsudek 
soudu prvního stupně ve výrocích o náhradě nákladů řízení a o povinnosti 
žalovaného zaplatit soudní poplatek a věc v tomto rozsahu a "v rozsahu předmětu 
řízení o určení neúčinnosti zástavních smluv ze dne 15.3.2006, vložených do 
katastru nemovitostí rozhodnutím Katastrálního úřadu pro Středočeský kraj, 
Katastrální pracoviště P. č. V 1567/2006 a č. V 1858/2006", vrátil soudu 
prvního stupně k dalšímu řízení. Odvolací soud nejprve provedl důkaz 
pravomocným rozsudkem Obvodního soudu pro Prahu 9 ze dne 7.11.2008 sp. zn. 11 P 
54/96, jímž byl opatrovníku žalobce udělen souhlas k podání této žaloby a "k 
vedení řízení", a souhlasil se soudem prvního stupně v tom, že žalobce má na 
požadovaném určení naléhavý právní zájem. Při posuzování platnosti zástavní 
smlouvy ze dne 15.3.2006, zajišťující pohledávku z kupní ceny za osobní 
automobil ve výši 300.000,- Kč, odvolací soud dovodil, že J. N. jednal za A. M. 
na základě plné moci ze dne 7.3.2006, kterou byl "zmocněn k řadě právních úkonů 
ohledně předmětných nemovitostí, nebyl však výslovně touto plnou mocí zmocněn k 
jejich zatížení zástavním právem", a že tedy udělenou plnou moc překročil; 
tímto překročením plné moci je však A. M. vázána, neboť žalovanému neoznámila 
bez zbytečného odkladu svůj nesouhlas, a ve smyslu ustanovení § 33 odst.1 věty 
druhé občanského zákoníku platí nevyvratitelná právní domněnka, že překročení 
schválila. Zástavní smlouva ze dne 15.3.2006 zajišťující pohledávku z půjčky ve 
výši 350.000,- Kč byla J. N. uzavřena podle plné moci udělené mu A. M. dne 
15.3.2006, která ho zmocňovala k uzavření smlouvy o půjčce ve výši 350.000,- Kč 
s žalovaným, k převzetí půjčené částky, k uzavření zástavní smlouvy k 
nemovitostem k zajištění půjčky a ke svolení k vykonatelnosti notářského zápisu 
a "za neplatné nelze smlouvu o půjčce a zástavní smlouvu považovat ani podle 
ustanovení § 41a odst. 2 občanského zákoníku jako simulované úkony, neboť k 
základním předpokladům patří i totožnost subjektů obou smluv (simulované i 
zastřené) a jejich vůle uzavřít zastřený právní úkon, a o takový případ nejde, 
neboť simulovány měly být právní úkony J. N. se žalovaným a zastřenými jsou 
právní úkony A. M. s žalovaným". Podle odvolacího soudu "neplatnou není 
zástavní smlouva jako akcesorický závazek ani pro neexistenci hlavního závazku 
ze smlouvy o půjčce, neboť smlouva o půjčce byla uzavřena za A. M. J. N. na 
základě plné moci a na základě téže plné moci J. N. za A. M. půjčenou částku od 
žalovaného také převzal" a nerozhodné je také to, že A. M. byla při podpisu 
plné moci ve špatném zdravotním stavu a že si ji případně nepřečetla. Neplatné 
nemohou být obě zástavní smlouvy ani pro tvrzené spáchání trestného činu J. N., 
neboť ten byl odsouzen za trestný čin, jehož se dopustil uzavřením kupní 
smlouvy se žalovaným, nikoliv uzavřením zástavních smluv. Ke tvrzení žalobce o 
tom, že žalovaný "měl na protiprávním jednání J. N. vědomou a aktivní účast", 
odvolací soud nepřihlédl s odůvodněním, že s ním žalobce "přichází až v 
odvolacím řízení, ač se mu před soudem prvního stupně dostalo poučení podle 
ustanovení § 119a občanského soudního řádu". Protože se žalobce v případě 
neúspěchu žaloby o určení, že nemovitosti nejsou zatíženy zástavním právem, 
domáhal "právní neúčinnosti zástavních smluv vůči žalovanému", vrátil odvolací 
soud věc v tomto rozsahu soudu prvního stupně k dalšímu řízení a v té 
souvislosti zrušil výroky rozsudku soudu prvního stupně o náhradě nákladů 
řízení a o povinnosti žalovaného zaplatit soudní poplatek.

Proti tomuto rozsudku odvolacího soudu (ve výroku, kterým byl změněn rozsudek 
soudu prvního stupně) podal žalobce dovolání. Vytýká odvolacímu soudu, že 
změnil rozsudek soudu prvního stupně a že uložil soudu prvního stupně se v 
dalším řízení zabývat eventuálním petitem, když dospěl - oproti názoru soudu 
prvního stupně - k závěru, že obě zástavní smlouvy ze dne 15.3.2006 nejsou 
neplatnými právními úkony, zatímco správně měl rozsudek soudu prvního stupně 
zrušit, neboť "řízení o žalobě s eventuálním petitem tvoří logicky určitý 
celek, kdy soud tím, že rozhodne o jedné z eventualit, rozhodne již o celé 
věci", a považuje za nepřijatelné "vyčkávat na to, jak bude dovolacím soudem 
rozhodnuto o dovolání proti meritorní změně rozhodnutí o základním návrhu". 
Žalobce dále namítá, že při hodnocení otázek platnosti či neplatnosti právních 
úkonů odvolací soud "izoloval určité skutečnosti, vytrhával je ze souvislostí a 
rezignoval tím na potřebu komplexního posouzení právních vztahů", v důsledku 
čehož mu "unikla tak naprosto zásadní skutečnost, že v důsledku promyšleného 
jednání žalovaného a J. N. došlo k nepřijatelnému omezení a ohrožení práv osob, 
které jsou znevýhodněny v důsledku svého zdravotního postižení (žalobce), 
případně v důsledku svého sociálního postavení (původní spoluvlastnice A. M.)". 
Podle názoru žalobce nejde o překročení plné moci, ale o její neplatnost, 
neobsahovala-li plná moc A. M. "zmocnění k uzavření zástavních smluv". I když 
J. N. byl skutečně odsouzen za pokus trestného činu poškozování věřitele, 
spočívající v uzavření následné kupní smlouvy, byla v trestním řízení 
"konstatována souvislost s uzavřenými půjčkami". Žalobce dále dovozuje, že je 
"nepřijatelné rezignovat na skutečné okolnosti podpisu plných mocí z hlediska 
věku a aktuálního zdravotního stavu zmocnitelky A. M." a že zástavní smlouva je 
neplatná pro neexistenci hlavního závazku ze smlouvy o půjčce, a poukazuje na 
"rozpor v tom, že odvolací soud na jedné straně pokládá smlouvu o půjčce za 
úkon J. N. a odmítá hodnocení tohoto úkonu jako simulovaného, a na druhé straně 
tvrdí, že půjčku uzavřela jako dlužník A. M., zastoupena J. N. podle plné 
moci". Odvolací soud nepřihlédl k tvrzení žalobce o tom, že žalovaný měl na 
protiprávním jednání J. N. aktivní účast, v rozporu se zákonem, neboť žalobce 
uvedené tvrzení uváděl "již od počátku řízení, zejména též s ohledem na tvrzené 
důvody odporovatelnosti", a je výslovně uvedeno ve vyjádření žalobce ze dne 
1.6.2007 a v jeho závěrečném návrhu ze dne 20.2.2008. Žalobce navrhl, aby 
dovolací soud zrušil rozsudek odvolacího soudu (v napadeném výroku) a aby věc 
odvolacímu soudu vrátil k dalšímu řízení.

Žalovaný navrhl, aby dovolací soud dovolání zamítl. Uvedl, že se ztotožňuje se 
závěry odvolacího soudu, neboť odvolací soud rozhodl v souladu se zákonem a se 
"zásadou apelace".

Nejvyšší soud České republiky jako soud dovolací (§ 10a občanského soudního 
řádu) věc projednal podle zákona č. 99/1963 Sb., občanský soudní řád, ve znění 
účinném do 30.6.2009 (dále jen "o.s.ř."), neboť dovoláním je napaden rozsudek 
odvolacího soudu, který byl vydán před 1.7.2009 (srov. Čl. II bod 12 zákona č. 
7/2009 Sb., kterým se mění zákon č. 99/1963 Sb., ve znění pozdějších předpisů a 
další související zákony). Po zjištění, že dovolání proti pravomocnému rozsudku 
odvolacího soudu bylo podáno oprávněnou osobou (účastníkem řízení) ve lhůtě 
uvedené v ustanovení § 240 odst. 1 o.s.ř. a že jde o rozsudek, proti kterému je 
podle ustanovení § 237 odst. 1 písm. a) o.s.ř. dovolání přípustné, přezkoumal 
napadený rozsudek bez nařízení jednání (§ 243a odst. 1 věta první o.s.ř.) a 
dospěl k závěru, že dovolání není opodstatněné.

Žalobce podal dne 4.6.2007 u soudu žalobu, která obsahovala - jak je nepochybné 
z jejího obsahu - kromě tzv. primárního petitu též tzv. eventuální petit, tedy, 
řečeno jinak, požadavek, aby v případě, že tzv. primární petit bude soudem 
zamítnut, bylo rozhodnuto též o tzv. eventuálním petitu; tzv. primární petit 
spočíval v určení, že nemovitosti, žalobcem označené jako dům č.p. 51 v obci S. 
J., k.ú. D., postavený na st. 95, a pozemky st. 95 zast. plocha a nádvoří, 
parc.č.  zahrady", nejsou zatíženy zástavními právy, zřízenými ve prospěch 
pohledávek žalovaného na základě zástavních smluv ze dne 15.3.2006 (vyjádřeném 
dikcí "žalovaný nemá zástavní právo k nemovitostem ...") a tzv. eventuální 
petit vyjadřoval požadavek na vyslovení právní neúčinnosti (odporovatelnosti) 
obou zástavních smluv ze dne 15.3.2006 ve smyslu ustanovení § 42a občanského 
zákoníku. Soud prvního stupně v rozsudku ze dne 27.2.2008 č.j. 12 C 
115/2007-101 vyhověl tzv. primárními petitu žaloby; v souladu se zákonem se 
proto nezabýval požadavkem žalobce, vyjádřeným prostřednictvím tzv. 
eventuálního petitu. Odvolací soud v napadeném rozsudku neshledal žalobu v 
jejím tzv. primárním petitu opodstatněnou; za tohoto stavu věci bylo potřebné 
vyjádřit též to, že se příslušný soud (soud prvního stupně) bude (musí) zabývat 
žalobou dále v jejím tzv. eventuálním petitu. Uvedenou procesní situaci vyřešil 
odvolací soud v souladu se zákonem, když dovodil, že po zamítnutí žaloby v tzv. 
primárním petitu odvolacím soudem je třeba věc vrátit soudu prvního stupně k 
projednání a rozhodnutí o požadavku uplatněném žalobcem prostřednictvím tzv. 
eventuálního petitu. Žalobce, který s tímto postupem nesouhlasí a dovozuje, že 
odvolací soud měl správně rozsudek soudu prvního stupně zrušit, neboť "řízení o 
žalobě s eventuálním petitem tvoří logicky určitý celek, kdy soud tím, že 
rozhodne o jedné z eventualit, rozhodne již o celé věci", přehlíží mimo jiné, 
že pro zrušení rozsudku soudu prvního stupně odvolacím soudem nebyl naplněn 
žádný z důvodů, které jsou taxativně uvedeny v ustanovení § 219a o.s.ř., a že v 
řízení před soudy byla projednávána žaloba s tzv. eventuálním petitem a nikoliv 
žaloba s tzv. alternativním petitem, která by soudu umožňovala rozhodnout jen o 
jednom z požadavků uplatněných žalobou, čímž by bylo rozhodnuto "o celé věci".

Dokazováním bylo před soudy zjištěno, že zástavní smlouvu ze dne 15.3.2006, 
kterou byla zajištěna pohledávka žalovaného z doplatku kupní ceny ve výši 
300.000,- Kč, uzavřel za zástavkyni A. M. jako její zmocněnec J. N. na základě 
plné moci ze dne 7.3.2006, v níž byl uveden rozsah zmocněncova oprávnění 
(zastupování "při jednání, uzavírání a podpisu kupních smluv, podávání daňových 
přiznání, řízení u katastrálního úřadu" a při "všech úkonech týkajících se 
převodu a správy nemovitostí"), do něhož nebyla zahrnuta možnost zastavení 
nemovitostí.

Odvolací soud uvedenou situaci hodnotil správně jako tzv. překročení oprávnění 
z plné moci; důvodně akcentoval, že A. M. udělila J. N. plnou moc, z jejíž mezí 
(stanoveného rozsahu oprávnění) zmocněnec vybočil a učinil právní úkon, který 
rozsah zmocněncova oprávnění výslovně nepředpokládal. Vzhledem k tomu, že 
zmocnitelka A. M. neoznámila žalovanému (zástavnímu věřiteli) svůj nesouhlas se 
zástavní smlouvou, platí, že překročení plné moci zmocněncem J. N. při uzavření 
zástavní smlouvy schválila (§ 33 odst.1 občanského zákoníku); uvedená 
ratihabice pak má za následek, že ze zástavní smlouvy nastávají stejné právní 
účinky, jako kdyby byl právní úkon již původně učiněn zmocněncem v rozsahu jeho 
oprávnění.
 
J. N. byl - jak soudy zjistily - rozsudkem Okresního soudu v Příbrami ze dne 
21.11.2007 č.j. 2 T 128/2007 pravomocně uznán vinným spácháním trestného činu 
poškozování věřitele podle ustanovení § 256 odst.2 písm.a) a odst.3 trestního 
zákona ve stádiu pokusu podle ustanovení § 8 odst.1 trestního zákona, kterého 
se dopustil tím, že poté, co dne 24.1.2006 přistoupil k závazku A. M. zaplatit 
žalobci částku 629.425,- Kč, uzavřel "jako vedlejší účastník" dne 27.6.2006 
kupní smlouvu se žalovaným o prodeji předmětných nemovitostí za kupní cenu 
1.000.000,- Kč, která měla být uhrazena započtením pohledávek žalovaného za A. 
M. a J. N., ačkoliv věděl, že sám je nemajetný a že tímto způsobem může 
odstranit jediný majetek A. M. jako dlužníka a znemožnit tak žalobci dosáhnout 
uspokojení své splatné pohledávky ve výši 629.425,- Kč. Dovolací soud souhlasí 
s odvolacím soudem v tom, že uvedené odsouzení J. N. nemá souvislost s 
uzavřením zástavních smluv ze dne 15.3.2006 a že tedy z popsaného jednání J. N. 
nelze činit žádné závěry o zatížení nemovitostí zástavními právy, zřízenými 
podle těchto zástavních smluv.

Podle zjištění soudů uzavřela A. M. se žalovaným dne 15.3.2006 smlouvu o 
půjčce, podle které jí žalovaný poskytl půjčku ve výši 350.000,- Kč, kterou se 
zavázala vrátit do 15.7.2006; A. M. přitom zastupoval jako její zmocněnec na 
základě plné moci ze dne 15.3.2006 J. N., který také v souladu se svými 
oprávněními z plné moci převzal půjčku.

S názorem dovolatele, že by tato smlouva o půjčce byla simulovaným právním 
úkonem, kterým měl být zastřen právní úkon půjčky, kterou měl žalovaný 
poskytnout J. N., dovolací soud nesouhlasí. Okolnosti, kdo byl účastníkem 
půjčky a kdo půjčené peníze převzal, bez pochybností vyplývají ze smlouvy o 
půjčce a z plné moci ze dne 15.3.2006; pro platnost smlouvy o půjčce a zástavní 
smlouvy, kterou bylo zřízeno zástavní právo k zajištění pohledávky z půjčky, 
pak nemá význam, jak J. N. s půjčenými penězi, které převzal jako zmocněnec A. 
M., dále naložil.

Odvolacímu soudu nelze důvodně vytýkat, že by "rezignoval na skutečné okolnosti 
podpisu plných mocí z hlediska věku a aktuálního zdravotního stavu zmocnitelky 
A. M.". Z dosažení určitého věku nebo z nepříznivého zdravotního stavu nelze 
bez dalšího dovozovat, že by fyzická osoba nebyla způsobilá právně jednat; 
nepříznivý zdravotní stav fyzické osoby má vliv na její způsobilost činit 
právní úkony, jen jestliže byla rozhodnutím soudu zbavena způsobilosti k 
právním úkonům nebo jestliže fyzická osoba jednala v duševní poruše, která ji 
činí k právnímu úkonu neschopnou (srov. § 38 odst.1 a 2 občanského zákoníku). 
Za řízení před soudy nebylo zjištěno (a ani tvrzeno), že by A. M. nebyla 
způsobilá k právním úkonům nebo že by některý právní úkon učinila v duševní 
poruše, která by ji činila neschopnou k tomuto právnímu úkonu.

Má-li být posouzen právní úkon z hlediska, zda se jím maří možnost uspokojení 
pohledávky věřitele, je třeba podle ustálené judikatury soudů náležitě 
rozlišovat, zda jde o právní úkon, který dlužník učinil v úmyslu zkrátit 
věřitele a u něhož druhý (další) účastník o tomto úmyslu dlužníka věděl (musel 
vědět) nebo zda se jedná o právní úkon, který učinili oba (všichni) jeho 
účastníci v úmyslu zmařit jím v rozporu se zákonem (obejitím zákona) uspokojení 
věřitele některého z nich; zatímco v druhém z uvedených případů nastává 
neplatnost právního úkonu (§ 39 občanského zákoníku), má úmysl dlužníka zkrátit 
uspokojení pohledávky věřitele, který byl (musel být) druhému (dalšímu) 
účastníku právního úkonu znám, právní význam při odporovatelnosti právnímu 
úkonu ve smyslu ustanovení § 42a občanského zákoníku (srov. například právní 
názory uvedené v rozsudku Nejvyššího soudu ze dne 26.4.2001 sp. zn. 21 Cdo 
1811/2000, který byl uveřejněn pod č. 134 v časopise Soudní judikatura, roč. 
2001, nebo v rozsudku Nejvyššího soudu ze dne 1.7.2008 sp. zn. 29 Odo 
1027/2006, který byl uveřejněn pod č. 40 ve Sbírce soudních rozhodnutí a 
stanovisek, roč. 2009).

Žalobci lze přisvědčit v tom, že již od počátku řízení tvrdil, že žalovaný si 
"musel být vědom nejpozději v době uzavírání zástavních smluv, že zde dochází k 
poškozování žalobce jako věřitele" (srov. obsah žaloby ze dne 1.6.2007) a že 
žalovaný "věděl a musel vědět, že uzavíráním zástavních smluv dochází ke 
zkrácení vymahatelnosti pohledávky věřitele, tj. žalobce (srov. přednes 
zástupce žalobce při jednání u soudu prvního stupně dne 20.2.2008). Uvedená 
tvrzení jsou (mohou být) ovšem - jak je nepochybné z jejich obsahu - významná 
jen z pohledu odporovatelnosti právním úkonům ve smyslu ustanovení § 42a 
občanského zákoníku; to, že by žalovaný měl "na protiprávním jednání J. N. 
vědomou a aktivní účast" a že by tedy žalovaný učinil (svým "aktivním" 
jednáním) společně s J. N. právní úkon v úmyslu zmařit uspokojení žalobce, 
žalobce uvedl teprve za odvolacího řízení (ve vyjádření k odvolání ze dne 
1.7.2008), a odvolací soud k takto nově tvrzené skutečnosti v souladu se 
zákonem nepřihlédl.

Z uvedeného vyplývá, že rozsudek odvolacího soudu (ve výroku, kterým byl změněn 
rozsudek soudu prvního stupně) je z hlediska uplatněných dovolacích důvodů 
správný. Protože nebylo zjištěno, že by rozsudek odvolacího soudu v tomto 
výroku byl postižen některou z vad uvedených v ustanovení § 229 odst.1 o.s.ř., 
§ 229 odst. 2 písm. a) a b) o.s.ř. nebo v § 229 odst. 3 o.s.ř. anebo jinou 
vadou, která by mohla mít za následek nesprávné rozhodnutí ve věci, Nejvyšší 
soud České republiky dovolání žalobce podle ustanovení § 243b odst. 2 části 
věty před středníkem o.s.ř. zamítl.

Vzhledem k tomu, že tímto rozhodnutím se řízení ve věci nekončí, bude i o 
náhradě nákladů dovolacího řízení rozhodnuto v konečném rozhodnutí soudu 
prvního stupně, popřípadě soudu odvolacího.

Proti tomuto rozsudku není přípustný opravný prostředek.

V Brně dne 10. srpna 2011


JUDr. Ljubomír Drápal
předseda senátu


