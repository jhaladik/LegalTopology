Právní věta: 
I. Pokud odsouzený v době od právní moci odsuzujícího rozsudku, kterým mu byl uložen trest obecně  prospěšných prací, nevedl řádný život, avšak část z uloženého trestu vykonal, pak přichází v úvahu  přeměnit toliko zbytek nevykonaného trestu v nepodmíněný trest odnětí svobody.   II. Druh práce a místo jejich výkonu v rámci uloženého trestu obecně prospěšných prací určuje  soud nařízením výkonu tohoto trestu. Odsouzený nemůže soudem stanovené podmínky výkonu tohoto  trestu svévolně měnit a pokud tak učiní a vykoná práce v rozporu s rozhodnutím soudu (např. pro  jiný než určený obecní úřad), nelze takto vykonané práce pokládat za výkon nařízeného trestu obecně  prospěných prací. 

Soud: Nejvyšší soud

Spisová značka: 4 Tz 16/2003

Datum rozhodnutí: 08.04.2003

Typ rozhodnutí: ROZSUDEK


Heslo: Obecně prospěšné práce, Vykonávací řízení

Dotčené předpisy: § 45a tr. zák., § 335 a násl. tr. ř.

Kategorie rozhodnutí: A


Publikováno ve sbírce pod číslem: 2 / 2005



4 Tz 16/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal ve veřejném zasedání konaném dne 8. 
dubna 2003 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal  ministr spravedlnosti České republiky  ve prospěch obviněného F. M.,  t. 
č. ve výkonu trestu odnětí svobody ve Věznici O. n. O., proti usnesení 
Krajského soudu v Brně ze dne 24. 5. 2002, sp. zn. 9 To 195/2002, v trestní 
věci Okresního soudu ve Žďáře nad Sázavou sp. zn. 3 T 112/97 a podle ustanovení 
§ 268 odst. 2, § 269 odst. 2 a § 270 odst. 1 tr. ř. rozhodl   t a k t o : 

Usnesením Krajského soudu v Brně ze dne 24. 5. 2002, sp. zn. 9 To 195/2002,  b 
y l   p o r u š e n  zákon v ustanoveních  § 147 odst. 1 písm. a), b),  § 148 
odst. 1 písm. c) tr. ř., a v řízení, které mu předcházelo též v ustanoveních § 
2 odst. 5, 6 tr. ř. a § 45a odst. 4 tr. zák. v neprospěch obviněného F. M. 

Napadené usnesení  s e  z r u š u j e . Zrušuje se též usnesení Okresního soudu 
ve Žďáře nad Sázavou ze dne 19. 2. 2002, sp. zn. 3 T 112/97. 

Zrušují se také všechna další rozhodnutí na zrušená rozhodnutí obsahově 
navazující, pokud vzhledem ke změně,  k níž došlo zrušením, pozbyla 
podkladu.    

Okresnímu soudu ve Žďáře nad Sázavou  s e  p ř i k a z u j e, aby věc v 
potřebném rozsahu znovu projednal a rozhodl. 

O d ů v o d n ě n í: 

Trestním příkazem Okresního soudu ve Žďáře nad Sázavou ze dne 26. 11. 
1997,          sp. zn. 3 T 112/97, který nabyl právní moci dne 23. 12. 1997, 
byl obviněný F. M. uznán vinným trestným činem zanedbání povinné výživy podle § 
213 odst. 1 tr. zák., kterého se dopustil tím, že v době od 1. 1. 1996 do 4. 6. 
1997 v K.,  v P., P. ničím nepřispíval na výživu  své nezletilé dcery B. M., na 
jejíž výživu je povinen přispívat částkou 800,- Kč měsíčně vždy do každého 5. 
dne v měsíci předem k rukám matky J. D., a to podle pravomocného rozsudku 
Okresního soudu v Písku, sp. zn.  P 136/91  ze dne 27. 6. 1995, takže za 
uvedené období dluží J. D. částku ve výši 13 706,70 Kč.

Za to byl odsouzen k trestu obecně prospěšných prací v trvání 300 hodin  a dále 
mu bylo uloženo, aby během výkonu trestu podle svých možností a schopností 
řádně plnil vyživovací povinnost k nezletilé B. M. a uhradil dlužné výživné. 

Usnesením Okresního soudu ve Žďáře nad Sázavou ze dne 2. 4. 1998, sp. zn. 3 T 
112/97, bylo podle § 335, § 336 odst. 2 tr. ř. rozhodnuto tak, že F. M. vykoná 
trest obecně prospěšných prací v trvání 300 hodin, který mu byl uložen  shora 
uvedeným trestním příkazem, v obvodu Obecního úřadu v K. formou práce v obecním 
lese, údržby veřejné zeleně a místního hřbitova. 

Usnesením Okresního soudu ve Žďáře nad Sázavou ze dne 19. 2. 2002, sp. zn. 3 T 
112/97, bylo podle § 340b odst. 1 tr. ř., § 45a odst. 4 tr. zák.  rozhodnuto 
tak, že F. M. vykoná trest odnětí svobody v trvání 150 dnů se zařazením do 
věznice s dozorem.

Proti tomuto usnesení podal obviněný F. M. stížnost, o které rozhodoval v 
neveřejném zasedání Krajský soud v Brně, který ji usnesením ze dne 24. 5. 2002, 
sp. zn. 9 To 195/2002,  podle § 148 odst. 1 písm. c)  tr. ř. zamítl. 

	

Ministr spravedlnosti podal podle § 266 odst. 1 tr. ř. ve prospěch obviněného 
F. M. stížnost pro porušení zákona, a to proti posledně citovanému usnesení 
Krajského soudu v Brně, když z dalšího obsahu podané stížnosti pro porušení 
zákona vyplývá, že k pochybení došlo již v předchozím usnesení Okresního soudu 
ve Žďáře nad Sázavou ze dne 19. 2. 2002 sp. zn. 3 T 112/97.  

	

Stěžovatel zdůraznil, že obviněnému F. M. uplynula jednoroční  lhůta k výkonu 
trestu  obecně prospěšných prací ve smyslu ustanovení § 45a odst. 3 tr. zák.  
dne  2. 9. 1999, (výkon tohoto trestu měl nařízen usnesením Okresního soudu ve 
Žďáře nad Sázavou ze dne 2. 4. 1998, sp. zn. 3 T 112/97), a to vzhledem k 
okolnosti, že obviněný F. M. byl  v době od 4. 2. 1999 do 4. 7. 1999 ve výkonu 
trestu odnětí svobody, který mu byl uložen  rozsudkem Okresního soudu ve Žďáře 
nad Sázavou ze dne 22. 4. 1996, sp. zn. 3 T 84/96. Dále poukázal na zprávu 
Obecního úřadu v K. ze dne 31. 8. 2002, ze které  vyplývá, že obviněný F. M. 
odpracoval v trestní věci sp. zn.  3 T 112/97 celkem 224 hodin trestu obecně 
prospěšných prací, a to v době od 20. 7. 1999 do 30. 8. 1999. Zbývající část 
trestu obecně prospěšných prací již nevykonal. Právě tato skutečnost nebyla 
podle ministra spravedlnosti náležitě zohledněna v usnesení Okresního soudu ve 
Žďáře nad Sázavou ze dne 19. 2. 2002, sp. zn. 3 T 112/97, kterým bylo  
rozhodnuto, že obviněný F. M. podle § 340b odst. 1 tr. ř. a § 45a odst. 1 tr. 
zák. vykoná trest odnětí svobody v trvání 150 dnů. Toto usnesení bylo 
odůvodněno poukazem na okolnost, že obviněný F. M. nevedl v době výkonu trestu 
obecně prospěšných prací řádný život, neboť se v této době dopustil další 
úmyslné trestné činnosti, pro kterou byl pravomocně odsouzen rozsudky Okresního 
soudu ve Žďáře nad Sázavou ze dne 19. 10. 2000, sp. zn. 3 T 78/99, a ze dne 16. 
5. 2001, sp. zn. 3 T 41/2001.  Podle názoru soudu prvního stupně tak F. M. 
nesplnil podmínku stanovenou mu ustanovením § 45a odst. 4 tr. zák.  Skutečnost, 
že obviněný již část trestu obecně prospěšných prací v trvání 224 hodin 
vykonal, vzal soud v úvahu, ale přesto bylo rozhodnuto o přeměně celého trestu 
obecně prospěšných prací na trest odnětí svobody v trvání 150 dnů. Dále si soud 
v této věci podle názoru ministra spravedlnosti neověřil tvrzení obviněného, že 
odpracoval dalších sto hodin obecně prospěšných prací pro Obecní úřad K., když 
vyžádanou zprávu k této otázce od obecního úřadu neobdržel.

V dalším stěžovatel konstatoval, že v daném případě sice lze souhlasit s 
názorem okresního soudu, že  obviněný F. M. nevedl v době odsouzení do skončení 
výkonu trestu obecně prospěšných  prací řádný život, když se dopustil další 
trestné činnosti, ale na druhé straně je třeba poukázat na to, že obviněný část 
trestu obecně prospěšných prací v trvání 224 hodin v rozhodné době vykonal. 
Podle názoru ministra spravedlnosti měl tedy soud v souladu s ustanovením § 45a 
odst. 4 tr. zák.  přeměnit pouze v termínu nevykonanou část  trestu obecně 
prospěšných prací, a jestliže tak neučinil, porušil zákon v neprospěch 
obviněného. Ten by tak část vykonaného trestu obecně prospěšných prací, která 
byla rovněž přeměněna na trest odnětí svobody, musel vykonat dvakrát. Krajský 
soud v Brně pak nedostál své zákonné povinnosti ve smyslu ustanovení § 147 
odst. 1 tr. ř., když pochybení soudu prvního stupně nenapravil a stížnost 
podanou obviněným zamítl jako nedůvodnou.  

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Brně ze dne 24. 5. 2002, sp. zn. 9 To 195/2002, a v řízení, 
které mu předcházelo, byl porušen zákon v neprospěch obviněného F. M. v 
ustanoveních § 147 odst. 1 písm. a), b) a § 148 odst. 1 písm. c) tr. ř., a dále 
též v ustanovení § 2 odst. 5 tr. ř. ve vztahu k ustanovení § 45a odst. 4 tr. 
zák.  Dále navrhl, aby Nejvyšší soud podle § 269 odst. 2 tr. ř. napadené 
usnesení zrušil a postupoval podle § 270 odst. 1 tr. ř. 

	

Nejvyšší soud podle § 267 odst. 3 tr. ř.  přezkoumal  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a zjistil, že zákon porušen byl. 

Podle § 45a odst. 4 tr. zák. jestliže pachatel v době od odsouzení do skončení 
výkonu trestu obecně prospěšných prací nevedl řádný život, nebo zaviněně 
nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

	

Nejvyšší soud z obsahu spisového materiálu zjistil, že usnesení Okresního soudu 
ve Žďáře nad Sázavou ze dne 2. 4. 1998, sp. zn. 3 T 112/97 o nařízení výkonu 
trestu obecně prospěšných prací bylo F. M. doručeno dne 16. 4. 1998. Obviněný 
byl rovněž poučen o své povinnosti se dostavit na Obecní úřad v K. do čtrnácti 
dnů od doručení tohoto usnesení k projednání podmínek výkonu tohoto trestu. 
Zpráva Obecního úřadu v K. ze dne 5. 6. 1998  vystavená pro okresní soud ale 
konstatuje, že  se obviněný nedostavil k projednání a sepsání podmínek trestu 
obecně prospěšných prací. Proto byl obviněný soudem vyzván, aby se ve lhůtě 
jednoho týdne  dostavil na příslušný obecní úřad k projednání podmínek výkonu 
trestu. Obviněnému se tuto výzvu podařilo doručit až prostřednictvím  Policie 
České republiky dne 27. 7. 1998. Na tuto výzvu obviněný nereagoval, což vyplývá 
z přípisu Obecního úřadu v K. ze dne 21. 9. 1998. Po té soud předvolal 
obviněného k informativnímu výslechu na 13. 10. 1998, kdy se nedostavil, ačkoli 
se mu podařilo výzvu doručit. K dalšímu informativnímu výslechu byl obviněný  
předvolán na 27. 10. 1998, kdy se opětovně nedostavil, přičemž doručení nebylo 
vykázáno. Posléze byl předvolán k informativnímu  výslechu prostřednictvím 
orgánu Policie České republiky na 17. 11. 1998, ke kterému se rovněž 
nedostavil. Dne 3. 12. 1998 byla obviněnému doručena další výzva k zahájení 
výkonu trestu s příslušným poučením o jeho povinnostech. Ani na tuto výzvu 
nereagoval, o čemž svědčí přípis Obecního úřadu v K. ze dne 13. 1. 1999. Dne 
14. 1. 1999 byl spis předložen předsedkyni senátu s upozorněním, že odsouzený 
F. M.  neplní podmínky trestu obecně prospěšných prací. 

Obviněný F. M. se pak bez předvolání dostavil na Okresní soud ve Žďáře nad 
Sázavou dne 13. 7. 1999 a prohlásil, že byl od 4. 2. 1999 do 4. 7. 1999 ve 
výkonu trestu odnětí svobody. Byl upozorněn na povinnost vykonat trest v 
zákonem stanoveném termínu.  K dotazu soudu Obecní úřad v K.  přípisem ze dne 
19. 6. 2001 oznámil, že F. M. vykonal trest obecně prospěšných prací v rozsahu 
224 hodin a k výkonu zbývajících 76 hodin se již nedostavil. Okresní soud v 
této souvislosti požádal o upřesnění data, kdy F. M. zahájil obecně prospěšné 
práce a kdy pracoval naposledy. K tomu přípisem ze dne 31. 8. 2001 Obecní úřad 
v K. sdělil, že jmenovaný vykonával obecně prospěšné práce od 20. 7. 1999 do 
30. 8. 1999. 

	

	

Okresní soud rovněž dotazem na matku dítěte J. D. zjišťoval, zda F. M. uhradil 
dlužné výživné na nezletilou dceru B. M. a z její odpovědi ze dne 28. 8. 2001 
zjistil, že obviněný doposud na úhradu svého dluhu nic nezaplatil.

	

Ve veřejném zasedání konaném dne 19. 2. 2002 u Okresního soudu ve Žďáře nad 
Sázavou, v němž bylo rozhodováno o přeměně trestu obecně prospěšných prací na 
trest odnětí svobody podle § 340b tr. ř., byl mimo jiné přečten obsah rozsudku 
Okresního soudu ve Žďáře nad Sázavou ze dne 19. 10. 2000 sp. zn. 3 T 78/99 z 
něhož vyplynulo, že obviněný F. M. spáchal dne 1. 1. 1999 trestný čin 
porušování domovní svobody podle § 238 odst. 1, 2 tr. zák., v době od 5. 6. 
1997 do 4. 7. 1999 a od 1. 8. 1999 do 14. 12. 1999 dvojnásobný trestný čin 
zanedbání povinné výživy podle § 213 odst. 1 tr. zák.,  dne 6. 10. 1999 a 23. 
7. 2000 dvojnásobný trestný čin maření výkonu úředního rozhodnutí podle § 171 
odst. 1 písm. c) tr. zák. Dále pak z trestního příkazu Okresního soudu ve Žďáře 
nad Sázavou ze dne 16. 5. 2001, sp. zn. 3 T 41/2001 vyplynulo, že F. M. spáchal 
dne 7. 2. 2001 a 12. 3. 2001 trestný či maření výkonu úředního rozhodnutí podle 
§ 171 odst. 1 písm. c) tr. zák. 

Po nařízení veřejného zasedání  za účelem přeměny trestu obecně prospěšných 
prací na trest odnětí svobody zaslal obviněný F. M. soudu vyjádření o tom, že  
podle jeho názoru není přeměna trestu nutná, neboť on práce vykonal, a to dvě 
stě hodin pro Obecní úřad v K. a sto hodin pro Obecní úřad v K., což soud 
prověřoval dotazy na příslušných obecních úřadech. Obecní úřad v K. sdělil 
shodné údaje jako v předchozím přípise ze dne 31. 8. 2001 a Obecní úřad v K.  
na výzvu soudu nereagoval. Ve veřejném zasedání dne 19. 2. 2002 pak obviněný 
tyto skutečnosti na svoji obhajobu zopakoval. Okresní soud pak svým usnesením 
přeměnil celý trest obecně prospěšných prací v trvání 300 hodin na trest odnětí 
svobody v trvání 150 dnů. 

	

Z odůvodnění usnesení soudu prvního stupně vyplynulo, že na základě důkazů 
provedených ve veřejném zasedání měl soud za prokázané, že obviněný F. M. v 
době od odsouzení dne 23. 12. 1997 do skončení výkonu trestu obecně prospěšných 
prací nevedl řádný život a také zaviněně nevykonal uložený trest obecně 
prospěšných prací v trvání 300 hodin, který mu byl  uložen trestním příkazem 
téhož soudu. Okolnost, že obviněný vykonal pouze 224 hodin obecně prospěšných 
prací, byla soudu známa. Důvodem, který vedl soud k přeměně trestu obecně 
prospěšných prací v celé uložené výměře 300 hodin, byla především skutečnost, 
že obviněný F. M. nevedl v době od odsouzení do skončení výkonu uloženého 
trestu řádný život, neboť se v této době dopustil další trestné činnosti, což 
dokládají rozhodnutí téhož soudu sp. zn. 3 T 78/99 a sp. zn. 3 T 41/2001. 

Z obsahu spisu nevyplývá, že by obviněný F. M. měl od Obecního úřadu v K. v 
rámci projednání podmínek výkonu trestu podle § 336 odst. 2 tr. ř. stanovené 
konkrétní časové vymezení vykonávaného trestu. Obviněný F. M. tak byl povinen 
vykonat obecně prospěšné práce v rozsahu 300 hodin v obvodu Obecního úřadu v K. 
do 2. 9. 1999, neboť usnesení o výkonu tohoto trestu bylo vydáno dne 2. 4. 
1998  a obviněný F. M. se v době od 4. 2. 1999 do 4. 7. 1999 nacházel ve výkonu 
trestu odnětí svobody a nemohl tedy v této době trest vykonávat (viz § 45a 
odst. 3 písm.c) tr. zák.). 

 	

Nejvyšší soud konstatoval, že k postupu podle § 45a odst. 4 tr. zák. může vést 
především skutečnost, že pachatel v době od odsouzení do skončení výkonu trestu 
obecně prospěšných prací nevede řádný život.  Touto dobou je třeba rozumět  
dobu od právní moci odsuzujícího rozhodnutí do doby, kdy odsouzený vykoná celý 
uložený trest obecně prospěšných prací.  Za součást řádného výkonu trestu 
obecně prospěšných prací nutno tedy považovat nejen splnění pracovních 
povinností v rámci uloženého trestu, ale i vedení takového způsobu života, 
který lze označit za řádný. Pro závěr o vedení řádného života ovšem nestačí, že 
pachatel náležitě a včas splnil povinnosti vyplývající z nařízení obecně 
prospěšných prací, poněvadž jejich zaviněné nesplnění je vedle nevedení řádného 
života dalším samostatným důvodem k přeměně tohoto druhu trestu v trest odnětí 
svobody. Řádným životem je nutno rozumět to, že odsouzený dodržuje právní řád, 
plní si své povinnosti vůči státu a společnosti, např. vyživovací povinnost, 
nezneužívá svých práv, nenarušuje občanské soužití, nedopouští se přestupků, 
jiných deliktů a trestných činů. 

Vedení řádného života se tedy posuzuje v době od odsouzení, tj. od právní moci 
odsuzujícího rozhodnutí, jímž byl pachateli trest obecně prospěšných prací 
uložen, až do skončení výkonu tohoto trestu, přičemž tento moment je závislý na 
počtu hodin, které je pachatel povinen vykonat, a na časovém průběhu 
prováděných prací. Přeměna trestu obecně prospěšných prací v trest odnětí 
svobody však logicky přichází v úvahu jen do doby, než jsou práce v celém 
rozsahu vykonány, neboť poté by již nebylo co přeměňovat, i kdyby soud 
dodatečně zjistil, že pachatel řádný život nevedl. Z uvedeného pak vyplývá, že 
jestliže soud v průběhu výkonu trestu obecně prospěšných prací do jeho skončení 
zjistí, že odsouzený nevede řádný život, přemění trest obecně prospěšných 
prací  v trest odnětí svobody pouze v tom rozsahu, ve kterém nebyl trest obecně 
prospěšných prací do doby rozhodnutí o  přeměně tohoto trestu vykonán. Je proto 
povinností  soudu v řízení podle § 340b tr. ř. vždy zjišťovat, zda a v jakém 
rozsahu odsouzený ke dni rozhodnutí vykonal uložený trest obecně prospěšných 
prací.  

	

Dalším již zmiňovaným důvodem pro přeměnu trestu obecně prospěšných prací v 
trest odnětí svobody je skutečnost, že pachatel ve stanovené době zaviněně 
nevykonal uložený trest. Tato alternativa zahrnuje případy, kdy pachatel,  aniž 
mu v tom něco bránilo, vůbec trest nezačal vykonávat, nebo odmítl  nadále v 
jeho výkonu pokračovat po předchozím částečném výkonu. Pojmem stanovená doba se 
pro účely výkonu trestu obecně prospěšných prací (§ 45a odst. 4 tr. zák.) 
rozumí konkrétní časové vymezení ( harmonogram ) provádění výkonu tohoto 
trestu  stanovené příslušným obecním úřadem v rámci projednání podmínek jeho 
výkonu s odsouzeným (viz § 336 odst. 2 tr. ř.). Při vymezení této doby 
postupuje přitom obecní úřad tak, aby odsouzený mohl vykonat uložený trest 
nejpozději do jednoho roku ode dne, kdy soud nařídil jeho výkon. Jen v případě, 
že odsouzenému není při projednání podmínek výkonu trestu obecně prospěšných 
prací takto vymezena doba jeho provádění, je touto stanovenou dobou automaticky 
lhůta jednoho roku uvedená v ustanovení § 45a odst. 3 tr. zák. (viz 50/1999 
SbRt.).

Po zvážení všech rozhodných skutečností Nejvyšší soud konstatoval, že v případě 
obviněného F. M. byly podle § 45a odst. 4 tr. zák. postupně relevantní oba 
důvody přeměny uloženého trestu na trest odnětí svobody. To, že obviněný v době 
od odsouzení do skončení výkonu trestu obecně prospěšných prací nevedl řádný 
život,  ale soud konstatoval až tehdy, kdy obviněný F. M. z uloženého trestu 
vykonal 224 hodin, a tudíž již  přicházelo v úvahu přeměnit pouze zbytek 
nevykonaného trestu, který měl být vykonán v obvodu Obecního úřadu v K. Druhým 
samostatným důvodem k přeměně zbytku nevykonaného trestu pak v tomto případě 
byla skutečnost, že obviněný v důsledku svého zavinění nevykonal celý trest v 
zákonem stanovené době jednoho roku.

V této souvislosti je třeba také zdůraznit, že výběr práce v rámci výkonu 
trestu obecně prospěšných prací není věcí svobodné volby odsouzeného. Druh 
prací, místo a dobu jejich provádění určuje soud usnesením o nařízení výkonu 
trestu obecně prospěšných prací, proti němuž není stížnost přípustná. Jestliže 
tedy druh a místo výkonu trestu obecně prospěšných prací byly obviněnému 
závazně stanoveny usnesením Okresního soudu ve Žďáře nad Sázavou ze dne 2. 4. 
1998, sp. zn. 3 T 112/97, pak měl obviněný F. M. tyto práce konat v souladu s 
tímto usnesením v obvodu Obecního úřadu v K. Nebylo proto důvodné při 
zjišťování rozsahu vykonaného trestu obecně prospěšných prací přihlížet k 
tvrzení obviněného, že zbývající část trestu vykonal pro Obecní úřad v K.  a 
taktéž v tomto směru nebylo rozhodující jakékoli vyjádření tohoto obecního 
úřadu. 

Pro úplnost Nejvyšší soud dodává, že nic nebránilo soudu prvního stupně, aby v 
řízení podle § 340b tr. ř. rozhodl o přeměně trestu obecně prospěšných prací na 
trest odnětí svobody bez zbytečného odkladu po té, co zjistil, že odsouzený 
nevede řádný život. Soud tak mohl  postupovat, jestliže se odsouzený, aniž mu v 
tom něco závažného bránilo, přes výzvy příslušného orgánu či soudu, ani 
nedostavil k určenému orgánu za účelem projednání podmínek výkonu trestu, jak 
mu bylo soudem uloženo. Obviněný  F. M. se v tomto případě do 14 dnů od 
doručení usnesení Okresního soudu ve Žďáře nad Sázavou ze dne 2. 4. 1998 sp. 
zn. 3 T 112/97 nedostavil na Obecní úřad v K.  k projednání podmínek výkonu 
trestu a ani na opakovanou výzvu nereagoval. Zjevně se tak vyhýbal projednání 
podmínek výkonu trestu a stanovení časového vymezení své pracovní činnosti a 
svévolně tak oddaloval zahájení výkonu trestu. Vzhledem k tomu, že soud prvního 
stupně rozhodl o přeměně trestu obecně prospěšných prací na trest odnětí 
svobody až v době, kdy lhůta pro výkon trestu obecně prospěšných prací již 
uplynula a obviněný část těchto prací v rozsahu 224 hodin vykonal, bylo třeba 
toto částečné vykonání trestu obecně prospěšných prací při přeměně na trest 
odnětí svobody zohlednit. Okresní soud tudíž při svém rozhodování nesprávně 
hodnotil opatřené důkazy a rovněž  ve věci nezjistil správně skutkový stav. 
Svým rozhodnutím pak přivodil stav, kdy obviněný by v rámci přeměněného trestu 
odnětí svobody vykonal i tu část, kterou již obviněný odpykal v rámci původně 
uloženého trestu obecně prospěšných prací.   

Protože Krajský soud v Brně shora uvedená pochybení soudu prvního stupně  
nenapravil a nedostál tak své přezkumné povinnosti, když stížnost obviněného 
proti usnesení soudu prvního stupně jako nedůvodnou zamítl, Nejvyšší soud podle 
§ 268 odst. 2 tr. ř. vyslovil, že usnesením Krajského soudu v Brně ze dne 24. 
5. 2002 sp. zn. 9 To 195/2002 byl porušen zákon v ustanoveních § 147 odst. 1 
písm. a), b) a § 148 odst. 1 písm. c) tr. ř. a v řízení, které mu předcházelo 
též v ustanovení § 2 odst. 5, 6 tr. ř. a § 45a odst. 4 tr. zák. v neprospěch 
obviněného F. M. Podle § 269 odst. 2 tr. ř. pak Nejvyšší soud zrušil napadené 
usnesení krajského soudu, jakož i usnesení Okresního soudu ve Žďáře nad Sázavou 
ze dne 19. 2. 2002, sp. zn. 3 T 112/97 a dále zrušil i všechna obsahově 
navazující rozhodnutí, která touto změnou pozbyla svého podkladu. Poté Nejvyšší 
soud podle § 270 odst. 1 tr. ř. přikázal Okresnímu soudu ve Žďáře nad Sázavou, 
aby věc v potřebném rozsahu znovu projednal a rozhodl, což znamená, že znovu 
rozhodne o přeměně zbytku nevykonaného trestu obecně prospěšných prací na trest 
odnětí svobody.  

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení nařídil. Protože bylo vysloveno, že zákon byl porušen 
v neprospěch obviněného, nemůže podle § 273 tr. ř. v novém řízení dojít ke 
změně rozhodnutí v jeho neprospěch.  

P o u č e n í :   Proti tomuto rozsudku není opravný prostředek přípustný.

V Brně dne 8. dubna 
2003                                                                            
                                                                                

                                                                                
    Předseda senátu:

JUDr. František  H r a b e c    

