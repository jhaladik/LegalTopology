Soud: Nejvyšší soud

Spisová značka: 4 Tz 45/2001

Datum rozhodnutí: 20.03.2001

Typ rozhodnutí: Rozsudek




4 Tz 45/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 20. března 2001 ve veřejném 
zasedání v senátě složeném z předsedy JUDr. Jiřího Pácala a JUDr. Františka 
Hrabce a JUDr. Danuše Novotné stížnost pro porušení zákona, kterou podal 
ministr spravedlnosti České republiky ve prospěch obviněného J. N., proti 
pravomocnému trestnímu příkazu Obvodního soudu pro Prahu 3 ze dne 29. 10. 1999, 
sp. zn. 15 T 123/99, a podle § 268 odst. 2, § 269 odst. 2 a § 271 odst. 1 tr. 
ř. rozhodl t a k t o :

	Pravomocným trestním příkazem Obvodního soudu pro Prahu 3 ze dne 29. 
10. 1999, sp. zn. 15 T 123/99, b y l p o r u š e n zákon v ustanovení § 171 
odst. 1 písm. c) tr. zák. v neprospěch obviněného J. N.

	Napadený trestní příkaz s e z r u š u j e v celém rozsahu. 

	Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Podle § 11 odst. 1 písm. f) tr. ř. s e z a s t a v u j e trestní 
stíhání obviněného J. N., pro skutek spočívající v tom, 

že dne 3. 3. 1999 v 02,10 hodin v P., na křižovatce ulic O. a J. řídil osobní 
motorové vozidlo tov. zn. Ford Sierra, třebaže mu bylo známo, že mu byl 
rozsudkem Obvodního soudu pro Prahu 2 ze dne 6. 2. 1998, sp. zn. 6 T 136/97, 
jenž nabyl právní moci téhož dne, uložen zákaz činnosti spočívající v zákazu 
řízení motorových vozidel všeho druhu na dobu dvou let, 

v němž obžaloba Obvodního státního zastupitelství pro Prahu 3 ze dne 21. 10. 
1999, sp. zn.1 Zt 2349/99, spatřovala trestný čin maření výkonu úředního 
rozhodnutí podle § 171 odst. 1 písm. c) tr. ř.

Odůvodnění:

Trestním příkazem Obvodního soudu pro Prahu 3 ze dne 29. 10. 1999, sp. zn. 15 T 
123/99, který nabyl právní moci dne 25. 11. 1999, byl obviněný J. N. uznán 
vinným trestným činem maření výkonu úředního rozhodnutí podle § 171 odst. 1 
písm. c) tr. ř., který měl spáchal výše uvedeným jednáním.

Proti tomuto trestnímu příkazu podal ministr spravedlnosti České republiky 
stížnost pro porušení zákona ve prospěch obviněného J. N. Vytkl v ní porušení 
zákona v ustanovení § 11 odst. 1 písm. f) tr. ř. Poukázal mimo jiné na to, že 
obviněný J. N. byl již dříve uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zákona, a to trestním příkazem 
Obvodního soudu pro Prahu 8 ze dne 30. 4. 1999, sp. zn. 4 T 28/99. Uvedeného 
trestného činu se obviněný dopustil tím, že dne 12. 2. 1999 kolem 23.15 hodin v 
P., v L. ulici řídil osobní motorové vozidlo BMW 318, přestože rozsudkem 
Obvodního soudu pro Prahu 2 ze dne 6. 2. 1998, sp. zn. 6 T 136/97, který nabyl 
právní moci dne 6. 2. 1998, mu byl uložen trest zákazu činnosti spočívající v 
zákazu řízení motorových vozidel na dobu 2 (dvou) let. Za to mu byl uložen 
peněžitý trest ve výši 10 000,- Kč a pro případ, že by tento trest nebyl ve 
stanovené lhůtě vykonán, stanovil soud náhradní trest odnětí svobody v trvání 3 
týdnů. Jednání obviněného, kterého se dopustil dne 12. 2. 1999 ve věci 
Obvodního soudu pro Prahu 8, sp. zn. 4 T 28/99, a jednání, jehož se dopustil 
dne 3. 3. 1999 a pro které byl odsouzen ve věci Obvodního soudu pro Prahu 3, 
sp. zn. 15 T 123/99, je jedním pokračujícím trestným činem ve smyslu ustanovení 
§ 89 odst. 3 tr. zák. Jestliže bylo o dílčím útoku tohoto pokračujícího 
trestného činu rozhodnuto trestním příkazem Obvodního soudu pro Prahu 8 ze dne 
30. 4. 1999, sp. zn. 4 T 28/99, byla zde vytvořena překážka věci rozhodnuté a 
Obvodní soud pro Prahu 3 ve věci vedené pod sp. zn. 15 T 123/99 nemohl pro tuto 
překážku rozhodnout o dalším dílčím útoku obviněného ze dne 3. 3. 1999.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem byl ve vytýkaném směru porušen zákon v neprospěch obviněného J. N., a 
aby podle § 269 odst. 2 tr. ř. zrušil napadený trestní příkaz spolu s obsahově 
navazujícími rozhodnutími.

Nejvyšší soud České republiky přezkoumal podle § 267 odst. 1 tr. ř. z podnětu 
této stížnosti pro porušení zákona správnost všech výroků napadeného 
rozhodnutí, jakož i správnost řízení, které mu předcházelo, a shledal, že zákon 
porušen byl.

Podle § 11 odst. 1 písm. f) tr. ř. nelze trestní stíhání zahájit a bylo-li již 
zahájeno, nelze v něm pokračovat a musí být zastaveno proti tomu, proti němuž 
dřívější stíhání pro týž skutek skončilo pravomocným rozsudkem soudu nebo bylo 
pravomocně zastaveno, jestliže rozhodnutí nebylo předepsaným způsobem zrušeno.

Podle § 89 odst. 3 tr. zák. pokračováním v trestném činu se rozumí takové 
jednání, jehož jednotlivé dílčí útoky vedené jednotným záměrem naplňují stejnou 
skutkovou podstatu trestného činu, jsou spojeny stejným způsobem provedení a 
blízkou souvislostí časovou a v předmětu útoku.

Je třeba přisvědčit názoru uvedenému ve stížnosti pro porušení zákona, že 
Obvodní soud pro Prahu 3 se těmito zákonnými ustanoveními neřídil. V daném 
trestním spise, sp. zn. 15 T 123/99, se na č. l. 11 nachází trestní příkaz 
Obvodního soudu pro Prahu 8 ze dne 30. 4. 1999, sp. zn. 4 T 28/99, s vyznačenou 
právní mocí dne 16. 6. 1999, kterým byl obviněný J. N. uznán vinným též 
trestným činem maření výkonu úředního rozhodnutí podle § 171 odst. 1 písm. c) 
tr. ř., který spáchal dne 12. 2. 1999 v Praze 8 řízením osobního automobilu, ač 
mu byl pravomocným rozsudkem Obvodního soudu pro Prahu 2 ze dne 6. 2. 1998, sp. 
zn. 6 T 136/97, uložen trest zákazu činnosti spočívající v zákazu řízení 
motorových vozidel na dobu 2 let. Obvinění bylo J. N. pro tento trestný čin 
maření výkonu úředního rozhodnutí sděleno 9. 4. 1999, přičemž nyní posuzovaného 
jednání se měl dopustit 3. 3. 1999, takže se nejednalo o nový skutek podle § 12 
odst. 11 tr. ř. Obě posuzovaná jednání obviněného J. N. ze dnů 12. 2. 1999 a 3. 
3. 1999 jsou spojena stejným způsobem provedení, blízkou souvislostí časovou a 
v předmětu útoku, byla vedena jednotným záměrem (obviněný J. N. v přípravném 
řízení na č. l. 3 spisu Obvodního soudu pro Prahu 3, sp. zn. 15 T 123/99, 
vypověděl, že ač měl zakázáno řízení motorových vozidel, občas řídil vozidlo) a 
naplňovala stejnou skutkovou podstatu téhož trestného činu maření výkonu 
úředního rozhodnutí podle § 171 odst. 1 písm. c) tr. ř. Jedná se proto o 
pokračování v tomto trestném činu a o týž skutek. Jelikož dřívější trestní 
stíhání obviněného J. N. pro týž skutek skončilo pravomocným trestním příkazem 
Obvodního soudu pro Prahu 8 ze dne 30. 4. 1999, sp. zn. 4 T 28/99, nemohl v 
dané trestní věci Obvodní soud pro Prahu 3 učinit nic jiného, než podle § 11 
odst. 1 písm. f) tr. ř. trestní stíhání obviněného J. N. zastavit. Uznáním 
obviněného J. N. vinným trestným činem maření výkonu úředního rozhodnutí podle 
§ 171 odst. 1 písm. c) tr. zák. porušil soud zákon právě v tomto ustanovení.

Se zřetelem na výše uvedené vyslovil Nejvyšší soud podle § 268 odst. 2 tr. ř. 
porušení zákona napadeným trestním příkazem Obvodního soudu pro Prahu 3 ze dne 
29. 10. 1999, sp. zn. 15 T 123/99, v ustanovení § 171 odst. 1 písm. c) tr. zák. 
Zákon byl porušen v neprospěch obviněného J. N.

Dále pak Nejvyšší soud podle § 269 odst. 2 tr. ř. zrušil napadený trestní 
příkaz Obvodního soudu pro Prahu 3 v celém rozsahu stejně jako všechna obsahově 
navazující rozhodnutí, pokud vzhledem ke změně, k níž došlo zrušením, pozbyla 
podkladu.

Podle § 271 odst. 1 tr. ř. mohl Nejvyšší soud sám ve věci rozhodnout, neboť v 
napadeném rozhodnutí byl správně zjištěn skutkový stav. Při splnění podmínek 
uvedených v § 11 odst. 1 písm. f) tr. ř. Nejvyšší soud trestní stíhání 
obviněného J. N. zastavil.

Poučení: Proti tomuto rozhodnutí není opravný prostředek přípustný.

V Brně dne 20. března 2001

Předseda senátu:

JUDr. Jiří Pácal	
