Soud: Nejvyšší soud

Spisová značka: 20 Cdo 826/98

Datum rozhodnutí: 27.07.2000

Typ rozhodnutí: Rozsudek


Kategorie rozhodnutí: C




20 Cdo 826/98

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Vladimíra   Mikuška a soudců JUDr. Zdeňka Krčmáře a JUDr. Vladimíra Kurky v 
právní věci žalobce   A) J. P. a B) I. P., proti žalovanému J. Ch., o vyklizení 
nebytových prostor a dvora, vedené u Okresního soudu v Kladně pod sp. zn. 12 C 
170/94, o dovolání žalobců proti rozsudku Krajského soudu v Praze ze dne 9. 
října 1997,  č. j. 24 Co 345/ 97-97, 
takto: 		                                                            
                                              

Rozsudek Krajského soudu v Praze ze dne 9. října 1997, č. j. 24 Co 345/97-97, 
se           zrušuje a věc se tomuto soudu vrací k dalšímu řízení

O d ů v o d n ě n í :

Shora uvedeným rozsudkem krajský soud potvrdil rozsudek ze dne 14. ledna 
1997,     č. j. 12 C 170/94-75, jímž Okresní soud v Kladně zamítl žalobu 
(odůvodněnou absolutní neplatností nájemní smlouvy) na vyklizení ve výroku 
určeného nebytového prostoru a dvora. S odůvodněním, že otázku, „... podle jaké 
právní normy je třeba posuzovat nájemní smlouvy  (a právní vztahy jimi 
založené), pokud jejich předmětem jsou prostory, jejichž charakter není 
prokazatelně příslušným rozhodnutím právně určen ...\", považuje za otázku 
zásadního právního významu, připustil odvolací soud proti svému rozsudku 
dovolání.

Pravomocný rozsudek odvolacího soudu napadli žalobci, zastoupeni advokátem, 
včasným dovoláním, jímž namítají, že spočívá (stejně jako rozhodnutí soudu 
prvního stupně) na nesprávném právním posouzení věci (ustanovení § 241 odst. 3 
písm. d/ občanského soudního řádu - dále též jen „o. s. ř.\"). To spatřují v 
kvalifikaci předmětných prostor, jestliže je odvolací soud neposoudil ani jako 
byt, ani jako nebytové prostory ve smyslu ustanovení § 1 písm. a/ zákona č. 
116/1990 Sb., o nájmu a podnájmu nebytových prostor, ve znění pozdějších 
předpisů, (dále též jen zákon č. 116/1990 Sb.); nesprávný je podle dovolatelů i 
závěr odvolacího soudu, že nájemní smlouva je smlouvou nepojmenovanou ve smyslu 
ustanovení     § 51 občanského zákoníka, jejíž režim se řídí analogicky zákonem 
č. 116/1990 Sb., a konečně také závěr o její platnosti, vyvozený z teze, že 
žalobci neprokázali, že sjednaný nájem se týkal bytu (nikoliv tedy nebytového 
prostoru). Podle jejich názoru měl soud s ohledem na ustanovení § 104 odst. 1 
zákona č. 50/1976 Sb., o územním plánování a stavebním řádu (stavební zákon), 
ve znění účinném ke dni právní moci rozsudku odvolacího soudu, z jimi 
předložené dohody     o užívání bytu, uzavřené Městským bytovým podnikem ve S. 
s M. P., a z evidenčního listu vyvodit, že předmětem nájemní smlouvy byl 
sjednán byt (jako byt také byly předmětné místnosti podle žalobců dříve 
užívány), v důsledku čehož pak měl onu smlouvu kvalifikovat (z hlediska přímo 
použitého zákona č. 116/1990 Sb.) jako neplatnou, a tedy žalobě o vyklizení 
vyhovět.

Dovolání v této věci je přípustné podle ustanovení § 239 odst. 1 o. s. ř., a je 
také důvodné.

Dovolací soud přihlíží z úřední povinnosti k vadám vyjmenovaným v § 237 odst. 1 
o. s. ř. a (je-li dovolání přípustné) k jiným vadám řízení, které mohly mít za 
následek nesprávné rozhodnutí ve věci (§ 242 odst. 3 věta druhá o. s. ř.). 
Jelikož vady řízení podle ustanovení § 237 odst. 1 o. s. ř. nebyly dovoláním 
namítány a z obsahu spisu nevyplývají, je žalobcům u dovolání, jehož 
přípustnost byla založena výrokem odvolacího soudu podle ustanovení § 239 odst. 
1 o. s. ř., k dispozici především dovolací důvod uvedený v § 241 odst. 3 písm. 
d/ o. s. ř. (srov. rozsudek Vrchního soudu v Praze z 28. ledna 1993, sp. zn. 7 
Cdo 14/92 uveřejněný ve Sbírce soudních rozhodnutí a stanovisek, ročník 1994, 
sešit č. 3, pod poř. č. 34), jímž lze namítat, že rozhodnutí spočívá na 
nesprávném právním posouzení věci.

Vzhledem k tomu, že odvolací soud nevymezil právně významné otázky výrokem 
rozhodnutí, ale pouze v jeho odůvodnění (srov. nález Ústavního soudu z 20. 
února 1997, sp. zn. III ÚS 253/96, uveřejněný v příloze sešitu č. 7 Sbírky 
soudních rozhodnutí a stanovisek, ročník 1997), je dovolání přípustné pro 
všechny právní otázky, na nichž napadené rozhodnutí spočívá, a jejichž řešení 
bylo dovoláním zpochybněno. Dovolacím důvodem, který žalobci uplatnili podle 
ustanovení § 241 odst. 3 písm. d/ o. s. ř., je pak dovolací soud vázán včetně 
toho, jak jej dovolatelé obsahově vymezili (srov. § 242 odst. 1 a 3 větu první 
o. s. ř.). Přezkumu se tím otevírá (posuzováno podle obsahu předposledního 
odstavce odůvodnění rozsudku odvolacího soudu) otázka, zda jsou nebytovými 
prostory ve smyslu zákona č. 116/1990 Sb., místnosti, jež jsou jako takové 
(tedy nebytové) užívány, aniž zde je správní rozhodnutí o jejich určení. 

Právní posouzení věci je nesprávné, jestliže odvolací soud věc posoudil podle 
právní normy, jež na zjištěný skutkový stav nedopadá, nebo právní normu, sice 
správně určenou, nesprávně vyložil, případně ji na daný skutkový stav nesprávně 
aplikoval.

V daném případě odvolací soud - jestliže smlouvu M. N. a žalovaného posoudil 
jako nepojmenovanou ve smyslu ustanovení § 51 občanského zákoníku - věc 
posoudil podle normy, jež na zjištěný skutkový stav nedopadá. 

Podle ustanovení § 1 odst. 1 písm. a/ zákona č. 116/1990 Sb., o nájmu a 
podnájmu nebytových prostor, ve znění rozhodném v době uzavření smlouvy, se 
tento zákon vztahuje na nebytové prostory, jimiž jsou místnosti nebo soubory 
místností, které podle rozhodnutí stavebního úřadu jsou určeny k jinému účelu 
než k bydlení.

Podle ustanovení § 62 zákona č. 41/1964 Sb., o hospodaření s byty, 
účinného            do 31. prosince 1991 (tedy v době uzavření předmětné 
smlouvy), se bytem rozumí místnost nebo soubor místností, které jsou podle 
rozhodnutí stavebního úřadu určeny k bydlení a mohou tomuto svému účelu sloužit 
jako samostatné bytové jednotky.

Podle ustanovení § 104 odst. 1 věty první stavebního zákona nejsou-li 
zachovány    doklady (především ověřená dokumentace), z nichž by bylo možno 
zjistit účel, pro který byla stavba povolena, platí, že stavba je určena k 
účelu, pro který je svým stavebně technickým uspořádáním vybavena.  

Již ze vztahu ustanovení § 104 odst. 1 stavebního zákona  k ustanovením 
citovaným výše nutno dovodit, že aplikace ustanovení § 51 občanského zákoníku 
je nesprávná. Buď zde totiž je rozhodnutí stavebního úřadu, z něhož lze 
zjistit, zda jsou předmětné prostory určeny k bydlení, či (naopak) účelu 
jinému, a v tomto případě je pro posouzení charakteru předmětných místností 
rozhodující právní stav takovýmto rozhodnutím založený (srov. též. rozsudek 
Nejvyššího soudu ze dne 30. června 1999, sp. zn. 2 Cdon 1848/97, uveřejněný v 
příloze č. I časopisu Soudní judikatura, ročník 2000, pod poř. č. 15), nebo 
takovéto rozhodnutí k dispozici není, a pak se uplatní režim ustanovení § 104 
odst. 1 stavebního zákona (v tomto případě by ovšem - z časového hlediska - 
bylo rozhodující, k jakému účelu byla stavba svým stavebně technickým 
uspořádáním vybavena, či k jakému účelu byla bez závad užívána, v době uzavření 
nájemní smlouvy).

Jestliže tedy odvolací soud - v rozporu s výše uvedeným - smlouvu podřadil 
ustanovení § 51 občanského zákoníku, je jeho právní posouzení věci (ve smyslu 
ustanovení § 241 odst. 3 písm. d/ o. s. ř.) nesprávné. 

Kromě toho řízení trpí tzv. jinou vadou ve smyslu ustanovení § 241 odst. 3 
písm. b/ o. s. ř. Jiné (tj. v § 237 odst. 1 o. s. ř. neuvedené) vady řízení 
jsou způsobilým dovolacím důvodem jen tehdy, jestliže mohly mít za následek 
nesprávné rozhodnutí ve věci.

Takovouto vadou řízení je v první řadě to, že rozhodnutí odvolacího soudu 
vychází z neúplně nebo nesprávně zjištěného skutkového vztahu věci. Neúplnost 
nebo nesprávnost zjištění skutkového stavu věci však není dovolacím důvodem 
podle § 241 odst. 3 písm. b/ v případě, že odvolací soud dospěl ke skutkovým 
závěrům, na kterých založil své rozhodnutí.  I když jsou tato skutková zjištění 
nesprávná, nejde o vadu řízení ve smyslu § 241 odst. 3 písm. b/ o. s. ř. a 
nápravy se lze domáhat jen dovolacím důvodem podle § 241 odst. 3 písm. c/ o. s. 
ř. 

O vady řízení při zjišťování skutkového vztahu věci jde zejména tehdy, jestliže 
nebylo postupováno v souladu s ustanovením § 120 o. s. ř. (např. nebyl proveden 
navržený důkaz) nebo že v rozporu s ustanovením § 120 o. s. ř. nebyly vůbec 
zjišťovány okolnosti rozhodné pro posouzení věci (soud se jimi nezabýval, 
přestože byly tvrzeny a k jejich prokázání byly nabízeny důkazy) nebo nebyl 
proveden navržený důkaz a soud dovodil, že účastník neunesl důkazní břemeno 
apod., vše jen za předpokladu, že mohly mít za následek nesprávné rozhodnutí ve 
věci.

Způsobilým dovolacím důvodem a právně relevantními jsou též vady v řízení před 
soudem prvního stupně, měly-li za následek jeho nesprávné rozhodnutí, jestliže 
odvolací soud nezjednal nápravu.

Jak vyplývá z obsahu spisu, žalobce A) při jednání dne 6. září 1995 (č. l. 27) 
- poté, co k důkazu předložil dohodu Městského bytového podniku S. a M. P. o 
užívání bytu a tzv. evidenční list pro výpočet úhrady za jeho užívání - ke 
svému tvrzení, že předmětné místnosti nejsou nebytovým prostorem, nýbrž bytem, 
navrhl (kromě jiného) důkaz výslechem pracovníka městského bytového podniku. Na 
tento důkazní návrh pak žalobce A) odkázal ve svém písemném podání (č. l. 62) 
doručeném osobně při jednání dne 7. ledna 1997 (č. l. 70), jež pak bylo 
odročeno za účelem vyhlášení rozsudku na 14. ledna téhož roku. Při tomto 
odročeném jednání (č. l. 72), kdy již žádné dokazování prováděno nebylo, 
zástupce žalobců opět odkázal na své písemné podání ze dne 6. ledna 1997 (č. l. 
62); soud prvního stupně, aniž navržený důkaz provedl, pak vyhlásil rozsudek, v 
odůvodnění jehož písemného vyhotovení se - v rozporu s ustanovením § 157 odst. 
2 o. s. ř. - s důkazním návrhem žalobců nikterak nevypořádal. V odvolání proti 
rozsudku soudu prvního stupně (č. l. 85 versa) žalobci opět přednesli návrh 
důkazu výslechem zástupce Městského bytového podniku ve S. a navrhli, aby 
odvolací soud po doplnění dokazování tímto důkazem a ohledáním předmětných 
místností změnil rozsudek soudu prvního stupně tak, že žalobě o vyklizení 
místností s ohledem na neplatnost nájemní smlouvy vyhoví. 

Při odvolacím jednání dne 9. října 1997 (č. l. 93) zástupce žalobců opět 
navrhl            „...místní ohledání, případně výslech zástupce Městského 
bytového podniku ve S. likvidátora Ing. J. R., ...\". Poté, co bylo přečteno 
odvolání žalobců a vyjádření žalovaného, aniž bylo provedeno jakékoliv 
dokazování, odvolací soud před závěrečnými přednesy zástupců obou stran do 
protokolu (č. l. 93 versa) uvedl formulaci „bez dalších návrhů na doplnění 
dokazování\". 

Svůj potvrzující rozsudek pak odvolací soud odůvodnil (kromě jiného) závěrem, 
že žalobci své tvrzení, že předmětné místnosti nebyly nebytovými prostory, 
nýbrž bytem, neprokázali, jelikož dohoda o užívání těchto prostor jakožto bytu, 
uzavřená Městským bytovým podnikem a M. P., v tomto směru nemohla nahradit 
kolaudační rozhodnutí.

V souzené věci tak jde o případ, kdy soud bez provedení navrženého důkazu 
dovodil, že žalobci neunesli důkazní břemeno, aniž přitom měl - a mohl mít - 
postaveno najisto, že onen navržený důkaz bude nezpůsobilý prokázat tvrzení 
žalobců, případně, že bude nadbytečný (zejména za stavu, kdy z dohody o užívání 
bytu na č. l. 23 vyplývá, že byla - v souladu s ustanovením § 154 odst. 1 
občanského zákoníku v tehdy účinném znění - uzavřena na základě konkrétního 
správního rozhodnutí, totiž rozhodnutí MěNV ve S. ze dne 7. června 1988, č j. 
746/88/MH). Odvolací soud ostatně, stejně jako soud prvního stupně, v rozporu s 
ustanovením § 157 odst. 2 o. s. ř. v odůvodnění svého rozsudku nevysvětlil, 
proč navržený důkaz neprovedl. 

Neprovedení navrženého důkazu za těchto okolností je jinou (než v § 237 odst. 1 
o. s. ř. uvedenou) vadou řízení, jež mohla mít za následek nesprávné rozhodnutí 
ve věci, a jež tedy je způsobilým dovolacím důvodem, a to podle ustanovení § 
241 odst. 3 písm. b) o. s. ř.               (ke shodnému závěru dospěl Nejvyšší 
soud též v rozsudku ze dne 23. října 1997, sp. zn.          2 Cdon 1183/96, 
když dovodil, že neprovedení důkazu navrženého procesní stranou                
k potvrzení právně významné skutečnosti, jež má sloužit ke zhodnocení skutku v 
rovině právní, aniž by bylo možno uvedenou skutečnost dovodit z jiných řádně 
provedených důkazů, je vždy vadou řízení, která mohla mít za následek nesprávné 
rozhodnutí ve věci, neboť nelze předjímat, jakým způsobem by soudy obou stupňů 
řádně provedený důkaz zhodnotily a z jakých právních závěrů by následně 
vycházely). 

Kromě toho trpí řízení  před soudem prvního stupně další jinou (než v § 237 
odst. 1 o. s. ř. uvedenou) vadou. Ta spočívá v tom, že soud - ač z určitých 
důkazů v rozsudku činil skutková zjištění (viz. č. l. 82) - při jednání dne 7. 
ledna 1997 (viz protokol na č. l. 70)  dokazování listinami založenými ve spise 
na č. l. 64 až 69 neprovedl způsobem předepsaným ustanovením § 129 o. s. ř.

Protože rozhodnutí odvolacího soudu (navíc vydané po řízení, které trpí vadami 
dle ustanovení § 241 odst. 3 písm. b/ o. s. ř.) spočívá na nesprávném právním 
posouzení věci (§ 241 odst. 3 písm. d/), Nejvyšší soud je - aniž nařídil 
jednání (§ 243a odst. 1 věta první o. s. ř.) - podle ustanovení § 243b odst. 1 
části věty za středníkem, odst. 5 o. s. ř. rozsudkem zrušil a věc podle 
ustanovení § 243b odst. 2 věty první o. s. ř. vrátil odvolacímu soudu k dalšímu 
řízení.

Právní názor dovolacího soudu je pro odvolací soud závazný (§ 243d odst. 1 věta 
druhá o. s. ř.). 

V novém rozhodnutí bude znovu rozhodnuto o nákladech řízení, včetně řízení 
dovolacího (§ 243d odst. 1 věta třetí o. s. ř.).

Proti tomuto rozhodnutí není přípustný opravný prostředek.

V Brně 27. července 2000

JUDr. Vladimír  M i k u š e k, v. r.

předseda senátu

Za správnost vyhotovení: Dana Rozmahelová                                     

