Soud: Nejvyšší soud

Spisová značka: 4 Tz 85/2003

Datum rozhodnutí: 25.06.2003

Typ rozhodnutí: Rozsudek




4 Tz 85/2003

U S N E S E N Í

	

Nejvyšší soud České republiky projednal ve veřejném zasedání konaném 
dne            25. června 2003 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněné O. T., proti 
usnesení Městského soudu v Brně ze dne 3. 3. 1998, čj. 6 T 7/98-40,

a rozhodl podle § 268 odst. 1 písm. c) tr. ř., takto:

Stížnost pro porušení zákona se zamítá.

	

O d ů v o d n ě n í :

Trestním příkazem Městského soudu v Brně ze dne 14. 1. 1998, čj. 6 T 7/98-33, 
byla obviněná O. T. (spolu s další obžalovanou) uznána vinnou trestným činem 
krádeže spolupachatelstvím podle § 9 odst. 2, § 247 odst. 1 písm. a), e) tr. 
zák., který spáchala tak, že „dne 13. 11. 1997 kolem 12.15 hod. v B. v 
hypermarketu G. společně s druhou spoluobviněnou odcizily ke škodě společnosti 
G. ČR, a. s., celkem 6 lahví whisky Ballantines v celkové hodnotě Kč 2.574,- 
tak, že toto zboží ukryly do svých tašek a pod oděv, následně prošly prostorem 
pokladny bez zaplacení a ihned poté byly zadrženy pracovnicí bezpečnostní 
služby hypermarketu G., a to přesto, že obviněná O. T. byla odsouzena rozsudkem 
Městského soudu Brno sp. zn. 12 T 171/96 ze dne 25. 9. 1996, jenž nabyl právní 
dne 22. 10. 1997, pro trestný čin krádeže dle § 247 odst. 1 písm. a) tr. zák. k 
trestu odnětí svobody v trvání 6 měsíců podmíněně odloženému na dobu 18 
měsíců“, za což byla odsouzena podle § 247 odst. 1 tr. zák. s přihlédnutím k § 
314e odst. 2, 3 tr. ř. k trestu 10 měsíců odnětí svobody nepodmíněně, k jehož 
výkonu byla podle § 39a odst. 2 písm. b) tr. zák. zařazena do věznice s 
dozorem. Trestní příkaz v části týkající se O. T. nabyl právní moci dne 20. 2. 
1998.

Usnesením Městského soudu v Brně ze dne 3. 3. 1998, čj. 6 T 7/98-40, bylo 
následně rozhodnuto, že obviněná O. T. je účastna amnestie prezidenta republiky 
ze dne 3. 2. 1998 a podle článku II odst. 1 písm. b) rozhodnutí prezidenta 
republiky o této amnestii  jí byla prominuta část trestu odnětí svobody v 
trvání 6 (šesti) měsíců z celkového trestu odnětí svobody v trvání 10 (deseti) 
měsíců. Toto usnesení nabylo právní moci dne 5. 12. 1998.

Proti tomuto usnesení podal ministr spravedlnosti stížnost pro porušení zákona 
ve prospěch obviněné O. T., v níž Městskému soudu v Brně vytýká, že v době 
rozhodnutí prezidenta republiky o amnestii ze dne 3. 2. 1998, trestní příkaz 
Městského soudu v Brně ze dne 14. 1. 1998, čj. 6 T 7/98-33, nebyl v právní 
moci, která nastala až dne 20. 2. 1998. Z tohoto důvodu měl soud podle 
stěžovatele aplikovat článek I písm. a) této amnestie a trestní stíhání 
obviněné O. T. zastavit. Městský soud v Brně však napadeným usnesením rozhodl 
podle článku II odst. 1 písm. b) této amnestie a porušil tak zákon v neprospěch 
obviněné O. T. Ministr spravedlnosti závěrem navrhl, aby Nejvyšší soud vyslovil 
podle § 268 odst. 2 tr. ř., že usnesením Městského soudu v Brně ze dne 3. 3. 
1998, čj. 6 T 7/98-40, byl porušen zákon v ustanovení § 2 odst. 5 tr. ř. a v 
ustanovení článku II odst. 1 písm. b) rozhodnutí prezidenta republiky o 
amnestii ze dne 3. 2. 1998, aby podle § 269 odst. 2 tr. ř. napadené usnesení 
zrušil a dále postupoval podle § 270 odst. 1 tr. ř. nebo podle § 271 odst. 1 
tr. ř.

Státní zástupce Nejvyššího státního zastupitelství se s podanou stížností pro 
porušení zákona neztotožnil a navrhl ji jako nedůvodnou zamítnout s tím, že 
měla být podána proti trestnímu příkazu Městského soudu v Brně ze dne 14. 1. 
1998, čj. 6 T 7/98-33 a nikoli až proti usnesení o použití amnestie ze dne 3. 
3. 1998.

Podle § 267 odst. 3 tr. ř. Nejvyšší soud přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon v tom smyslu, jak bylo vytýkáno porušen 
nebyl. 

Jak je ze shora uvedeného patrno ministr spravedlnosti napadl stížností pro 
porušení zákona výslovně jen usnesení Městského soudu v Brně ze dne 3. 3. 1998, 
čj. 6 T 7/98-40 a jen toto usnesení v petitu stížnosti pro porušení zákona 
navrhl zrušit. 

Za existence a platnosti pravomocného trestního příkazu Městského soudu v Brně 
ze dne 14. 1. 1998, čj. 6 T 7/98-33, proti němuž stížnost pro porušení zákona 
nebyla podána, napadenému usnesení formálně nelze ničeho vytýkat, protože v 
souladu s příslušným ustanovením cit. amnestie prezidenta republiky soud 
prominul obviněné O. T. z pravomocně uloženého nepodmíněného trestu odnětí 
svobody stanovenou část. V této procesní situaci se Nejvyšší soud nemohl 
zabývat tím, zda je či není zákonný citovaný trestní příkaz o odsouzení 
obviněné T. Přesahovalo by to totiž rámec daný ustanovením § 267 odst. 3 tr. 
ř.  I  když obecně platí, že řízením, které napadenému rozhodnutí předcházelo, 
se rozumí procesní postup orgánů činných v trestní řízení, který vyústil v 
rozhodnutí, proti němuž směřuje stížnost pro porušení zákona a neomezuje se jen 
na řízení, které bezprostředně napadenému rozhodnutí předcházelo, nelze tento 
princip vykládat tak extenzivně, aby se tím otevírala možnost přezkumu 
jakéhokoli předcházejícího rozhodnutí ve věci. Ostatně trestní řízení, které 
vyústilo v pravomocné odsouzení O. T., není touž trestní věcí (v užším slova 
smyslu), v níž se rozhodovalo o použití amnestie prezidenta republiky na toto 
odsouzení. V tomto směru lze přiměřeně odkázat i na rozhodnutí uveřejněné pod B 
4/1988-44, v němž bylo vysvětleno, že pokud byla stížnost pro porušení zákona 
podána proti pravomocnému rozhodnutí, kterým odvolací soud zamítl odvolání 
obžalovaného jako opožděné, nemůže Nejvyšší soud přezkoumávat správnost 
rozhodnutí soudu prvního stupně, které předcházelo zamítnutí odvolání. 

Nezbylo proto než stížnost pro porušení zákona, která směřovala proti usnesení 
Městského soudu v Brně ze dne 3. 3. 1998, čj. 6 T 7/98-40, jako nedůvodnou 
zamítnout. 

Toto rozhodnutí nebrání projednání stížnosti pro porušení zákona, která by byla 
eventuálně podána proti pravomocnému trestnímu příkazu Městského soudu v Brně 
ze dne 14. 1. 1998, čj. 6 T 7/98-33. V rámci takového řízení, bude-li stížnosti 
pro porušení  zákona vyhověno, bude pak možno zrušit i usnesení Městského soudu 
v Brně ze dne 3. 3. 1998, čj. 6 T 7/98-40, a to podle § 269 odst. 2 věty čtvrté 
tr. ř., jako obsahově navazující rozhodnutí, které vzhledem ke zrušení 
odsuzujícího rozhodnutí pozbylo podkladu.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 25. června 2003

Předseda senátu:

JUDr. Juraj  M a l i k   
