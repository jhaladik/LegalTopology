Právní věta: 
Poskytovatel, kterému bylo uděleno oprávnění k poskytování zdravotních služeb v oboru reprodukční  medicína, není povinen dokončit umělé oplodnění spojením zárodečné buňky žalobkyně a  kryokonzervovaných spermií jejího zemřelého manžela.

Soud: Nejvyšší soud

Spisová značka: 21 Cdo 4020/2017

Datum rozhodnutí: 21.02.2018

Typ rozhodnutí: ROZSUDEK


Heslo: Lidská práva, Právo na soukromý a rodinný život

Dotčené předpisy: čl. 8 odst. 1 předpisu č. 209/1992Sb., čl. 8 odst. 2 předpisu č. 209/1992Sb., § 3 odst. 1 předpisu č. 373/2011Sb., § 4 předpisu č. 373/2011Sb., § 6 odst. 1 předpisu č. 373/2011Sb., § 8 odst. 1 předpisu č. 373/2011Sb., § 8 odst. 2 předpisu č. 373/2011Sb., § 778 předpisu č. 89/2012Sb., § 787 předpisu č. 89/2012Sb.

Kategorie rozhodnutí: A


Publikováno ve sbírce pod číslem: 86 / 2019

Podána ústavní stížnost.

Výsledek US: zamítnuto

Datum rozhodnutí US: 8.11.2018



																										
21 Cdo 4020/2017

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky rozhodl v senátě složeném z předsedy senátu JUDr. 
Lubomíra Ptáčka, Ph.D., a soudců JUDr. Mojmíra Putny a JUDr. Jiřího Doležílka v 
právní věci žalobkyně H. P., zastoupené JUDr. Petrou Langerovou, Ph.D., 
advokátkou se sídlem v Olomouci, Schweitzerova č. 116/28, proti žalované 
NATALART s.r.o. se sídlem v Plzni, Parková č. 1254/11a, IČO 615 39 902, 
zastoupené JUDr. Ladislavem Jiráskem, advokátem se sídlem v Mariánských 
Lázních, Klíčová č. 199/2, o splnění povinnosti, vedené u Okresního soudu Plzeň 
- město pod sp. zn. 31 C 41/2015, o dovolání žalobkyně proti rozsudku Krajského 
soudu v Plzni ze dne 30. května 2017 č. j. 56 Co 84/2017-114, takto:

I.  Dovolání žalobkyně se zamítá.
II. Žalobkyně je povinna zaplatit žalované na náhradě nákladů dovolacího řízení 
5 300 Kč do tří dnů od právní moci tohoto rozsudku k rukám JUDr. Ladislava 
Jiráska, advokáta se sídlem v Mariánských Lázních, Klíčová č. 199/2. 


Odůvodnění:

Žalobkyně se žalobou podanou dne 26. 10. 2015 u Okresního soudu Plzeň – město 
domáhala, aby byla žalované uložena povinnost provést žalobkyni „postupem lege 
artis“ umělé oplodnění za použití její zárodečné buňky a kryokonzervované 
spermie jejího manžela P. P. zemřelého dne 16. 6. 2015. Žalobu zdůvodnila 
zejména tím, že P. P. podepsal dne 26. 6. 2014 informovaný souhlas s 
kryokonzervací spermií před léčbou neplodnosti metodami asistované reprodukce 
(tento souhlas nikdy neodvolal), že dne 15. 12. 2014 podepsala společně s 
manželem P. P. informovaný souhlas s léčbou neplodnosti metodou mimotělního 
oplození, vyslovili souhlas s rozmražením a použitím spermií před léčbou 
neplodnosti metodami asistované reprodukce a téhož dne rovněž podepsali 
informovaný souhlas s intracytoplasmatickou injekcí spermie, avšak k následné 
aplikaci hormonálních injekcí žalobkyni již nedošlo, neboť psychický stav 
žalobkyně se po smrti jejího manžela zhoršil natolik, že nebyla schopna se 
aplikaci hormonálních injekcí a odběru oocytů podrobit. Žalobkyně namítala, že 
se v současné době domáhá pokračování v procesu umělého oplodnění, které 
žalovaná odmítá dokončit „z důvodu absence platného souhlasu manžela 
žalobkyně“, čímž žalovaná porušuje nejen „stěžejní zásadu soukromého práva, že 
smlouvy mají být plněny“, ale také právo žalobkyně na soukromý a rodinný život. 
Žalovaná k žalobě uvedla, že dokončení procesu umělého oplodnění žalobkyně 
kryokonzervovanými spermiemi jejího zemřelého manžela brání ustanovení § 6 
zákona č. 373/2011 Sb., o specifických zdravotních službách, podle nějž může 
být umělé oplodnění provedeno pouze v případě, že žádost neplodného páru 
žádajícího o umělé oplodnění není starší než 6 měsíců. 
Okresní soud Plzeň – město usnesením ze dne 4. 4. 2016 č. j. 31 C 41/2015-45 
neschválil smír žalobkyně a žalované ve znění, že „žalovaná se zavazuje 
postupem lege artis pokusit se provést žalobkyni umělé oplodnění za použití 
její zárodečné buňky a kryokonzervované spermie jejího manžela P. P. zemřelého 
dne 16. 6. 2015, a to ve lhůtě do 2 let od právní moci usnesení“ s odůvodněním, 
že navrhovaný smír je v rozporu s ustanovením § 6 zákona č. 373/2011 Sb., o 
specifických zdravotních službách, neboť „souhlas či žádost žalobkyně a 
zemřelého manžela je starší než 6 měsíců“. 
Výše uvedené usnesení Okresního soudu Plzeň – město bylo potvrzeno usnesením 
Krajského soudu v Plzni ze dne 22. 7. 2016 č. j. 15 Co 218/2016-58. Odvolací 
soud poukázal na to, že z Ústavy, ze zákona o zdravotních službách ani ze 
zákona o specifických zdravotních službách neplyne „právo domoci se lékařského 
zákroku podle vlastní volby“ a že cílem právní úpravy asistované reprodukce je 
zajistit, aby dítě mělo šanci vyrůstat s matkou i otcem, a proto je podle 
současné právní úpravy umožněno podstoupit umělé oplodnění pouze páru, což není 
případ žalobkyně, která po smrti manžela v páru nežije. 
Okresní soud Plzeň – město rozsudkem ze dne 28. 11. 2016 č. j. 31 C 41/2015-74 
ve výroku I. zamítl „žalobu o splnění povinnosti žalované, která by měla být 
povinna provést žalobkyni v souladu se standardy léčebné péče pro tento zákrok 
a postupem lege artis, při tomu vyhovujícímu zdravotnímu stavu žalobkyně, za 
úplatu v souladu s ceníkem žalované, umělé oplodnění za použití zárodečné buňky 
žalobkyně a kryokonzervované spermie zemřelého P. P., v minimálním počtu 10 
pokusů ve zdravotnickém zařízení žalované v době do 10-ti let od právní moci 
tohoto rozsudku“ a ve výroku II. rozhodl, že žádný z účastníků nemá právo na 
náhradu nákladů tohoto řízení. Soud prvního stupně vycházel při právním 
posouzení z toho, že zákon č. 373/2011 Sb., o specifických zdravotních 
službách, je veřejnoprávním předpisem, který umožňuje subjektům konat jen to, 
co jim je zákonem výslovně dovoleno, a který klade důraz na informovaný souhlas 
budoucího rodičovského páru. Jestliže tedy byla v posuzovaném případě žádost 
neplodného páru žádajícího o umělé oplodnění (žalobkyně a zemřelého P. P.) 
starší než 6 měsíců, nelze předjímat další vůli zemřelého P. P. v průběhu 
léčebného procesu a nahrazovat ji soudním rozhodnutím, neboť „nezadatelným 
právem každého jedince je informovaný souhlas nejen udělit, ale i odvolat“. 
Podle soudu prvního stupně nebyl informovaný souhlas žalobkyně a zemřelého P. 
P. udělen ve formě předepsané ustanovením § 36 zákona č. 372/2011 Sb., o 
zdravotních službách, a proto jej nelze považovat za dříve vyslovené přání ve 
smyslu tohoto ustanovení. Soud prvního stupně se neztotožnil ani s námitkou 
žalobkyně o porušení jejího práva na rodinný život, neboť dospěl k závěru, že 
žalobkyně po smrti manžela již nežije v páru, a proto nyní nemůže o asistovanou 
reprodukci žádat (to však neznamená, že je umělému oplodnění žalobkyně 
„bezprávně bráněno“). 
Krajský soud v Plzni rozsudkem ze dne 30. 5. 2017 č. j. 56 Co 84/2017-114 ve 
výroku I. rozsudek soudu prvního stupně potvrdil, ve výroku II. rozsudek soudu 
prvního stupně změnil tak, že uložil žalobkyni povinnost zaplatit žalované na 
náhradě nákladů řízení před soudem prvního stupně částku 3 976 Kč do tří dnů od 
právní moci tohoto rozsudku k rukám JUDr. Ladislava Jiráska a ve výroku III. 
uložil žalobkyni povinnost zaplatit žalované na náhradě nákladů odvolacího 
řízení částku 5 397 Kč do tří dnů od právní moci tohoto rozsudku k rukám JUDr. 
Ladislava Jiráska. Odvolací soud došel k závěru, že požadavek žalobkyně 
uplatněný v žalobě je v rozporu s ustanovením § 6 zákona č. 373/2011 Sb., o 
specifických zdravotních službách, podle nějž lze umělé oplodnění provést pouze 
na základě žádosti neplodného páru, která nemůže být starší než 6 měsíců, a 
dále se ztotožnil se závěry soudu prvního stupně o tom, že „nelze předjímat 
vůli zemřelého P. P. v dalším průběhu léčebného procesu a nahrazovat ji soudním 
rozhodnutím“ a že nebylo porušeno právo žalobkyně na rodinný život, neboť její 
rodina smrtí manžela zanikla. Podle odvolacího soudu není v posuzované věci 
důvod k zaujetí odlišného stanoviska, než které je uvedeno v odůvodnění jeho 
usnesení ze dne 22. 7. 2016 č. j. 15 Co 218/2016-58, jímž odvolací soud 
potvrdil usnesení soudu prvního stupně, kterým soud prvního stupně pro rozpor s 
hmotným právem neschválil žalobkyní a žalovanou uzavřený smír, a podle 
odvolacího soudu rovněž není důvod k návrhu Ústavnímu soudu ke zrušení 
příslušných ustanovení zákona č. 373/2011 Sb., o specifických zdravotních 
službách, neboť „se nejedná o nesoulad zákonného předpisu s Ústavou“. 
Proti výroku I. tohoto rozsudku odvolacího soudu podala žalobkyně dovolání, v 
němž předkládá otázku, zda má právo požadovat po žalovaném zdravotnickém 
zařízení dokončení procesu umělého oplodnění za použití kryokonzervovaných 
spermií jejího zemřelého manžela, který sice dne 26. 6. 2014 a dne 15. 12. 2014 
dal s umělým oplodněním souhlas, avšak v době, kdy žalobkyně začala požadovat 
dokončení procesu umělého oplodnění, uplynula od jeho souhlasu lhůta 6 měsíců 
stanovená v § 6 zákona č. 373/2011 Sb., o specifických zdravotních službách. 
Žalobkyně namítá, že její žádost o umělé oplodnění zárodečnými buňkami jejího 
zemřelého manžela nemůže být odmítnuta jen z formálních důvodů (pro nedodržení 
lhůty podle ustanovení § 6 zákona č. 373/2011 Sb., o specifických zdravotních 
službách), neboť její manžel P. P. si nechal kryokonzerovat své sperma z obavy 
z následků onkologické léčby, či úmrtí a k umělému oplodnění dal dne 26. 6. 
2014 a dne 15. 12. 2014 informovaný souhlas, který neodvolal, a proto je 
zřejmé, že „vstupovali do procesu umělého oplodnění právě proto, že i přes 
zdravotní stav P. P. chtěli společně počít a vychovávat dítě, a to i za 
předpokladu, že se možná P. P. narození dítěte nedožije“. Žalobkyně poukázala 
na to, že nedokončením procesu umělého oplodnění dochází k zásahu do jejího 
práva na soukromý a rodinný život, chráněný článkem 8 Úmluvy o ochraně lidských 
práv a základních svobod, neboť nad právem dítěte poznat svého otce převažuje 
její právo na zplození potomka se zemřelým manželem, přičemž k existenci rodiny 
nejsou třeba oba rodiče. Podle žalobkyně provedením jejího umělého oplodnění 
zárodečnými buňkami zemřelého manžela „nevznikne újma na právech jiných 
subjektů“, a proto zásah do výkonu jejího práva na soukromý a rodinný život 
není v posuzovaném případě nezbytný. Žalobkyně je přesvědčena, že udělením 
souhlasu se zmražením spermií její manžel udělil tento souhlas do budoucna i ve 
vztahu k umělému oplodnění, když věděl, že zmražené spermie by měly být použity 
v době, kdy již pravděpodobně nebude mít vlastní funkční zárodečné buňky, a že 
tyto spermie budou použity za účelem oplodnění žalobkyně. Žalobkyně tak zcela 
odmítá závěr soudů, že nelze předjímat další vůli jejího manžela v průběhu 
léčebného procesu. Pokud by si její manžel pokračování umělého oplodnění 
nepřál, mohl tento další proces vyloučit na základě odvolání souhlasu, což však 
neučinil. Žalobkyně navrhla, aby dovolací soud zrušil jak rozhodnutí soudu 
prvního stupně, tak rozhodnutí odvolacího soudu a věc vrátil soudu prvního 
stupně k dalšímu řízení. 
Žalovaná k dovolání žalobkyně uvedla, že nemůže žalobkyni umělé oplodnění 
zárodečnými buňkami jejího zemřelého manžela provést, neboť informovaný souhlas 
zemřelého manžela žalobkyně je více než 6 měsíců starý, a proto by žalovaná 
tímto jednala v rozporu s ustanovením § 6 zákona č. 373/2011 Sb., zákona o 
specifických zdravotních službách, což by jednak mohlo být sankciováno ze 
strany orgánů veřejné moci, jednak nelze vyloučit, že by se takto počaté dítě v 
budoucnu domáhalo po žalované náhrady újmy způsobené tím, že v důsledku 
porušení právních předpisů žalovanou nemohlo poznat svého biologického otce. 
Podle názoru žalované měl zákonodárce důvod implementovat do zákona lhůtu, po 
kterou bude kvalifikovaný souhlas použitelný pro umělé oplodnění. Je totiž 
nutné si klást otázku, zda se samotné počaté dítě z umělého oplodnění se 
zemřelým otcem nebude považovat za poškozené, když nikdy svého biologického 
otce nepozná a neuvidí a v rodném listu bude mít datum narození daleko po datu 
úmrtí svého otce. Nezanedbatelnou je podle žalované i skutečnost, že dítě se 
narodí do neúplné rodiny, a i kdyby si matka našla časem nového partnera, nikdy 
nebude mít možnost žít se svým biologickým otcem. Žalovaná navrhla, aby 
dovolací soud dovolání žalobkyně zamítl a uložil žalobkyni povinnost nahradit 
žalované náklady dovolacího řízení. 
Nejvyšší soud jako soud dovolací (§ 10a občanského soudního řádu) po zjištění, 
že dovolání proti pravomocnému rozsudku odvolacího soudu bylo podáno oprávněnou 
osobou (účastníkem řízení) ve lhůtě uvedené v ustanovení § 240 odst. 1 
občanského soudního řádu, se nejprve zabýval otázkou přípustnosti dovolání; 
protože řízení ve věci bylo zahájeno dne 26. 10. 2015, postupoval přitom podle 
zákona č. 99/1963 Sb., občanský soudní řád, ve znění účinném od 1. 1. 2014 
(dále jen „o. s. ř.“).
Dovoláním lze napadnout pravomocná rozhodnutí odvolacího soudu, pokud to zákon 
připouští (§ 236 odst. 1 o. s. ř.).
Není-li stanoveno jinak, je dovolání přípustné proti každému rozhodnutí 
odvolacího soudu, kterým se odvolací řízení končí, jestliže napadené rozhodnutí 
závisí na vyřešení otázky hmotného nebo procesního práva, při jejímž řešení se 
odvolací soud odchýlil od ustálené rozhodovací praxe dovolacího soudu nebo 
která v rozhodování dovolacího soudu dosud nebyla vyřešena nebo je dovolacím 
soudem rozhodována rozdílně anebo má-li být dovolacím soudem vyřešená právní 
otázka posouzena jinak (§ 237 o. s. ř.).
V projednávané věci bylo pro rozhodnutí odvolacího soudu určující vyřešení 
právní otázky, zda žaloba, aby poskytovatel, kterému bylo uděleno oprávnění k 
poskytování zdravotních služeb v oboru reprodukční medicína, byl povinen 
dokončit proces umělého oplodnění ze zárodečné buňky žalobkyně a 
kryokonzervovaných spermií jejího zemřelého manžela, představuje způsobilý 
prostředek proti zásahu do práva na rodinný život, chráněný čl. 8 Úmluvy o 
ochraně lidských práv základních svobod. Jedná se přitom o otázku vyplývající z 
aplikace procesního práva (občanského soudního řádu), takže skutečnost, že se 
tak děje v řízení, kde proti meritornímu rozsudku dovolání přípustné není 
[srov. § 238 odst. 1 písm. a) o. s. ř.] je nerozhodná (srov. též usnesení 
Nejvyššího soudu ze dne 19. 12. 2013 sp. zn. 30 Cdo 1510/2013, uveřejněné pod 
č. 39 ve Sbírce soudních rozhodnutí a stanovisek, roč. 2014). Vzhledem k tomu, 
že tato otázka nebyla v rozhodování dovolacího soudu dosud vyřešena, dospěl 
Nejvyšší soud k závěru, že dovolání žalobkyně je proti rozsudku odvolacího 
soudu podle ustanovení § 237 o. s. ř. přípustné.
Po přezkoumání rozsudku odvolacího soudu ve smyslu ustanovení § 242 o. s. ř., 
které provedl bez jednání (§ 243a odst. 1 věta první o. s. ř.), Nejvyšší soud 
dospěl k závěru, že dovolání není opodstatněné.
Z hlediska skutkového stavu bylo v projednávané věci mimo jiné zjištěno 
(správnost skutkových zjištění přezkumu dovolacího soudu nepodléhá), že 
žalobkyně a její manžel P. P., s nímž žalobkyně uzavřela manželství dne 15. 9. 
2012 a který zemřel v důsledku onkologického onemocnění dne 16. 6. 2015, byli 
pacienty žalované. Dne 26. 6. 2014 byl zemřelý manžel žalobkyně P. P. žalovanou 
poučen a udělil informovaný souhlas s kryokonzervací (zmražením) svých spermií 
před léčbou neplodnosti metodami asistované reprodukce a dne 15. 12. 2014 byli 
žalobkyně a její zemřelý manžel žalovanou poučeni a udělili informovaný souhlas 
s intracytoplasmatickou injekcí spermie (ICSI), s léčbou neplodnosti metodou 
mimotělního oplození (IVF) a s rozmražením a použitím spermií před léčbou 
neplodnosti metodami asistované reprodukce.  Žalobkyně vyzvala žalovanou dne 7. 
9. 2015 k provedení zdravotnického zákroku, a to umělého oplodnění 
intracytoplasmatickou injekcí spermie zemřelého P. P. Rodiče zemřelého P. P., 
kteří byli vedle žalobkyně dědici zemřelého, projevili dne 23. 7. 2015 souhlas 
s provedením zákroku umělého oplodnění žalobkyně intracytoplasmatickou injekcí 
spermie zemřelého. Nad rámec zjištění nižších soudů je přitom nutné uvést, že 
součástí předmětného souhlasu bylo poučení, že k ukončení skladování spermií 
dochází v případě úmrtí muže, nebylo-li jednoznačně určeno jinak. 
Projednávanou věc je třeba posuzovat – vzhledem k tomu, že s procesem umělého 
oplodnění bylo započato informovanými souhlasy ze dne 26. 6. 2014 a ze dne 15. 
12. 2014 – podle zákona č. 373/2011 Sb., o specifických zdravotních službách, 
ve znění účinném do 30. 4. 2015 (dále jen „zákon o specifických zdravotních 
službách“).
Podle ustanovení čl. 8 odst. 1 Úmluvy o ochraně lidských práv a základních 
svobod (sdělení Federálního ministerstva zahraničních věcí č. 209/1992 Sb., o 
Úmluvě o ochraně lidských práv základních svobod ve znění protokolů 3, 5 a 8, 
dále též jen „Úmluva“) má každý právo na respektování svého soukromého a 
rodinného života, obydlí a korespondence.
Podle ustanovení čl. 8 odst. 2 Úmluvy o ochraně lidských práv a základních 
svobod státní orgán nemůže do výkonu tohoto práva zasahovat kromě případů, kdy 
je to v souladu se zákonem a nezbytné v demokratické společnosti v zájmu 
národní bezpečnosti, veřejné bezpečnosti, hospodářského blahobytu země, 
předcházení nepokojům a zločinnosti, ochrany zdraví nebo morálky nebo ochrany 
práv a svobod jiných.
Podle ustanovení § 3 odst. 1 zákona o specifických zdravotních službách se 
asistovanou reprodukcí rozumí metody a postupy, při kterých dochází k odběru 
zárodečných buněk, k manipulaci s nimi, ke vzniku lidského embrya oplodněním 
vajíčka spermií mimo tělo ženy, k manipulaci s lidskými embryi, včetně jejich 
uchovávání, a to za účelem umělého oplodnění ženy
a) ze zdravotních důvodů při léčbě její neplodnosti nebo neplodnosti muže, 
jestliže
1. je málo pravděpodobné nebo zcela vyloučené, aby žena otěhotněla přirozeným 
způsobem nebo aby donosila životaschopný plod, a
2. jiné způsoby léčby její neplodnosti nebo neplodnosti muže nevedly nebo s 
vysokou mírou pravděpodobnosti nepovedou k jejímu otěhotnění, nebo
b) pokud jde o potřebu časného genetického vyšetření lidského embrya, je-li 
zdraví budoucího dítěte ohroženo z důvodu prokazatelného rizika přenosu 
geneticky podmíněných nemocí nebo vad, jejichž nositelem je tato žena nebo muž.
Podle ustanovení § 4 zákona o specifických zdravotních službách léčbu metodami 
asistované reprodukce může provádět pouze poskytovatel, kterému bylo uděleno 
oprávnění k poskytování zdravotních služeb v oboru reprodukční medicína.
Podle ustanovení § 6 odst. 1 zákona o specifických zdravotních službách lze 
umělé oplodnění provést ženě v jejím plodném věku, pokud její věk nepřekročil 
49 let, a to na základě písemné žádosti ženy a muže, kteří tuto zdravotní 
službu hodlají podstoupit společně (dále jen „neplodný pár“). Žádost neplodného 
páru žádajícího o umělé oplodnění nesmí být starší než 6 měsíců; je součástí 
zdravotnické dokumentace vedené o ženě.
Podle ustanovení § 8 odst. 1 zákona o specifických zdravotních službách před 
zahájením metod a postupů asistované reprodukce je poskytovatel povinen podat 
neplodnému páru informaci o povaze navrhovaných metod a postupů, jejich 
trvalých následcích a možných rizicích a o způsobu, jakým může být naloženo s 
nadbytečnými lidskými embryi, včetně předpokládané výše finančních nákladů na 
jejich uskladnění a dobu jejich uskladnění. Součástí poučení neplodného páru 
jsou rovněž informace o určování rodičovství k dítěti podle občanského 
zákoníku, bylo-li dítě počato umělým oplodněním. Neplodný pár může požadovat, 
aby při podání informace byl přítomen svědek podle jeho výběru. Záznam o podání 
informace podepíše neplodný pár, ošetřující lékař, popřípadě svědek; záznam je 
součástí zdravotnické dokumentace vedené o příjemkyni.
Podle ustanovení § 8 odst. 2 zákona o specifických zdravotních službách na 
základě informace podle odstavce 1 neplodný pár udělí písemný souhlas s 
provedením asistované reprodukce; písemný souhlas musí být opakovaně udělen 
před každým provedením umělého oplodnění. Souhlas je součástí zdravotnické 
dokumentace vedené o příjemkyni.
Podle ustanovení § 778 zákona č. 89/2012 Sb., občanský zákoník, narodí-li se 
dítě, které je počato umělým oplodněním, ženě neprovdané, má se za to, že otcem 
dítěte je muž, který dal k umělému oplodnění souhlas.
Podle ustanovení § 787 zákona č. 89/2012 Sb., občanský zákoník, otcovství nelze 
popřít k dítěti narozenému v době mezi stošedesátým dnem a třístým dnem od 
umělého oplodnění provedeného se souhlasem manžela matky, nebo se souhlasem 
jiného muže, když matka není vdaná, bez ohledu na to, jaké genetické látky bylo 
použito. To neplatí, otěhotněla-li matka dítěte jinak.
Dovolací soud předně zkoumal, zda nesplnění povinnosti dokončit proces umělého 
oplodnění kryokonzervovanými spermiemi zemřelého manžela je způsobilé zasáhnout 
do práva na rodinný život, chráněného čl. 8 odst. 1 Úmluvy. Právo na 
respektování soukromého a rodinného života nemá absolutní povahu, je podrobeno 
evolutivní interpretaci, která vyžaduje, aby obsah základních práv chráněných 
Úmluvou byl vykládán a aplikován ve světle současných okolností (Rozsudek pléna 
Soudu ve věci R. proti Spojenému království ze dne 17. 10. 1986, stížnost č. 
9532/81, § 47) a jeho omezení přichází v úvahu, jestliže jsou splněny podmínky 
stanovené v jeho druhém odstavci. Možnost omezení práv v čl. 8 Úmluvy vyplývá 
již z té skutečnosti, že uvedené ustanovení pokrývá velice širokou oblast, 
která se nezřídka dostává do konfliktu s jinými základními lidskými právy. Z 
judikatury Evropského soudu pro lidská práva (dále jen „Soud“) se podává, že v 
situacích obdobných posuzovanému případu Soud v zásadě podřazuje věc pod pojem 
„soukromý život“ [rozhodnutí být či nebýt rodičem, včetně rodiče biologického 
(E. proti Spojenému království, rozsudek velkého senátu, 10. 4. 2007, č. 
6339/05, § 71–72) a včetně lékařsky asistovaného početí (S. H. a další proti 
Rakousku, rozsudek velkého senátu, 3. 11. 2011, č. 57813/00, § 82)].
Podřazení věci do rámce „rodinného života“ by pro aplikovatelnost čl. 8 Úmluvy 
vyžadovalo skutečnou existenci „rodiny“ (M. proti Belgii, rozsudek pléna, 13. 
6. 1979, č. 6833/74, § 31). Pro Soud je existence rodiny otázkou faktickou, 
záležející „na skutečné existenci blízkých osobních vazeb v praxi“ (K. a T. 
proti Finsku, rozsudek velkého senátu, 12. 7. 2001, č. 25702/94, § 150), které 
jsou dostatečně trvalé (viz K. a ostatní proti Nizozemí, stížnost č. 18585/91, 
rozhodnutí ze dne 27. 10. 1994, § 30; J. a ostatní proti Irsku, stížnost č. 
9697/82, rozhodnutí ze dne 18. 12. 1986, § 55; K. proti Irsku, stížnost č. 
28867/03, rozhodnutí ze dne 18. 7. 2006, § 44; a X, Y a Z proti Spojenému 
království, stížnost č. 21830/93, rozhodnutí ze dne 22. 4. 1997) a které se 
posuzují podle okolností každého konkrétního případu. Shrnutí judikatury k 
definici „rodinného života“ nabídl Soud v rozsudku velkého senátu Soudu ve věci 
P. a C. proti Itálii ze dne 24. 1. 2017, stížnost č. 25358/12, kde v bodu 141 
uvedl, že ustanovení čl. 8 Úmluvy negarantují ani právo založit rodinu, ani 
právo osvojit si dítě (viz E. B. proti Francii [VS], stížnost č. 43546/02, 
rozhodnutí ze dne 22. 1. 2008, § 41). Právo na respektování „rodinného života“ 
nechrání pouhé přání založit rodinu; předpokládá existenci rodiny (viz M., cit. 
výše, § 31) nebo alespoň existenci potenciálního vztahu například mezi dítětem 
narozeným mimo manželství a jeho biologickým otcem (viz N. proti Finsku, 
stížnost č. 27110/95, rozhodnutí ze dne 29. 6. 1999) nebo vztah založený na 
svatbě, jejímž cílem nebylo obcházení zákona, a to i tehdy, nebyl-li ještě 
rodinný život plně rozvinut (viz A., C. a B. proti Spojenému království, 
stížnosti č. 9214/80, 9473/81 a 9474/81, rozhodnutí ze dne 28. 5. 1985, § 62), 
nebo vztah mezi otcem a jeho v manželství narozeným právním dítětem, a to i 
tehdy, je-li po letech zjištěno, že mezi sebou nemají žádné biologické vazby 
(viz N. proti Rusku, stížnost č. 39438/13, rozhodnutí ze dne 16. 7. 2015, § 
58), nebo vztah založený osvojením, jehož cílem nebylo obcházení zákona, v 
souladu se zákonem (viz P. a ostatní proti Rumunsku, stížnosti č. 78028/01 a 
78030/01, rozhodnutí ze dne 22. 6. 2004, § 148). 
Jakkoliv je z výše uvedeného zřejmé, že tvrzený zásah v podobě nedokončení 
procesu umělého oplodnění kryokonzervovanými spermiemi zemřelého manžela není 
způsobilý zasáhnout do práva na rodinný život žalobkyně, neboť ten objektivně 
vzato neexistuje, může představovat zásah do práva na soukromý život, neboť 
existuje úzká vazba mezi přáním žalobkyně a jejího zemřelého manžela založit 
rodinu prostřednictvím umělého oplodnění a jednáním (resp. opominutím umělé 
oplodnění provést) zdravotního zařízení, přičemž genetický materiál obou 
potencionálních rodičů tvoří nedílnou součást jejich identity, a tudíž i jejich 
práva na sebeurčení.  
Dovolací soud dále zkoumal, zda judikatura Soudu v oblasti práva na soukromý 
život, při zachování patřičné míry uvážení, poskytuje interpretační vodítko pro 
aplikaci článku 8 Úmluvy (srov. nález Ústavního soudu ze dne 15. 11. 2006 sp. 
zn. I. ÚS 310/05). 
Ve věci E. proti Spojenému království (rozsudek velkého senátu, 10. 4. 2007, č. 
6339/05) se velký senát Soudu zabýval případem stěžovatelky, která si před 
terapeutickým odnětím vaječníků nechala odebrat několik vajíček, která byla 
oplodněna spermatem jejího tehdejšího partnera a uskladněna pro pozdější 
použití. Jejich vztah se rozpadl a bývalý partner následně požádal příslušnou 
kliniku, aby uskladněná embrya byla zničena. Pro stěžovatelku šlo o poslední 
možnost stát se matkou svého genetického dítěte a před Soudem proto namítala, 
že možnost daná vnitrostátním právem, odstoupit po oplodnění odebraných vajíček 
od předchozí dohody, porušuje její právo na respektování soukromého a rodinného 
života. Soud v prvé řadě uvedl, že dotčená věc spadá do působnosti čl. 8 
Úmluvy, který zahrnuje rozhodnutí být či nebýt rodičem, včetně rodiče 
biologického. Soud podotkl, že neexistuje žádný mezinárodní konsensus v oblasti 
regulace IVF léčby nebo regulace embryí vytvořených takovou léčbou. Z komparace 
jednotlivých právních úprav výše zmíněných států vyplývá, že některé státy 
přijaly v této oblasti zvláštní úpravu, zatímco jiné státy neupravily tuto 
oblast vůbec nebo ji upravily jen částečně s tím, že odkázaly na obecné zásady 
právní nebo směrnice profesní etiky. Neexistuje ani konsensus, co se týče 
zpětvzetí souhlasu s užitím genetického materiálu jednou ze stran při IVF 
léčbě. Zatímco v některých státech může k takovému zpětvzetí dojít kdykoliv 
před implantací embryí do dělohy ženy, v jiných může strana vzít souhlas zpět 
jen do okamžiku oplodnění. V některých státech je tato otázka ponechána na 
zvážení soudu podle obsahu smlouvy nebo na základě posouzení rovnováhy mezi 
zájmy obou stran. Podle Soudu je volnost uvážení států v této oblasti široká 
právě proto, že zde není žádný společný základ mezi smluvními stranami a 
protože se jedná o oblast, v níž vyvstávají citlivé morální a etické otázky v 
porovnání s rychlým rozvojem vědy. Stát má tedy volnost uvážení jak co se týče 
rozhodnutí, zda upravit či neupravit oblast IVF léčby, tak pokud jde o podrobné 
normy, které stanoví, aby dosáhl rovnováhy mezi vzájemně si konkurujícími 
veřejnými a soukromými zájmy. V kontextu dané věci Soud dále poznamenal, že 
stěžovatelka netvrdí, že by jí jakýmkoliv způsobem bylo znemožněno stát se 
matkou v sociálním, právním nebo dokonce fyzickém smyslu, když neexistuje žádné 
pravidlo vnitrostátního práva či praxe, která by jí bránila v adopci dítěte či 
porodu na základě darovaných gamet – podstata stížnosti stěžovatelky spočívala 
v námitce, že relevantní vnitrostátní úprava brání tomu, aby použila pro účely 
umělého oplodnění embrya, která vytvořila společně se svým bývalým partnerem, a 
tedy ve svém důsledku se tak již nikdy nemůže stát biologickou matkou. Zásady 
pro posouzení souladu zásahu státu do práva na soukromý a rodinný život podle 
čl. 8 Úmluvy jsou podle Soudu v zásadě stejné jak v případě negativních, tak i 
pozitivních závazků. V obou případech je třeba vzít v úvahu spravedlivou 
rovnováhu, kterou je třeba dosáhnout mezi konkurenčními zájmy, přičemž v obou 
situacích disponuje stát určitým prostorem pro uvážení. V řízení před 
vnitrostátními soudy byla věc stěžovatelky posuzována z hlediska možného 
porušení negativních závazků státu, a to s ohledem na skutečnost, že to byl 
obsah právní úpravy, který zamezil stěžovatelce podstoupit umělé oplodnění. 
Soud nicméně dospěl k závěru, že daný případ je nutné vztáhnout pod rámec 
závazků pozitivních a posoudit, zda relevantní ustanovení právního řádu 
spravedlivým způsobem vyvážila v konkurenci stojící soukromé a veřejné zájmy. 
Soud přitom akceptoval závěr vnitrostátních soudů, že partner stěžovatelky 
neposkytl blanketní souhlas s použitím společně vytvořených embryí – jeho 
souhlas byl omezen jen na „společné podstoupení umělého oplodnění“. Pokud se 
jedná o šíři prostoru pro uvážení státu ve smyslu čl. 8 Úmluvy, bylo podle 
Soudu nutno vzít v úvahu řadu faktorů. Jestliže je rozhodována věc obzvláště 
významného zájmu jednotlivce dotýkající se jeho bytí či identity, prostor pro 
uvážení státu je užší. Nicméně, jedná-li se o otázku, ohledně níž ve státech 
Rady Evropy neexistuje konsenzus, jak ve vztahu k důležitosti „zájmu“, či 
způsobu jeho ochrany, státy disponují širším prostorem pro uvážení. Vzhledem k 
tomu, že umělé oplodnění představuje právě takovou oblast, Soud konstatoval, že 
státu musí být poskytnuta širší míra prostoru pro uvážení. Podle Soudu bylo v 
dané věci nesporným, že stěžovatelka a její bývalý partner podepsali souhlas ve 
formě požadované zákonem a i když se stěžovatelka nacházela v časovém tlaku, 
věděla, že poskytujíc všechna svá vajíčka k oplodnění spermatem jejího 
partnera, již v budoucnu nebude mít žádnou možnost použít je jiným způsobem. 
Současně s ohledem na obsah právních předpisů věděla, že její partner bude moci 
kdykoliv odvolat souhlas k použití vytvořených embryí. Respektování lidské 
důstojnosti, svobody vůle a zajištění stejného zacházení s oběma osobami 
podstupujícími umělé oplodnění podle Soudu představovalo myšlenkový základ 
relevantní právní úpravy, podle níž není možno pokračovat v úkonech umělého 
oplodnění, není-li souhlas obou partnerů trvající. Přestože měl Soud ke 
stěžovatelce velké sympatie, nakonec rozhodl, že k porušení jejích práv 
nedošlo. Při rozhodnutí, že byla dosažena spravedlivá rovnováha mezi 
soupeřícími soukromými a veřejnými zájmy a stát nepřekročil svůj prostor pro 
uvážení, vzal Soud v potaz i to, že legislativní úprava, umožňující souhlas 
dárců kdykoli před zavedením oplodněných vajíček do dělohy odvolat, byla 
přijata po „výjimečně podrobném zkoumání společenských, etických a právních 
dopadů vývoje v oblasti lidského oplodnění a byla výsledkem mnoha úvah, 
konzultací a diskusí“ a pravidla byla jasná a stěžovatelka o nich věděla od 
začátku. 
Ve věci D. proti Spojenému království ze dne 4. 12. 2007, stížnost č. 44362/04 
velký senát Soudu dospěl k závěru o porušení čl. 8 stěžovatele odsouzeného na 
doživotí s možností propuštění po patnácti letech, jemuž nebylo povoleno umělé 
oplodnění stěžovatelky, se kterou se seznámil a oženil ve vězení. Pokud by byl 
stěžovatel propuštěn v nejbližším možném termínu, bylo by stěžovatelce již 51 
let, což významně snižovalo možnost, že by mohla otěhotnět přirozeným způsobem, 
a zároveň tzv. manželské návštěvy nebyly ve věznici dovoleny. Pro stěžovatele 
tedy bylo umělé oplodnění jedinou možností, jak mít společné vlastní dítě. Soud 
považoval za legitimní, že se stát ve smyslu čl. 8 odst. 2 Úmluvy zabývá při 
tvorbě své trestní politiky a při její aplikaci otázkou nejlepšího zájmu 
dítěte. Mimoto připomněl, že stát má pozitivní závazek zajistit dítěti 
efektivní ochranu. Ochrana dítěte nicméně podle Soudu nemůže jít tak daleko, 
aby zabránila rodičům, kteří po tom touží, mít vlastní dítě. Zvláště pak ne v 
případě, kdy je stěžovatelka již na svobodě a v době nepřítomnosti svého 
manžela se může o dítě postarat. Podle Soudu náleží vnitrostátním orgánům, aby 
jako první určily, kde leží hranice rovnováhy mezi jednotlivými zájmy v 
konkrétních případech. Soud tu vystupuje jako soud poslední instance a státům 
bývá ponechán určitý prostor pro uvážení. Jeho míra závisí na určitém počtu 
aspektů, jako je povaha posuzované činnosti nebo legitimita cílů, které mají 
ospravedlnit omezení základního práva. Čím je posuzovaná otázka důležitější pro 
existenci člověka či jeho identitu (jako například rozhodnutí stát se 
biologickým rodičem), tím je státu ponechána užší míra prostoru pro uvážení. Na 
druhou stranu, pokud neexistuje mezi členskými státy Rady Evropy konsenzus 
ohledně důležitosti dané otázky nebo způsobu její ochrany, zvláště pak v 
případech, kdy řešení těchto otázek vyžaduje vytvoření komplexního 
celospolečenského postoje, míra volného uvážení je širší. Díky přímé znalosti 
dané společnosti a jejích potřeb jsou při určování toho, co je veřejným zájmem 
a co ne, vnitrostátní orgány vhodnější než mezinárodní soudce. V těchto 
případech Soud respektuje také vůli zákonodárce, ledaže by její odůvodněnost 
byla zjevně iracionální. Míra prostoru pro uvážení je široká také v případech, 
kdy stát musí najít rovnováhu mezi soukromými a veřejnými zájmy, nebo tehdy, 
když je třeba vyvážit jednotlivá práva vyplývající z Úmluvy. 
Pro výše uvedenou, ale i další judikaturu Soudu v této oblasti (Rozsudek 
velkého senátu Soudu ve věci S. H. a další proti Rakousku ze dne 3. 11. 2011, 
stížnost č. 57813/00, který k závěru Soudu ve věci E., že právo na respektování 
soukromého života se vztahuje také na rozhodnutí být či nebýt rodičem, včetně 
rodiče biologického, doplňuje, že právo na respektování soukromého života 
zahrnuje i využívání lékařské asistence při umělém oplodnění; srov. rovněž 
rozsudek velkého senátu Soudu ve věci P. proti Itálii ze dne 27. 8. 2015, 
stížnost č. 46470/11) je společné, že Soud i v takto intimní oblasti lidského 
života akcentuje širší míru uvážení s ohledem na nedostatek konsenzu mezi 
členskými státy Rady Evropy ohledně důležitosti dané otázky nebo způsobu její 
ochrany. Tento závěr se podává i z porovnání právních úprav některých členských 
států Rady Evropy v oblasti umožnění umělého oplodnění spermiemi zemřelého 
partnera, provedeného dovolacím soudem.
Nakládání s biologickým materiálem potřebným pro účely umělého oplodnění je v 
Belgii upraveno zvláštním zákonem ze dne 7. 7. 2007 o asistované reprodukci. V 
souladu s tímto zákonem je nutné, aby byla před započetím úkonů souvisejících s 
umělým oplodněním podepsaná písemná smlouva mezi budoucími rodiči a 
zdravotnickým zařízením (čl. 7), a to před každou „implantací“ embryí (§ 13 
odst. 1). Dohoda musí dle čl. 13 odst. 2 posledně uvedeného zákona upravovat: 
a) další nakládání s biologickým materiálem v případě rozvodu žadatelů; b) 
další nakládání s biologickým materiálem v případě úmrtí jednoho ze žadatelů; 
c) další nakládání s biologickým materiálem po uplynutí zákonné „konzervační“ 
doby trvající 5 let. Pokud se jedná o použití biologického materiálu v případě 
úmrtí jednoho ze žadatelů, pokračovat v úkonech umělého oplodnění je možné jen 
v případě, že dohoda ve smyslu výše uvedeného takový postup výslovně umožňuje. 
Umělé oplodnění je možno vykonat ne dříve než po uplynutí šesti měsíců a ne 
později než po uplynutí dvou let po úmrtí jednoho ze žadatelů. Lze tedy 
konstatovat, že belgické právo umožňuje provést úkony umělého oplodnění i po 
smrti jednoho z budoucích rodičů. 
Nizozemská právní úprava (Embryowet) v obecné rovině umožňuje použití 
biologického materiálu i po smrti některého ze žadatelů o umělé oplodnění. 
Obdobně jako v Belgii ovšem vyžaduje existenci předchozího souhlasu ze strany 
dotčené osoby. Podmínky post mortem umělého oplodnění podléhají etickým kodexům 
jednotlivých zdravotnických zařízení, které v některých případech umožňují 
takový postup pouze v případě souhlasu obou žadatelů o umělé oplodnění (kupř. 
University Medical Center of Groningen). Není-li takový souhlas dán, je však 
možný postup, kdy je biologický materiál vydán žadateli k použití v jiném 
zdravotnickém zařízení. 
Ve Spolkové republice Německo byla pravomoc k regulaci právní úpravy umělého 
oplodňování v roce 1994 přenesena na spolkovou úroveň, která ji ovšem dosud 
nevykonala. Z hlediska německého práva lze odkázat na čl. 4 odst. 1 bod 3 
zákona o ochraně embryí (Embryonenschutzgesetz), který považuje za trestný čin, 
jestliže někdo úmyslně oplodní vajíčko spermií mrtvého muže. Lze tedy uvést, že 
post mortem umělé oplodnění německé právo výslovně zakazuje. Judikatura 
vrchních spolkových soudů k případnému vydání biologického materiálu 
zdravotnickým zařízením je nejednotná, neboť v některých věcech bylo s ohledem 
na výše uvedenou trestní úpravu takovéto vydání zakázáno, v dalších bylo vydání 
umožněno s ohledem na konkrétní obsah smluvního ujednání mezi žadateli a 
zdravotnickým zařízením, resp. na základě závěru soudu, že mimo samotné 
oplodnění není čl. 4 odst. 1 bod 3 zákona o ochraně embryí aplikovatelný. 
Problematika umělého oplodnění je ve francouzském právu upravena v čl. 311 až 
320 občanského zákoníku (Code Civil) a čl. L 1244-1 až 1244-7 a L 2151-5 zákona 
o veřejném zdraví (Code de la santé publique). Dne 1. 1. 1996 první senát 
francouzského Kasačního soudu (Cour de cassation) vydal stran uvedené právní 
úpravy rozsudek (č. 94-15.998), v němž s odkazem na čl. L 2152-2 zákona o 
veřejném zdraví konstatoval, že úkony spojené s umělým oplodněním sledují 
legitimní cíl početí dítěte v rámci úplné rodiny, což vylučuje postup, kdy by k 
umělému oplodnění mělo dojít po smrti jednoho z budoucích rodičů. Uvedený 
případ je dosud považovaný za nejvýznamnější a byl i „uzákoněn“ v rámci čl. L 
2141-2 zákona o veřejném zdraví, který výslovně zakazuje provedení post mortem 
umělého oplodnění. Z hlediska uvažování o vydání biologického materiálu 
zdravotnickým zařízením lze odkázat na rozsudek Státní rady (Conseil d’Etat) ze 
dne 31. 5. 2016 (č. 396848), který navzdory výslovné francouzské právní úpravě 
zakazující takový postup, vyhověl žadatelce s ohledem na aplikaci Úmluvy z 
důvodu, že tato nebyla s to provést nezbytné úkony na španělském území, které 
umožňuje post mortem umělé oplodnění, během života svého manžela pouze z důvodu 
rychlého průběhu jeho nemoci. Odmítnutí vydání biologického materiálu za této 
okolnosti považovala Státní rada za nepřiměřené, a to i když konstatovala, že 
samotná úprava zakazující post mortem umělé oplodnění či vydání biologického 
materiálu do ciziny je v souladu s Úmluvou. Z hlediska skutkového je třeba 
doplnit, že žadatelka se narodila ve Španělsku a po smrti svého manžela se do 
této země i vrátila. Státní rada přitom její počínání nepovažovala za snahu o 
obcházení francouzského práva.
Právní režim umělého oplodňování je ve Spojeném království upraven zákonem o 
lidské reprodukci a embryologii z roku 1990 (the Human Fertilisation and 
Embryology Act 1990) ve znění pozdějších předpisů (the Human Fertilisation and 
Embryology Act 2008). V souladu s čl. 14 odst. 3 uvedeného zákona platí, že 
konzervační doba biologického materiálu (embryí a gamet) činí maximálně deset 
let. Tuto dobu je možno opakovaně prodloužit, bylo-li o to před jejím uplynutím 
z důvodu existující či očekávané neplodnosti požádáno, a to na dalších deset 
let. Maximální doba konzervace činí 55 let. Biologický materiál může být 
zdravotnickým zařízením použit pouze v případě existence informovaného 
písemného souhlasu ve smyslu hlavy 3 zákona o lidské reprodukci a embryologii 
povinně obsahujícího tyto ujednání: a) o maximální délce konzervační doby (má-
li být kratší než deset let); b) o nakládání s biologickým materiálem pro 
případ smrti. V souvislosti s posledně uvedeným je třeba uvést, že zákon o 
lidské reprodukci a embryologii vychází v souladu s hlavou 2, odst. 2 (2A) z 
domněnky souhlasu s post mortem použitím biologického materiálu. Lze tedy 
shrnout, že právní úprava Spojeného království vyžaduje, aby osoba v rámci své 
žádosti o umělé oplodnění výslovně uvedla, co se má stát s biologickým 
materiálem v případě úmrtí. Pokud žadatel neuvede jinak, má se přitom zato, že 
s post mortem použitím vyslovil souhlas. Pokud se jedná o judikaturu britských 
soudů, mimo případ Evans, zmiňovaný v rozhodnutích Evropského soudu pro lidská 
práva, je možné odkázat i na případ W., jenž se týkal žádosti pozůstalé 
manželky, která se na zdravotnickém zařízení domáhala prodloužení desetileté 
konzervační doby biologického materiálu svého mrtvého manžela. Britské soudy 
její žádosti vyhověly, a to s ohledem na pochybení zdravotnického zařízení, 
které neposkytlo manželi žadatelky včas dostatečné informace o možnosti požádat 
o prodloužení konzervační doby. Podle britských soudů by opačný závěr vedl k 
velké („great and conspicuous“) nespravedlnosti vůči žadatelce. 
Na základě připomenuté judikatury Soudu, vztažené na přezkoumávanou věc, lze 
přijmout závěr, že právo žalobkyně na respektování soukromého života (kam spadá 
právo rozhodnout se, zda být, či nebýt rodičem, i biologickým, včetně využívání 
lékařské asistence při umělém oplodnění) bylo nepochybně omezeno, jestliže 
žalovaná odmítla provést úkony spojené s umělým oplodněním z důvodu uplynutí 
šestiměsíční platnosti žádosti neplodného páru o tento zákrok, opírajíc se o 
ustanovení § 6 odst. 1 věta druhá před středníkem zákona o specifických 
zdravotních službách.  
Tento závěr ovšem nijak nepředjímá, zda skutečně došlo k porušení čl. 8 Úmluvy, 
neboť druhý odstavec tohoto ustanovení výslovně předvídá situace opravňující 
zásah státu do práva na respektování soukromého života. Negativní závěr (tedy, 
že k zásahu do práva na respektování soukromého života skutečně nedošlo), 
vyžaduje pozitivní zjištění, že relevantní ustanovení právního řádu 
spravedlivým způsobem vyvážila v konkurenci stojící soukromé a veřejné zájmy. 
Konkrétně je proto třeba zkoumat, zda ustanovení § 6 odst. 1 věta druhá před 
středníkem zákona o specifických zdravotních službách, vyžadující žádost 
neplodného páru o umělé oplodnění, která nesmí být starší než šest měsíců, 
sleduje legitimní cíl, jehož dosažení vylučuje závěr o zásahu do práva na 
respektování soukromého života. 
Z důvodové zprávy k zákonu o specifických zdravotních službách (Poslanecká 
sněmovna, rok 2011, tisk č. 407/0) se podává, že zákon stanoví jako podmínku 
provedení umělého oplodnění ženy opakované udělení souhlasu „neplodným párem“, 
a to po podání informace před započetím metod a postupů asistované reprodukce a 
opakovaného udělení souhlasu mužem, který je součástí „neplodného páru“ před 
každým provedením umělého oplodnění, i když tento muž společně se ženou již 
předložil žádost o umělé oplodnění. Důvodem této podmínky je skutečnost, že 
zákon o rodině stanoví taxativní výčet toho, kdo je otcem (či je za něj 
považován) a za jakých okolností (§ 51 odst. 1 a 2, § 52 odst. 1 a § 54 odst. 
1, 2 a 3). K umělému oplodnění lze přistoupit v případě, že je málo 
pravděpodobné nebo nepravděpodobné, aby žena otěhotněla přirozeným způsobem a 
jiný způsob její léčby nebo léčby muže nevedly nebo s vysokou mírou 
pravděpodobnosti nepovedou k otěhotnění.
Důvodem, proč zákonodárce přijal požadavek na dodržení šestiměsíční lhůty 
(usuzováno z důvodové zprávy), je vazba na právo dítěte znát své rodiče podle 
čl. 7 Úmluvy o právech dítěte, jakkoliv je toto právo kontextově omezeno (slovy 
„je-li to možné“). Česká právní úprava tak patrně vychází ze stejných premis 
jako francouzská, když požaduje, aby se dítě narodilo do úplné rodiny a mělo 
šanci alespoň ve fázi početí mít kontakt s oběma svými rodiči. Otázka statusu 
dítěte narozeného z umělého oplodnění přitom zahrnuje domněnku otcovství muže, 
který dal souhlas s umělým oplodněním, a právo otce popřít otcovství. 
Komentářová literatura přitom k ustanovení § 778 občanského zákoníku o určování 
otcovství v případě umělého oplodnění neprovdané matky uvádí, že „klíčovým 
pojmem je v této věci souhlas muže …., který musí být opětovný …. 
Má-li být umělé oplodnění provedeno anonymním dárcem, musí být k tomuto zákroku 
výslovný souhlas ….muže z neplodného páru. Umělé oplodnění tak nelze provést 
bez souhlasu, po jeho odvolání, proti vůli manžela matky či partnera anebo po 
jeho smrti [HRUŠÁKOVÁ, Milana, HULMÁK, Milan, KRÁLÍČKOVÁ, Zdeňka, PSUTKA, 
Jindřich, SIEGLOVÁ, Zuzana, SEDLÁK, Petr, WESTPHALOVÁ, Lenka, KAPITÁN, Zdeněk, 
KOŽIAK, Jaromír, ŠMÍD, Ondřej, HRUŠÁKOVÁ ML., Milana. Občanský zákoník II. 
Rodinné právo (§ 655?975). 1. vydání. Praha: Nakladatelství C. H. Beck, 2014, 
s. 534]. 
Druhý závěr, který lze z důvodové zprávy přijmout, je, že postup podle tohoto 
zákona je možný jen „inter vivos“ (mezi živými), a to navíc jen při „léčbě 
neplodnosti“, když úmysl zákonodárce postihnout i vztahy vzniklé z umělého 
oplodnění spermiemi mrtvého muže nelze ze samotné úpravy ani důvodové zprávy 
dovodit. Český právní řád – na rozdíl od právní úpravy Belgie, či Nizozemí – 
nedovoluje umělé oplodnění spermiemi zemřelého muže, ani takové umělé oplodnění 
– jako Francie a Spolková republika Německo – nezakazuje a ani výslovně od 
poskytovatele biologického materiálu nevyžaduje prohlášení, jak má být s 
biologickým materiálem naloženo po jeho smrti, jako je tomu ve Velké Británii, 
přičemž poslední je zjevné ze znění ustanovení § 8 zákona o specifických 
lékařských službách. Ustanovení § 3 odst. 1 písm. a) zákona o specifických 
zdravotních službách spojuje asistovanou reprodukci za účelem umělého oplodnění 
ženy výhradně se zdravotními důvody při „léčbě její neplodnosti nebo 
neplodnosti muže“ a ustanovení § 6 odst. 1 zákona o specifických zdravotních 
službách umožňuje (dovoluje) umělé oplodnění provést ženě v jejím plodném věku, 
pokud její věk nepřekročil 49 let, a to na základě písemné žádosti ženy a muže, 
kteří tuto zdravotní službu hodlají podstoupit společně tj. „neplodnému páru“. 
Z uvedeného je zřejmé, že po smrti muže tvořícího neplodný pár, již pojmově o 
neplodném páru nelze uvažovat, a nelze proto ani takový neplodný pár „léčit“. 
Nelze též uvažovat o tom, že šestiměsíční lhůta stanovená v ustanovení § 6 
odst. 1 věta druhá před středníkem zákona o specifických zdravotních službách 
představuje analogii k maximální konzervační době biologického materiálu 
neplodného páru. Ustanovení zákona vyžadující písemný souhlas neplodného páru, 
nikoliv starší šesti měsíců, navíc současně chrání i muže poskytujícího 
biologický materiál k početí, neboť mu umožňuje kdykoliv souhlas odvolat. V 
dané věci tak zcela nelze vyloučit pochybnosti stran skutečné vůle zesnulého 
manžela žalobkyně stát se otcem i po své smrti. Informovaný souhlas s 
kryokonzervací spermií totiž obsahoval výslovné ustanovení o zničení tohoto 
biologického materiálu v případě jeho úmrtí. Uvedené též znamená, že 
kryokonzervované spermie muže tvořícího neplodný pár, nelze po smrti použít k 
léčbě tohoto páru, a to i když po smrti muže by dosud neuplynula šesti měsíční 
lhůta.
Z výše uvedeného se tedy podává, že dokončit proces umělého oplodnění podle 
zákona o specifických lékařských službách je žalovaná povinna jen v rámci léčby 
neplodného páru. Nejvyšší soud tak neshledává důvod k přijetí závěru o 
skutečném zásahu do práva na respektování soukromého života žalobkyně, neboť i 
když lze námitky žalobkyně zcela chápat, obdobně jako v případě E. proti 
Spojenému království ve svém dovolání netvrdí, že by do budoucna byla zcela 
zbavena možnosti stát se matkou. Ve svém dovolání v zásadě míří na skutečnost, 
že již nebude moct zplodit dítě se svým zesnulým manželem. Jakkoliv lze její 
snahu chápat, platná právní úprava, jak je stanovena v českém právním řádu, by 
se ovšem s ohledem na judikaturní závěry Soudu měla nacházet v prostoru pro 
uvážení států a námitky žalobkyně proto nelze uznat ani na podkladě čl. 8 
Úmluvy. 
Nejvyšší soud proto uzavřel, že poskytovatel, kterému bylo uděleno oprávnění k 
poskytování zdravotních služeb v oboru reprodukční medicína, není povinen 
dokončit umělé oplodnění ze zárodečné buňky žalobkyně a kryokonzervovaných 
spermií jejího zemřelého manžela.
Z uvedeného vyplývá, že rozsudek odvolacího soudu je z hlediska uplatněného 
dovolacího důvodu správný. Protože nebylo zjištěno, že by byl postižen některou 
z vad uvedených v ustanovení § 229 odst. 1 o. s. ř., § 229 odst. 2 písm. a) a 
b) o. s. ř. nebo v § 229 odst. 3 o. s. ř. anebo jinou vadou, která by mohla mít 
za následek nesprávné rozhodnutí ve věci, Nejvyšší soud dovolání žalobkyně 
podle ustanovení § 243d písm. a) o. s. ř. zamítl.
Protože dovolání žalobkyně bylo zamítnuto, dovolací soud jí podle ustanovení § 
243c odst. 3 věty první, § 224 odst. 1 a § 142 odst. 1 o. s. ř. uložil, aby 
žalované nahradila náklady potřebné k uplatňování práva.
Při rozhodování o výši náhrady nákladů řízení dovolací soud přihlédl k tomu, že 
výše odměny má být určena podle sazeb stanovených paušálně pro řízení v jednom 
stupni zvláštním právním předpisem (§ 151 odst. 2 část věty první před 
středníkem o. s. ř.), neboť nejde o přiznání náhrady nákladů řízení podle 
ustanovení § 147 nebo § 149 odst. 2 o. s. ř. a ani okolnosti případu v 
projednávané věci neodůvodňují, aby bylo postupováno podle ustanovení 
zvláštního právního předpisu o mimosmluvní odměně (§ 151 odst. 2 část věty 
první za středníkem o. s. ř.). Vyhláška č. 484/2000 Sb. (ve znění pozdějších 
předpisů), která upravovala sazby odměny advokáta stanovené paušálně pro řízení 
v jednom stupni, však byla nálezem Ústavního soudu ze dne 17. 4. 2013 č. 
116/2013 Sb. dnem 7. 5. 2013 zrušena. Nejvyšší soud České republiky za této 
situace určil pro účely náhrady nákladů dovolacího řízení paušální sazbu odměny 
pro řízení v jednom stupni s přihlédnutím k povaze a okolnostem projednávané 
věci a ke složitosti (obtížnosti) právní služby poskytnuté advokátem ve výši 5 
000 Kč. Kromě této paušální sazby odměny advokáta vznikly žalované náklady 
spočívající v paušální částce náhrady výdajů ve výši 300 Kč (srov. § 13 odst. 3 
vyhlášky č. 177/1996 Sb. ve znění pozdějších předpisů). Náhrada za daň z 
přidané hodnoty (§ 137 odst. 3, § 151 odst. 2 věta druhá o. s. ř.) k nákladům 
žalované nepatří, neboť zástupce žalované JUDr. Ladislav Jirásek v rozporu s 
ustanovením § 14a odst. 1 vyhlášky č. 177/1996 Sb. neprokázal, že je plátcem 
daně z přidané hodnoty. 
Proti tomuto rozsudku není přípustný opravný prostředek.


V Brně dne 21. února 2018


                                                                                
             JUDr. Lubomír Ptáček, Ph.D.
                                                                                
                        předseda senátu


