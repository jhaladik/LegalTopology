Název judikátu: Trvání vazby

Právní věta: 
Pro určení počátku běhu tříměsíční lhůty uvedené v § 72 odst. 1 tr. ř. je rozhodné nabytí tzv.  absolutní právní moci předchozího rozhodnutí o vazbě, tj. ve vztahu ke všem osobám oprávněným podat  stížnost (§ 140 odst. 1 tr. ř.). Pouze ve zcela výjimečných případech, kdy postup soudu (např. průtahy ve vyhotovení rozhodnutí o  vazbě) představuje neoprávněný zásah do ústavně zaručených práv obviněného zakotvených v čl. 36  odst. 1 Listiny a čl. 8 odst. 2 a 5 Listiny, je třeba vycházet z tzv. relativní právní moci  předchozího rozhodnutí o vazbě, tj. ve vztahu k obviněnému (viz nález Ústavního soudu ze dne 17.  12. 2014, sp. zn. IV. ÚS 3028/14). 

Soud: Nejvyšší soud

Spisová značka: 4 Tz 29/2019

Datum rozhodnutí: 13.03.2019

Typ rozhodnutí: ROZSUDEK


Heslo: Trvání vazby

Dotčené předpisy: § 72 odst. 1 tr. ř.

Kategorie rozhodnutí: A


Publikováno ve sbírce pod číslem: 39 / 2019



4 Tz 29/2019- 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 13. 3. 2019 stížnost 
pro porušení zákona, kterou podal ministr spravedlnosti v neprospěch obviněného 
R. C., nar. XY, XY, XY, proti pravomocnému usnesení Krajského soudu v Ústí nad 
Labem – pobočky v Liberci ze dne 14. 9. 2016, sp. zn. 31 To 389/2016 a proti 
pravomocnému usnesení Krajského soudu v Ústí nad Labem – pobočky v Liberci ze 
dne 14. 9. 2016, sp. zn. 31 To 390/2016, a podle § 268 odst. 2 tr. ř. rozhodl 
takto: 


Pravomocným usnesením Krajského soudu v Ústí nad Labem – pobočky v Liberci ze 
dne 14. 9. 2016, sp. zn. 31 To 389/2016 a pravomocným usnesením Krajského soudu 
v Ústí nad Labem – pobočky v Liberci ze dne 14. 9. 2016, sp. zn. 31 To 
390/2016, byl porušen zákon v ustanovení § 72 odst. 1 tr. ř. ve prospěch 
obviněného R. C.



Odůvodnění:

Proti obviněnému R. C. bylo dne 4. 5. 2016 zahájeno trestní stíhání pro zločin 
nedovolené výroby a jiného nakládání s omamnými a psychotropními látkami a s 
jedy podle § 283 odst. 1, 2 písm. a), odst. 4 písm. c) tr. zákoníku (sp. zn. 
KRPL-59094/TČ-2015-180070-MU).

Usnesením ze dne 6. 5. 2016, sp. zn. 0 Nt 21038/2016, rozhodl Okresní soud v 
Liberci na návrh státního zástupce o vzetí obviněného do vazby z důvodů 
uvedených v § 67 písm. b), c) tr. ř. Proti tomuto usnesení podal státní 
zástupce stížnost, neboť navrhoval, aby byl obviněný vzat do vazby také z 
důvodu podle § 67 písm. a) tr. ř. O této stížnosti rozhodl Krajský soud v Ústí 
nad Labem – pobočka v Liberci usnesením ze dne 8. 6. 2016, sp. zn. 31 To 
243/2016, tak, že ji zamítl pro její nedůvodnost podle § 148 odst. 1 písm. c) 
tr. ř.

Obviněný podal dne 1. 8. 2016 žádost o propuštění z vazby. Státní zástupkyně 
žádosti nevyhověla a dne 8. 8. 2016 ji předložila Okresnímu soudu v Liberci s 
návrhem na její zamítnutí. Usnesením ze dne 17. 8. 2016, sp. zn. 0 Nt 
17028/2016, rozhodl Okresní soud v Liberci o zamítnutí žádosti obviněného o 
propuštění z vazby a o nepřijetí jeho písemného slibu jako náhradu vazby. 
Usnesením ze dne 24. 8. 2016, sp. zn. 0 Nt 26028/2016, rozhodl rovněž tento 
soud k návrhu státního zástupce z téhož dne o ponechání obviněného ve vazbě z 
důvodů uvedených v § 67 písm. c) tr. ř.

Proti usnesení Okresního soudu v Liberci ze dne 17. 8. 2016, sp. zn. 0 Nt 
17028/2016 a usnesení Okresního soudu v Liberci ze dne 24. 8. 2016, sp. zn. 0 
Nt 26028/2016, podal obviněný stížnosti, o nichž rozhodl Krajský soud v Ústí 
nad Labem – pobočka v Liberci tak, že tato usnesení usneseními ze dne 14. 9. 
2016, sp. zn. 31 To 389/2016 a ze dne 14. 9. 2016, sp. zn. 31 To 390/2016, 
zrušil. Zároveň vydal příkaz k propuštění obviněného z vazby.

Proti pravomocnému usnesení Krajského soudu v Ústí nad Labem – pobočky v 
Liberci ze dne 14. 9. 2016, sp. zn. 31 To 389/2016 a proti pravomocnému 
usnesení Krajského soudu v Ústí nad Labem – pobočky v Liberci ze dne 14. 9. 
2016, sp. zn. 31 To 390/2016, podal ministr spravedlnosti České republiky 
stížnost pro porušení zákona v neprospěch obviněného R. C. Vytkl v ní, že zákon 
byl porušen v ustanovení § 72 odst. 1 tr. ř. ve prospěch tohoto obviněného.

V odůvodnění stížnosti pro porušení zákona ministr spravedlnosti nejprve popsal 
a shrnul průběh řízení až po vydání napadených usnesení. Dále předestřel znění 
relevantních ustanovení trestního řádu, a to konkrétně ustanovení § 72 odst. 1 
tr. ř. a § 147 odst. 1 tr. ř., podle něhož při rozhodování o stížnosti 
přezkoumá nadřízený orgán správnost všech výroků napadeného usnesení, proti 
nimž může stěžovatel podat stížnost, a řízení předcházející napadenému 
usnesení. Následovalo jeho vlastní posouzení věci. Ministr spravedlnosti s 
ohledem na obsah odůvodnění napadených usnesení uvedl, že Krajský soud v Ústí 
nad Labem – pobočka v Liberci rozhodl na základě totožných důvodů. Krajský soud 
dovodil, že v předchozím postupu státního zástupce a Okresního soudu v Liberci 
nebyly dodrženy lhůty vyplývající z ustanovení § 72 odst. 1, 2 tr. ř., neboť 
státní zástupce i okresní soud vycházeli při počítání uvedených lhůt z 
absolutní právní moci a nikoli z relativní právní moci předchozího rozhodnutí o 
vazbě. Krajský soud podle odůvodnění rozhodnutí vycházel při svých úvahách z 
nálezů Ústavního soudu ze dne 17. 12. 2014, sp. zn. IV. ÚS 3028/14 a ze dne 27. 
2. 2015, sp. zn. I. ÚS 3287/14. Za poslední rozhodnutí o vazbě, od jehož 
relativní právní moci, tj. právní moci ve vztahu k obviněnému počítal uvedené 
lhůty, považoval krajský soud rozhodnutí okresního soudu o vzetí obviněného do 
vazby ze dne 6. 5. 2016, za rozhodný okamžik pro počátek běhu lhůt pak 
považoval den 6. 5. 2016, jelikož se obviněný po vyhlášení rozhodnutí vzdal 
práva stížnosti. Podle ministra spravedlnosti měl však Krajský soud v Ústí nad 
Labem – pobočka v Liberci na rozhodnutí tohoto soudu ze dne 8. 6. 2016, sp. zn. 
31 To 243/2016, pohlížet jako na poslední rozhodnutí o vazbě, od jehož právní 
moci (8. 6. 2016) počala běžet lhůta podle § 72 odst. 1 tr. ř. Jelikož tak 
neučinil, napadenými usneseními podle jeho názoru porušil zákon. Dále ministr 
spravedlnosti uvedl, že byť trestní řád neobsahuje výčet rozhodnutí spadajících 
pod pojem „jiné rozhodnutí o vazbě“ ve smyslu ustanovení § 72 odst. 1 tr. ř., 
je takovým rozhodnutím i usnesení o vazbě soudu druhého stupně. Jeho uvedený 
způsob výkladu je podpořen kupříkladu usnesením Nejvyššího soudu ze dne 9. 1. 
2014, sp. zn. 11 Tvo 39/2013, ze kterého jednoznačně vyplývá, že usnesení soudu 
druhého stupně, který rozhoduje o stížnosti proti rozhodnutí soudu prvního 
stupně o ponechání obviněného ve vazbě (či jiného obdobného rozhodnutí) ve 
vazebním řízení, je skutečně oním „jiným rozhodnutím o vazbě“.

S ohledem na ustanovení § 147 odst. 1 tr. ř. nebyl podle názoru ministra 
spravedlnosti Krajský soud v Ústí nad Labem – pobočka v Liberci při svém 
rozhodování o stížnosti státního zástupce vázán pouze stížnostními námitkami 
státního zástupce, které směřovaly k uplatnění dalšího vazebního důvodu [podle 
§ 67 písm. a) tr. ř.], ale v rámci revizního principu musel přezkoumat i 
důvody, pro které Okresní soud v Liberci rozhodl o vzetí obviněného do vazby z 
důvodů podle § 67 písm. b), c) tr. ř. Rozhodnutím ze dne 8. 6. 2016, sp. zn. 31 
To 243/2016, kterým zamítl stížnost státního zástupce, tak zároveň potvrdil 
správnost rozhodnutí Okresního soudu v Liberci o vzetí obviněného do vazby. Na 
základě toho ministr spravedlnosti dovodil, že poukaz krajského soudu na 
relativní právní moc ve vztahu k obviněnému se jeví jako nepřiléhavý. Pokud by 
krajský soud zohlednil existenci usnesení Krajského soudu v Ústí nad Labem – 
pobočky v Liberci ze dne 8. 6. 2016, sp. zn. 31 To 243/2016, jako „jiného 
rozhodnutí o vazbě“, nemohl by dospět k závěru o nedodržení lhůt vyplývajících 
z ustanovení § 72 tr. ř. Lhůta pro učinění dalšího rozhodnutí o vazbě tak 
končila až dnem 8. 9. 2016 a lhůta pro podání návrhu státního zástupce dnem 24. 
8. 2016.

Ministr spravedlnosti uvedl, že cílem stížnosti pro porušení zákona není 
polemika se závěry Ústavního soudu ve výše zmíněných nálezech, neboť poukázal 
na zcela odlišné procesní okolnosti, které posuzoval Ústavní soud v těchto 
nálezech. Jednalo se o situaci dvou spoluobviněných, o jejichž ponechání ve 
vazbě bylo rozhodnuto Okresním soudem v Českých Budějovicích, přičemž tento 
soud vyhotovil písemná rozhodnutí až s odstupem více než čtyř měsíců a tato 
nabyla právní moci až po doručení státní zástupkyni. Během této doby nebylo 
učiněno žádné další rozhodnutí o vazbě a Ústavní soud tak dospěl k závěru, že 
průtahy na straně soudu spočívající v doručení usnesení státnímu zástupci 
nemohou být k tíži obviněného. V nyní posuzované věci však bylo učiněno další 
rozhodnutí o vazbě obviněného, od něhož měl být počítán běh lhůty pro opětovné 
rozhodnutí o vazbě. Ministr spravedlnosti proto dospěl k závěru, že oběma 
napadenými usneseními došlo k porušení zákona ve prospěch obviněného R. C. Na 
závěr uvedl, že rozhodnutí Nejvyššího soudu v této věci bude mít judikaturní 
význam pro rozhodování v obdobných věcech, neboť bude najisto postaveno, zda 
rozhodnutí o stížnosti státního zástupce proti rozhodnutí o vazbě, je „jiným 
rozhodnutím o vazbě“ ve smyslu ustanovení § 72 odst. 1 tr. ř. S ohledem na vše 
uvedené proto navrhl, aby Nejvyšší soud podle § 268 odst. 2 tr. ř. vyslovil, že 
pravomocným usnesením Krajského soudu v Ústí nad Labem – pobočky v Liberci ze 
dne 14. 9. 2016, sp. zn. 31 To 389/2016 a pravomocným usnesením Krajského soudu 
v Ústí nad Labem – pobočky v Liberci ze dne 14. 9. 2016, sp. zn. 31 To 
390/2016, byl porušen zákon v ustanovení § 72 odst. 1 tr. ř. ve prospěch 
obviněného R. C.

Státní zástupce Nejvyššího státního zastupitelství se ztotožnil se stížností 
pro porušení zákona a navrhl jí vyhovět. 

Obhájkyně obviněného navrhla stížnost pro porušení zákona zamítnout s poukazem 
na shora citované rozhodnutí Ústavního soudu.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen ve prospěch obviněného 
R. C., a to v ustanovení § 72 odst. 1 tr. ř.

Podle § 72 odst. 1 tr. ř., nejpozději každé tři měsíce od právní moci 
rozhodnutí o vzetí do vazby nebo právní moci jiného rozhodnutí o vazbě je v 
přípravném řízení soudce povinen rozhodnout na návrh státního zástupce o tom, 
zda se obviněný i nadále ponechává ve vazbě, nebo zda se z vazby propouští. 
Jinak musí být obviněný neprodleně propuštěn z vazby.

Podle § 74 odst. 1 tr. ř. je proti rozhodnutí o vazbě (§ 68, 69, 71, 71a, 72, § 
72a odst. 3, § 73 a 73a) přípustná stížnost. Na rozhodování o stížnosti proti 
rozhodnutí o vazbě se obdobně užijí ustanovení o vazebním zasedání (§ 73d až 
73g).

Právní moc a vykonatelnost usnesení je upravena v § 140 tr. ř., přičemž podle 
prvního odstavce tohoto ustanovení je usnesení pravomocné a vykonatelné, 
jestliže zákon proti němu stížnost nepřipouští [písm. a)], jestliže zákon proti 
němu stížnost sice připouští [písm. b)], avšak stížnost nebyla ve lhůtě podána 
[písm. aa)], oprávněné osoby se stížnosti výslovně vzdaly nebo ji výslovně 
vzaly zpět [písm. bb)], nebo podaná stížnost byla zamítnuta [písm. cc)]. 
Podmínkou právní moci tedy je, aby tu nebyla již žádná osoba oprávněná podat 
stížnost a zároveň nebylo žádné řízení o stížnosti v běhu. Jednoznačným 
okamžikem právní moci [eventualita pod písm. cc)] je rozhodnutí soudu, který o 
stížnosti rozhodoval, o zamítnutí podané stížnosti.

V nyní posuzované věci bylo zapotřebí se zabývat okamžikem, od kdy započala 
běžet tříměsíční lhůta pro další rozhodnutí soudce o vazbě ve smyslu § 72 odst. 
1 tr. ř. Konkrétně, zda je tímto okamžikem den 6. 5. 2016, kdy se v rámci 
vazebního zasedání po vyhlášení usnesení o vzetí obviněného do vazby (usnesení 
Okresního soudu v Liberci ze dne 6. 5. 2016, sp. zn. 0 Nt 21038/2016) z důvodů 
podle § 67 písm. b), c) tr. ř. vzdal obviněný práva stížnosti, a to i za osoby 
oprávněné podat stížnost v jeho prospěch, nebo den 8. 6. 2016, kdy bylo 
usnesením Krajského soudu v Ústí nad Labem – pobočky v Liberci, sp. zn. 31 To 
243/2016, rozhodnuto o zamítnutí stížnosti státního zástupce proti zmíněnému 
usnesení Okresního soudu v Liberci, které tímto dnem nabylo právní moci ve 
smyslu § 140 odst. 1 písm. b), cc) tr. ř.

Pro přehlednost Nejvyšší soud znovu uvádí, že dne 17. 8. 2016 rozhodl Okresní 
soud v Liberci usnesením, sp. zn. 0 Nt 17028/2016, o zamítnutí žádosti 
obviněného o propuštění z vazby a o nepřijetí jeho písemného slibu jako náhradu 
vazby. Usnesením ze dne 24. 8. 2016, sp. zn. 0 Nt 26028/2016, rozhodl rovněž 
tento soud k návrhu státního zástupce z téhož dne o ponechání obviněného ve 
vazbě z důvodů uvedených v § 67 písm. c) tr. ř.

Proti těmto dvěma usnesením podal obviněný stížnosti, o nichž rozhodl Krajský 
soud v Ústí nad Labem – pobočka v Liberci nyní napadenými usneseními, a to tak, 
že je podle § 149 odst. 1 tr. ř. zrušil. Zároveň vydal příkaz k propuštění 
obviněného z vazby. Z odůvodnění obou napadených usnesení se podává, že krajský 
soud nerozporoval skutečnost, že poslední rozhodnutí o vazbě nabylo právní moci 
dnem 8. 6. 2016, nicméně uvedl, že je zároveň nutné zvažovat i nabytí relativní 
právní moci k osobě obviněného R. C., ke kterému došlo okamžikem vzdání se 
práva podat stížnost, tj. dnem 6. 5. 2016. Krajský soud vyslovil názor, že den 
6. 5. 2016, kdy usnesení nabylo vůči obviněnému právní moci, je třeba zároveň 
považovat za okamžik, od něhož započala běžet lhůta tří měsíců ve smyslu 
ustanovení § 72 odst. 1 tr. ř. Konec této lhůty tak připadl na den 6. 8. 2016. 
Zákonná lhůta proto nebyla v případě obviněného zachována, neboť další 
rozhodnutí o vazbě učinil Okresní soud v Liberci až dne 17. 8. 2016 a dne 24. 
8. 2016. Své závěry opíral krajský soud o již zmíněné nálezy Ústavního soudu ze 
dne 17. 12. 2014, sp. zn. IV. ÚS 3028/14 a ze dne 27. 2. 2015, sp. zn. I. ÚS 
3287/14.

Nejvyšší soud nejprve uvádí, že lhůta tří měsíců započne běžet od právní moci 
rozhodnutí o vzetí do vazby nebo právní moci jiného rozhodnutí o vazbě (§ 72 
odst. 1 tr. ř.). Rozhodující zde je okamžik právní moci rozhodnutí (usnesení) o 
vzetí do vazby nebo právní moci jiného, posledního rozhodnutí o vazbě. Pojem 
jiné rozhodnutí o vazbě zákon sice výslovně nevymezuje, ale lze dovodit, že jde 
o jakékoli rozhodnutí soudu o ponechání obviněného ve vazbě, a to vedle 
rozhodnutí o vzetí obviněného do vazby.

Podle § 72 odst. 1 tr. ř. musí být poslední rozhodnutí o vazbě v právní moci. 
Jestliže bude rozhodnutí o vazbě napadeno oprávněnou osobou a v zákonné lhůtě 
stížností (srov. § 74 odst. 1 tr. ř.), jež bude soudem, který o stížnosti 
rozhodoval, zamítnuta, pak až okamžikem takového rozhodnutí nabývá podle § 140 
odst. 1 písm. b), cc) tr. ř. stížností napadené usnesení právní moci.

Z toho důvodu není v nyní posuzované věci potřeba zkoumat, zda usnesení 
Krajského soudu v Ústí nad Labem – pobočky v Liberci ze dne 8. 6. 2016, sp. zn. 
31 To 243/2016, je „jiným rozhodnutím o vazbě“, jak navrhoval ministr 
spravedlnosti ve stížnosti pro porušení zákona, neboť tímto usnesením byla 
zamítnuta stížnost státního zástupce, jakožto oprávněné osoby podat stížnost, a 
až tímto okamžikem, tj. dnem 8. 6. 2016, nabylo stížností napadené usnesení o 
vzetí obviněného do vazby (usnesení Okresního soudu v Liberci ze dne 6. 5. 
2016, sp. zn. 0 Nt 21038/2016) právní moci. Jinak řečeno pravomocným 
rozhodnutím o vzetí do vazby bylo v dané věci usnesení Okresního soudu v 
Liberci ze dne 6. 5. 2016, sp. zn. 0 Nt 21038/2016, které nabylo právní moci až 
poté, co rozhodl Krajský soud v Ústí nad Labem – pobočka v Liberci, sp. zn. 31 
To 243/2016, o stížnosti státního zástupce, tj. dnem 8. 6. 2016.

Dále se Nejvyšší soud zabýval ve světle již zmíněné judikatury Ústavního soudu 
otázkou, od kterého okamžiku započala běžet lhůta tří měsíců ve smyslu § 72 
odst. 1 tr. ř. Není pochyb o tom, že absolutní právní moc nabylo usnesení 
Okresního soudu v Liberci ze dne 6. 5. 2016, sp. zn. 0 Nt 21038/2016, dnem 8. 
6. 2016, jelikož ani Krajský soud v Ústí nad Labem – pobočka v Liberci v 
napadených usneseních tuto skutečnost nerozporoval.

Aniž by Nejvyšší soud nerespektoval judikaturu Ústavního soudu, s ohledem na 
zcela odlišné procesní okolnosti případů, v nichž Ústavní soud zmíněnými nálezy 
rozhodoval, je třeba konstatovat, že v nyní posuzované věci byl okamžikem 
rozhodujícím pro počátek běhu tříměsíční lhůty ve smyslu § 72 odst. 1 tr. ř. 
den absolutní právní moci (8. 6. 2016) a nikoliv den 6. 5. 2016, kdy se 
obviněný vzdal práva stížnosti a usnesení Okresního soudu v Liberci, sp. zn. 0 
Nt 21038/2016, vůči němu nabylo právní moci (relativní právní moc).

Ve věcech, v nichž rozhodoval Ústavní soud, byl učiněn výše uvedený závěr s 
ohledem na zcela odlišné a výjimečné okolnosti, jež nelze s nyní posuzovaným 
případem srovnávat. Ústavní soud rozhodoval ve dvou případech, přičemž 
stěžovatelé byli spoluobvinění. Jednalo se o téměř identická rozhodnutí. 
Předmětná usnesení o ponechání obviněných ve vazbě okresní soud vyhotovil v 
písemné formě až s odstupem čtyř měsíců a teprve poté je doručil státní 
zástupkyni, obviněným a jejich obhájcům, v důsledku čehož také došlo k 
pozdějšímu nabytí právní moci (ve vztahu ke státní zástupkyni). Ústavní soud 
konstatoval, že prodlevy s doručením písemného vyhotovení usnesení o ponechání 
obviněného ve vazbě byly neoprávněné, a uvedl, že organizační problémy na 
straně státní moci nemohou jít k tíži obviněného. Jelikož nebyla v těchto 
věcech v důsledku pozdějšího nabytí právní moci dodržena lhůta tří měsíců podle 
§ 72 odst. 1 tr. ř., došlo k nepřípustnému zásahu do ústavně zaručeného práva 
obou obviněných na soudní ochranu podle čl. 36 odst. 1 Listiny základních práv 
a svobod (dále jen „Listiny“) a v důsledku toho též do jejich práv na osobní 
svobodu (čl. 8 odst. 2 a 5 Listiny). Proto Ústavní soud učinil závěr, že „za 
okamžik, který je rozhodující pro počátek běhu tříměsíční lhůty uvedené v § 72 
odst. 1 trestního řádu, je v posuzované věci třeba považovat moment, kdy bylo 
rozhodnutí o vazbě vyhlášeno při veřejném zasedání soudu, jemuž byl obviněný 
přítomen (viz § 135 a § 137 odst. 1 tr. řádu). Jestliže by se tato lhůta 
počítala až od doby, kdy takové rozhodnutí bylo v písemném vyhotovení se 
značným časovým odstupem doručeno státnímu zástupci, jež se veřejného zasedání 
neúčastnil, mohlo by to vést k umělému a nepřípustnému, třeba i 
několikaměsíčnímu prodlužování intervalu mezi přezkoumáváním podmínek dalšího 
trvání vazby, přičemž by se tím i otevíral prostor pro případné spekulativní 
zneužívání takového postupu ze strany orgánů činných v trestním řízení [srov. 
přiměřeně též nález sp. zn. II. ÚS 234/08 ze dne 24. 4. 2008 (N 78/49 SbNU 
147)].“ (nález Ústavního soudu ze dne 27. 2. 2015, sp. zn. I. ÚS 3287/14; srov. 
rovněž nález Ústavního soudu ze dne 17. 12. 2014, sp. zn. IV. ÚS 3028/14).

Trestní řád na žádném místě nerozlišuje a nestanovuje, za jakých okolností je 
třeba vycházet z absolutní právní moci a za jakých z právní moci relativní, a 
proto platí, že je třeba primárně vycházet z právní moci ve smyslu ustanovení § 
140 tr. ř., tj. z právní moci absolutní, a pouze ve zcela výjimečných případech 
je třeba připustit opačný výklad ve prospěch obviněného, který zastává Ústavní 
soud, jestliže by jinak bylo neoprávněně zasaženo do jeho ústavně zaručených 
lidských práv a svobod. Nejvyšší soud se domnívá, že takový závěr je zcela v 
souladu s judikaturou Ústavního soudu, přičemž zároveň má za to, že jako takový 
byl i Ústavním soudem zamýšlen.

Jiný závěr nelze učinit ani s ohledem na gramaticko-logickou interpretaci 
ustanovení § 72 odst. 1 tr. ř. V tomto ustanovení je výslovně stanoveno, že 
nejpozději každé tří měsíce od právní moci rozhodnutí o vzetí do vazby nebo 
právní moci jiného rozhodnutí o vazbě je v přípravném řízení soudce povinen 
rozhodnout na návrh státního zástupce o tom, zda se obviněný  i nadále 
ponechává ve vazbě, nebo zda se z vazby propouští. Není stanoveno, že se musí 
jednat o právní moc ve vztahu k obviněnému nebo že by se snad i v případě 
podané stížnosti proti rozhodnutí o vzetí do vazby nebo proti jinému rozhodnutí 
o vazbě počítala tříměsíční lhůta od oznámení usnesení, proti němuž stížnost 
směřuje.

Přistoupením k takovému výkladu, že by tříměsíční lhůta započala běžet od 
relativní právní moci ve vztahu k obviněnému, si lze ad absurdum představit 
také situaci, kdy by se obviněný práva podat stížnost vzdal nebo by svého práva 
nevyužil, zatímco státní zástupce by stížnost podal, a to ve prospěch 
obviněného, a přesto by byla tříměsíční lhůta počítána od okamžiku, kdy vůči 
obviněnému nabylo rozhodnutí právní moci. Takovým postupem by přitom mohlo 
dojít naopak i ke zkrácení práv obviněného.

V neposlední řadě by tímto výkladem byl také popřen význam a smysl opravného 
řízení, při němž dochází na základě revizního principu k úplnému a všestrannému 
přezkoumání stížností napadeného usnesení. Příslušný orgán, který o stížnosti 
rozhoduje, přezkoumá správnost všech výroků stížností napadeného usnesení 
(proti nimž může stěžovatel podat stížnost), a řízení předcházející napadenému 
usnesení (srov. § 147 odst. 1 tr. ř.). To znamená, že musí zkoumat, zda 
nevykazuje takové usnesení procesně či hmotněprávní vady a zda byla v řízení mu 
předcházejícím dodržena všechna příslušná ustanovení trestního řádu, a to bez 
ohledu na to, zda oprávněná osoba, která stížnost podala, vady usnesení nebo 
řízení mu předcházející vytkla. Přitom trestní řád neznemožňuje, aby i v 
případě, že státní zástupce podá stížnost v neprospěch obviněného, bylo na 
základě takto provedeného přezkumu nakonec rozhodnuto ve prospěch obviněného, 
třebaže se obviněný práva podat stížnost vzdal nebo svého práva nevyužil. Ve 
vazebních věcech takto může tedy například i shledat, že nebyl dán žádný důvod 
vazby, ačkoliv byl obviněný vzat do vazby pro některý z důvodů uvedených v § 67 
tr. ř., byť státní zástupce podanou stížností navrhoval vzetí do vazby i z 
dalších vazebních důvodů uvedených v tomto ustanovení. Tak mohl učinit i 
Krajský soud v Ústí nad Labem – pobočka v Liberci, který v nyní posuzované věci 
rozhodoval o stížnosti státního zástupce podané v neprospěch obviněného proti 
usnesení Okresního soudu v Liberci o vzetí obviněného do vazby ze dne 6. 5. 
2016, sp. zn. 0 Nt 21038/2016. Krajský soud v Ústí nad Labem – pobočka v 
Liberci přezkoumával toto usnesení uvedeným způsobem, a jestliže stížnost 
zamítl, pak tím zároveň potvrdil správnost tohoto usnesení. Započetí běhu 
tříměsíční lhůty od absolutní právní moci rozhodnutí o vzetí do vazby nebo 
jiného rozhodnutí o vazbě v takovém případě nemůže samo o sobě představovat 
neoprávněný zásah do práv obviněného, neboť v rámci řízení o stížnosti dochází 
k celkovému přezkumu stížností napadeného usnesení.

Nejvyšší soud neshledal žádný relevantní důvod pro závěr, že by lhůta uvedená v 
§ 72 odst. 1 tr. ř. měla započat běžet vždy bezvýhradně od okamžiku, kdy by 
rozhodnutí o vzetí do vazby nebo jiné rozhodnutí o vazbě nabylo ve vztahu k 
obviněnému právní moci. Není tedy pochyb o tom, že při určení počátku pro běh 
tříměsíční lhůty je rozhodné nabytí právní moci ve smyslu § 140 odst. 1 tr. ř. 
a jen ve zcela výjimečných případech je třeba vycházet z právní moci ve vztahu 
k obviněnému. Opačný závěr podle Nejvyššího soudu z příslušných ustanovení 
trestního řádu a ani z provedeného výkladu nevyplývá, a jako takový je ho proto 
třeba odmítnout.

Lze tedy shrnout, že v posuzovaném případě nedošlo k žádným průtahům, resp. 
neexistovaly žádné výjimečné okolnosti, jež by představovaly neoprávněný zásah 
do ústavně zaručených práv obviněného zakotvených v čl. 36 odst. 1 Listiny a 
čl. 8 odst. 2 a 5 Listiny. Nezbývá proto než uzavřít, že Krajský soud v Ústí 
nad Labem – pobočka v Liberci pochybil, jestliže předmětná usnesení zrušil jen 
z důvodu nedodržení zákonné lhůty uvedené v § 72 odst. 1 tr. ř., neboť je s 
ohledem na vše uvedené očividné, že tato lhůta byla zachována.
Nejvyšší soud proto podle § 268 odst. 2 tr. ř. vyslovil, že pravomocným 
usnesením Krajského soudu v Ústí nad Labem – pobočky v Liberci ze dne 14. 9. 
2016, sp. zn. 31 To 389/2016 a pravomocným usnesením Krajského soudu v Ústí nad 
Labem – pobočky v Liberci ze dne 14. 9. 2016, sp. zn. 31 To 390/2016, byl 
porušen zákon v ustanovení § 72 odst. 1 tr. ř. ve prospěch obviněného R. C. 
Podle § 269 odst. 1 tr. ř. není právní moc obou usnesení dotčena.


Poučení:  Proti tomuto rozhodnutí není opravný prostředek přípustný.


V Brně dne 13. 3. 2019


JUDr. Jiří Pácal
předseda senátu

	
	





