Soud: Nejvyšší soud

Spisová značka: 28 Cdo 2505/99

Datum rozhodnutí: 06.02.2001

Typ rozhodnutí: Rozsudek


Kategorie rozhodnutí: C




28 Cdo 2505/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedy JUDr. Milana Pokorného, 
CSc., a soudců JUDr. Julie Muránské a JUDr. Josefa Rakovského o dovolání 1. V. 
H. a 2. A. I., zastoupených advokátem, proti rozsudku Krajského soudu v Českých 
Budějovicích - pobočka v Táboře z 25.6.1999, sp.zn. 15 Co 866/98, vydanému v 
právní věci vedené u Okresního soudu v Pelhřimově pod sp.zn. 2 C 279/92 / 
žalobkyň A. B. L. a B. MUDr. V. Š., zastoupených advokátem, proti žalovaným V. 
H. a A. I., o vydání nemovitostí/, takto: 

I. Dovolání dovolatelek se zamítá. 

II. Žádný z účastníků řízení nemá právo na náhradu nákladů řízení o dovolání. 

O d ů v o d n ě n í : 

	Žalobkyně se domáhaly žalobou, podanou u soudu 1.4.1992, aby žalovanému 
bylo uloženo uzavřít s nimi dohodu o vydání domu čp. 196 v P. s pozemkem parc. 
č. 201/2. V žalobě bylo uvedeno, že tyto nemovitosti byly získány kupní 
smlouvou z 12.6.1973 / a dohodou o zřízení práva osobního užívání pozemku / 
poté, když nemovitosti propadly ve prospěch státu na základě rozsudku Okresního 
soudu v Táboře, vydaného v trestním řízení soudním pod sp.zn. T 316/60, jímž 
byli původní majitelé nemovitostí K. K. a B. K. odsouzení pro trestný čin podle 
ustanovení § 134a trestního zákona / k jejich rehabilitaci došlo pak rozsudkem 
bývalého Nejvyššího soudu České republiky z 10.10.1991, 2 Tz 48/91/. Žalobkyně 
jsou dědičkami původních vlastníků. Žalované, které jsou právními nástupci 
původních nabyvatelů nemovitostí od státu - R. a V. L., byly vyzvány k vydání 
nemovitostí, ale bezvýsledně. 

	Žalované navrhovaly zamítnutí žaloby s tím, že nemovitosti byly získány 
kupujícími R. a V. L. v souladu s tehdy platnými předpisy a bez jakéhokoli 
protiprávního zvýhodnění. 

	Soud prvního stupně vyslechl v řízení žalobkyně a žalované, jako 
účastníky řízení, vyslechl svědky S. S., V. L., J. Š., Ing. M. S. a B. Ch., 
vyžádal si zprávu od oboru výstavby Městského úřadu v P. o rozdělení domu čp. 
196 v P. na domy čp. 196 a čp.1453, provedl důkaz posudkem znalce z oboru 
oceňování nemovitostí a konstatoval obsah listinných dokladů, předložených 
účastníky řízení. Rozsudkem Okresního soudu v Pelhřimově z 10.3.1994, čj. 2 C 
279/92-90, bylo žalovaným uloženo uzavřít se žalobkyněmi dohodu o vydání domu 
čp. 196 / se všemi součástmi a příslušenstvím - garáží a ohradní zdí / a 
pozemku parc. č. 201/2. Bylo rozhodnutí, že žalobkyně nemají právo na náhradu 
nákladů řízení.

 	K odvolání žalovaných byl uvedený rozsudek soudu prvního stupně změněn 
rozsudkem Krajského soudu v Českých Budějovicích z 18.5.1994, sp.zn. 5 Co 
944/94, tak, že žaloba byla zamítnuta a žalovaným byla přiznána náhrada nákladů 
řízení před soudy obou stupňů.

	Tento rozsudek odvolacího soudu byl však k dovolání žalobkyň zrušen 
rozsudkem Nejvyššího soudu z 10.6.1997, sp.zn. 3 Cdon 247/96, a věc byla 
odvolacímu soudu vrácena k dalšímu řízení. Dovolací soud vytýkal odvolacímu 
soudu, že jedna ze žalovaných byla v rozsudku odvolacího soudu označena 
nesprávným příjmením, takže rozhodnutí tu směřovalo proti někomu jinému, než 
kdo byl žalobkyněmi ve věci žalován. 

	Usnesením Krajského soudu v Českých Budějovicích ze 4.12.1997, sp.zn. 5 
Co 1944/97, byl potom rozsudek soudu prvního stupně z 10.3.1994, čj. 2 C 
279/92-90, zrušen a věc byla vrácena Okresnímu soudu v Pelhřimově k dalšímu 
řízení. V odůvodnění svého usnesení odvolací soud poukazoval na to, že v 
odvolacím řízení byly žalobkyněmi uváděny nové skutkové okolnosti, které nebyly 
v řízení před soudem prvního stupně předmětem objasnění a posouzení v tom 
smyslu, zda mají význam pro rozhodnutí ve věci samé. Žalobkyně poukazovaly na 
to, že prodejem nemovitostí manželům L. smlouvou z 12.6.1973 byla porušena 
tehdy platná vyhláška č. 104/1966 Sb., o správě národního majetku, ve svém 
ustanovení § 8 odst. 1, a také směrnice Ministerstva financí č. 10 z roku 1964, 
o prodeji rodinných domků z národního majetku občanům, a to jednak tím, že 
nebyla dána možnost organizaci Č. m. s. uplatnit svůj přednostní zájem na 
získání domu čp. 196 v P. a že také veřejnost nebyla na možnost koupě tohoto 
domu upozorněna / např. vyhlášením ze strany místního správního orgánu /. Tím 
byli nabyvatelé - manželé L. zvýhodněni, protože s nimi bylo jednáno jako s 
jedinými zájemci o koupi. Měl proto odvolací soud za to, že se soud prvního 
stupně bude v dalšímu řízení zabývat s otázkou, které mají rozhodující význam 
pro rozhodnutí ve věci samé, jímž se dosud v řízení nezabýval. 

	V dalším průběhu řízení Okresní soud v Pelhřimově usnesením ze 
16.1.1998, čj. 2 C 279/92-181, vydal předběžné opatření, jímž bylo žalovaným 
zakázáno převádět vlastnické právo k domu čp. 196 a k pozemku parc. č. 201/2 v 
P. na jiné osoby. 

	V řízení před soudem prvního stupně pak provedl tento soud důkaz 
znaleckým posudkem znaleckého ústavu S., s.r.o., v B. a konstatoval obsah 
dalších listinných dokladů, předložených účastníky řízení. Rozsudkem Okresního 
soudu v Pelhřimově z 22.10.1998, čj. 2 C 279/92-255, byla žaloba žalobkyň, 
podaná proti žalovaným V. H. a A. I., zamítnuta. Žalovaným nebylo přiznáno 
právo na náhradu nákladů řízení a žalobkyním bylo uloženo na účet Okresního 
soudu v Pelhřimově na úhradu znalečného 11.775,80 Kč do 3 dnů od právní moci 
rozsudku. 

	V odůvodnění rozsudku soudu prvního stupně bylo uvedeno, že žalobkyně 
jsou oprávněnými osobami podle ustanovení § 19 a § 20 zákona č. 87/1991 Sb., že 
však rodiče žalovaných nenabyli sporné nemovitosti v rozporu s tehdy platnými 
cenovými předpisy, ani na základě protiprávního zvýhodnění. Soud prvního stupně 
neshledal oprávněným tvrzení žalobkyň, že dům čp. 196 šlo o dům s bytovými 
prostorami a převod domu na uvedenou organizaci by byl v rozporu s bytovou 
politikou. A právě z písemného přípisu o zájmu o koupi domu ze strany uvedeného 
Č. m. s. soud prvního stupně dovozoval, že veřejnost v P. byla o možnosti koupě 
tohoto domu informována. Podle názoru soudu prvního stupně byl v daném případě 
prodejem domu manželů L. uspokojen i jejich oprávněný zájem na získání 
rodinného domku, protože o svůj rodinný domek před tím přišli v důsledku 
rozhodnutí o tom, že má být demolován. Ze znaleckého posudku dovozoval soud 
prvního stupně i ten závěr, že reálné rozdělení domu čp. 196 v P. / na dům čp. 
1453 a čp. 196 / neodporovalo stavebním předpisům. Z uvedených důvodů proto 
soud prvního stupně žalobu žalobkyň zamítl. Výroky o nákladech řízení odůvodnil 
soud prvního stupně ustanoveními § 148 a § 150 občanského soudního řádu. 

	O odvolání žalobkyň proti rozsudku soudu prvního stupně / Okresního 
soudu v Pelhřimově z 22.10.1996, čj. 2 C 279/92-255 / rozhodl Krajský soud v 
Českých Budějovicích - pobočka v Táboře rozsudkem z 25.6.1999, sp.zn. 15 Co 
866/98. Rozsudek soudu prvního stupně byl změněn tak, že žalovaným bylo uloženo 
uzavřít se žalobkyněmi dohodu o vydání domu čp. 196 v P. / se všemi součástmi a 
příslušenstvím, tj. garáží a ohradní zdí / a pozemku parc. č. 201/2, zapsaných 
na listu vlastnictví č. 1057 pro katastrální území P. u Katastrálního úřadu v 
P. Žalobkyním nebylo přiznáno právo na náhradu nákladů řízení před soudy obou 
stupňů. Žalovaným bylo uloženo zaplatit na účet Okresního soudu v Pelhřimově 
11.775,80 Kč na náhradu zálohovaných nákladů řízení do 3 dnů od právní moci 
rozsudku. 

	V odůvodnění rozsudku odvolacího soudu bylo uvedeno, že odvolání 
žalobkyň bylo shledáno důvodným. Odvolací soud byl stejně jako soud prvního 
stupně toho názoru, že žalobkyně jsou oprávněnými osobami podle ustanovení § 19 
a § 20 zákona č. 87/1991 Sb. a že žalované jsou povinnými osobami podle téhož 
zákona o mimosoudních rehabilitacích, že právní předchůdci žalovaných nezískali 
nemovitosti na základě cenového zvýhodnění, že také při rozdělení původního 
domu čp. 196 v P. nedošlo k porušení stavebních předpisů a že nedošlo k 
pochybení opomenutím nabídnutí prodeje dosavadním uživatelům domu, když v té 
době uživatelé v domě nebyli. Odvolací soud však poukazoval na to, že podle 
směrnic Ministerstva financí z roku 1964, o prodeji rodinných domků z národního 
majetku občanům, bylo povinností prodávající organizace upozornit veřejnost na 
možnost koupě nemovitosti ; výběrové řízené tu bylo předpokládáno v případě, že 
po nabídce prodeje veřejnosti bude více zájemců ; záměr prodeje musel být 
zveřejněn v místě odpovídajícím způsobem / např. oznámením v místním tisku, 
vývěskou na úřední desce a pod./ se současným sdělením podmínek, za nichž se 
měl prodej uskutečnit ; to vše tehdejší národní výbor neuskutečnil a 
nepostupoval tak, jak mu to bylo uloženo v článku II odst. 2, věta první, 
citovaných směrnic Ministerstva financí. Dospěl proto odvolací soudu k závěru, 
že tu došlo k nabytí nemovitostí v rozporu s tehdy platnými předpisy, jak to má 
na zřeteli ustanovení § 4 odst. 2 zákona č. 87/1991 Sb. Rozsudek soudu prvního 
stupně byl proto změněn podle ustanovení § 220 odst. 1 občanského soudního 
řádu. Výroky o nákladech řízení byly odvolacím soudem odůvodněny ustanoveními § 
224 odst. 2, § 142 odst. 1, § 148 odst. 1 a § 150 občanského soudního řádu. 

	Rozsudek odvolacího soudu byl doručen advokátu zastupujícímu žalované 
dne 4.8.1999 a dovolání ze strany žalovaných bylo podáno u Okresního soudu v 
Pelhřimově dne 30.8.1999, tedy ve lhůtě stanovené v § 240 odst. 1 občanského 
soudního řádu / ve znění před novelizací zákonem č. 30/2000 Sb./.

	Ve svém dovolání žalované navrhovaly, aby dovolací soud zrušil rozsudek 
odvolacího soudu a aby věc byla vrácena k dalšímu řízení. Jako dovolací důvody 
uplatňovaly dovolatelky, že rozhodnutí odvolacího soudu vychází ze skutkových 
zjištění, která nemají oporu v provedeném dokazování / § 241 odst. 3 pím. c) 
občanského soudního řádu/ a že toto rozhodnutí spočívá také na nesprávném 
právním posouzení věci / § 241 odst. 3 písm. d) občanského soudního řádu/. 

	Dovolatelky zdůrazňovaly, že jejich právní předchůdci nabyli 
nemovitosti uvedené v žalobě žalobkyň v dobré víře a v situaci, kdy sami přišli 
o dům, v němž bydleli, a to z důvodu jeho demolice v obecném zájmu. Dovolatelky 
poukazovaly na to, že směrnice Ministerstva financí z roku 1964, o prodeji 
rodinných domků z národního majetku občanům, na něž odvolací soud ve svém 
rozhodnutí poukazoval, měly interní povahu, takže k pochybení mohlo dojít jen 
ze strany prodávajícího, nikoli kupujícího. Dovolatelky vyslovovaly své 
přesvědčení, že v daném případě však nešlo ani o rozpor s ustanoveními těchto 
směrnic; podmínka nabídnutí domu ke koupi dosavadním uživatelům domu tu nebyla 
uskutečnitelná, když dům nebyl obsazen uživateli; veřejnost byla o prodeji 
informována, nedošlo k němu bez její vědomosti a o prodeji se jednalo déle než 
rok; prodej se uskutečnil vůči nabyvatelům, kteří bydleli v domě, jenž měl být 
demolován v obecném zájmu. Jisté pochybnosti zde mohou existovat, uváděly 
dovolatelky, co do způsobu a formy " informování veřejnosti" o prodeji domu, 
ale nikoli, tak závažného charakteru, že by to bylo v přímém " rozporu" s tehdy 
platným předpisem. Dovolatelky nesouhlasily s názorem, že informování 
veřejnosti předpokládalo rovněž současné sdělení podmínek výběrového řízení; 
pokud by směrnice Ministerstva financí kladly důraz na výběrové řízení, 
upravily by podrobnosti podmínky jeho vyhlášení, trvání, opakování nebo zrušení 
; informování veřejnosti se podle obsahu směrnic nemuselo stát písemně, inzercí 
v tisku a pod. ; podle názoru dovolatelek soud prvního stupně správně 
poukazoval na dopis Č. m. s. ze 14.2.1972, z něhož vyplývalo, že o prodeji domu 
čp. 196 v P. byla veřejnost informována, a to déle než jeden rok. Nabyvatelé 
manželé L. se dověděli o nabídce koupě domu od podniku T. s., který byl 
oprávněn nabízet nemovitosti občanům. Závěr odvolacího soudu o tom, že " 
tehdejší národní výbor veřejnost o možnosti koupit dům neuvědomoval", je 
závěrem, který nemá oporu v provedených důkazech. Dovolatelky vytýkaly rovněž, 
že v dohodě uvedené ve výroku rozsudku odvolacího soudu není správně uvedeno 
číslo listu vlastnictví katastru nemovitostí, je v něm nesprávně uváděna " 
evidence nemovitostí" / nikoli katastr nemovitostí/ a není v něm upřesněno, kdo 
je oprávněnou osobou, jíž mají být nemovitosti vydány. 

	Při posuzování tohoto dovolání vycházel dovolací soud z ustanovení 
části dvanácté, hlavy první, bodu 17 zákona č. 30/2000 Sb., podle něhož 
dovolání proti rozhodnutím odvolacího soudu, vydaným přede dnem nabytí 
účinnosti tohoto zákona nebo vydaným po řízení provedeném podle dosavadních 
předpisů se projednají a rozhodne se o nich podle dosavadních právních 
předpisů / tj. podle občanského soudního řádu - zákona č. 99/1963 Sb. - ve 
znění před novelizací zákonem č. 30/2000 Sb./. 

	Dovolání tu bylo přípustné podle ustanovení § 238 odst. 1 písm. a/ 
občanského soudního řádu / ve znění před novelizací zákonem č. 30/2000 Sb./, 
protože směřovalo proti rozsudku odvolacího soudu, jímž byl změněn rozsudek 
soudu prvního stupně ve věci samé.

 Dovolatelky uplatňovaly jako dovolací důvody to, že rozsudek odvolacího soudu 
vychází ze skutkového zjištění, která nemá v podstatné části oporu v provedeném 
dokazování / § 241 odst. 3 písm. c) občanského soudního řádu/, a že rozsudek 
odvolacího soudu spočívá na nesprávném právním posouzení věci / § 241 odst. 3 
písm. d) občanského soudního řádu/.

 	K ustanovení § 241 odst. 3 písm. c/ občanského soudního řádu / ve 
znění před novelizací zákonem č. 30/2000 Sb./ bylo v rozhodnutí uveřejněném pod 
č. 8/1994 Sbírky soudních rozhodnutí a stanovisek, vydávané Nejvyšším soudem, 
uvedeno: Vadná nebo nesprávná skutková zjištění v občanském soudním řízení 
nejsou sama o sobě dovolacím důvodem ve smyslu ustanovení § 241 odst. 2 / 
později 3/ občanského soudního řádu, nýbrž jen tehdy, jestliže zakládají 
některý z důvodů uvedených v ustanovení § 241 odst. 2 / později 3/ písm a/ až 
c/ občanského soudního řádu. Dovolacím důvodem uvedeným v ustanovení § 241 
odst. 3 písm. b/ občanského soudního řádu nemohou být vady a omyly při 
hodnocení důkazů / § 132 občanského soudního řádu/. Rozhodnutí soudu vychází ze 
skutkového zjištění, jež nemá v podstatné části oporu v dokazování, jestliže 
soud vzal za zjištěno něco, co ve spisu vůbec není, ale také jestliže soud 
nepokládá za zjištěnou podstatnou skutečnost, která bez dalšího z obsahu spisu 
naopak vyplývá ; musí jít o zjištění právně významné.

	V daném případě se výtka dovolatelek vůči rozsudku odvolacího soudu co 
do skutkového zjištění a jeho opory v provedeném dokazování týkala zejména 
toho, zda v souvislosti s prodejem domu čp. 196 v P. došlo nebo nedošlo k 
uvědomění veřejnosti o možnosti koupě tohoto domu. Nešlo tu však o to, že by 
odvolací soud bez dalšího vycházel z pouhé domněnky, že k tomuto uvědomění 
veřejnosti nedošlo, nýbrž o to, že odvolací soud měl za to, že veřejnost měla 
být na možnost koupě domu upozorněna "vhodným způsobem", a to " např. oznámením 
v místním tisku, vývěskou na úřední desce nebo na jiném k tomu určeném místě, a 
to současně se sdělením podmínek, za nichž se má prodej uskutečnit"; tento 
hodnotící záměr se opíral o poznatek, že o takovém způsobu informování / 
uvědomění / veřejnosti nebylo v řízení nic zjištěno a doloženo, přičemž měly i 
žalované možnost navrhnout důkazy k doložení opačného stavu ; námitka 
žalovaných, že toto informování / uvědomění / veřejnosti se mohlo stát jiným 
způsobem, a to např. slovním upozorněním ze strany místního orgánu či některého 
podniku služeb z podnětu místního správního orgánu, se tedy týká nikoli již 
úvahy bez skutkového podkladu ve spise, nýbrž hodnocení důkazů, které však 
soudu nepochybně náleží, a výtka vad hodnocení důkazů soudem nebyla v 
ustanovení § 241 odst. 3 občanského soudního řádu / ve znění před novelizací 
zákonem č. 30/2000 Sb./ zakotvena jako dovolací důvod / srov. již citované 
rozhodnutí uveřejněné pod č. 8/1994 Sbírky soudních rozhodnutí a stanovisek/. 
Dovolací soud proto ani z tvrzení dovolatelek, ani z obsahu spisu / Okresního 
soudu v Pelhřimově, sp.zn. 2 C 279/92 / neshledal, že by odvolací soud vzal za 
zjištěno něco, co ve spise vůbec není, nebo že by nepokládal za zjištěnou 
podstatnou skutečnost, která bez dalšího z obsahu spisu naopak vyplývá.

	Pokud dovolatalky uplatňovaly dovolací důvod, že rozsudek odvolacího 
soudu spočívá na nesprávném právním posouzení věci, vycházel dovolací soud z 
toho, že nesprávné právní posouzení věci ve smyslu ustanovení § 241 odst. 3 
písm. d/ občanského soudního řádu / ve znění před novelizací zákonem č. 30/2000 
Sb./ může spočívat buď v tom, že soud použije na projednávanou právní věc 
nesprávný právní předpis, nebo si použitý právní předpis nesprávně vyloží / viz 
k tomu z rozsudku uveřejněného pod č. 3/1998 Sbírky soudních rozhodnutí a 
stanovisek text na str. 13 (45)/.

	V daném případě posoudil odvolací soud projednávanou právní věc zejména 
podle ustanovení § 19, § 20 a § 4 odst. 2 zákona č. 87/1991 Sb, která se 
projednávané právní věci nepochybně týkala a účastníci řízení na ně v průběhu 
řízení také poukazovali. V řízení o dovolání bylo tady třeba se zabývat hlavně 
tím, že si odvolací soud tato ustanovení také správně vyložil.

	Podle ustanovení § 19 odst. 1 zákona č. 87/1991 Sb. jsou oprávněnými 
osobami podle tohoto zákona i osoby rehabilitované podle zákona č. 119/1990 
Sb., splňují-li podmínky uvedené v § 3 odst. 1 zákona č. 87/1991 Sb., a v 
případě jejich úmrtí nebo prohlášení za mrtvé osoby uvedené v § 3 odst. 4 
zákona č. 87/1991 Sb. 

	Podle ustanovení § 20 odst. 1 zákona č. 87/1991 Sb. jsou povinnými 
osobami podle tohoto zákona v oblasti trestněprávních vztahů právnické osoby 
podle § 4 odst. 1 zákona č. 87/1991 Sb. a fyzické osoby podle § 4 odst. 2 
zákona č. 87/1991 Sb., pokud nabyly věc od státu, který k ní získal oprávnění 
soudním rozhodnutím.

	V nálezu Ústavního soudu ČR z 28.8.1997, II. ÚS 83/96, uveřejněném ve 
Sbírce nálezů a usnesení Ústavního soudu ČR pod č. 100 ve svazku 8, bylo 
uvedeno, že odkaz v § 20 odst. 1 zákona č. 87/1991 Sb. na ustanovení § 4 odst. 
2 téhož zákona zahrnuje v sobě jako povinné osoby všechny osoby, které uvádí 
zákona č. 87/1991 Sb. v § 4 odst. 2, včetně osob blízkých, na které bylo 
vlastnictví převedeno těmi, kteří je získali přímo od státu. 

 V nálezu Ústavního soudu ČR z 2.2. 195, I. ÚS 117/93, uveřejněném pod č. 7 ve 
svazku 3 Sbírky nálezů a usnesení Ústavního soudu ČR, byl zaujat právní závěr, 
že i když v důsledku zrušení trestního rozsudku podle zákona č. 119/1990 Sb., o 
soudní rehabilitaci, a jeho výroku o propadnutí majetku se obnovilo původní 
vlastnictví majetku, je tu zákon č. 87/1991 Sb., který stanoví postup, jakým 
způsobem se má oprávněná osoba domáhat do určité doby vydání svého majetku od 
osoby povinné.

	Pro odškodnění osob odsouzených rozsudky zrušenými z důvodů uvedených v 
ustanovení § 1 odst. 1 zákona č. 119/1990 Sb., o soudní rehabilitaci, na 
základě stížnosti pro porušení zákona podle ustanovení § 30 odst. 2 zákona č. 
119/1990 Sb. se použitý nepochybně stejné zásady jako pro odškodnění osob, 
které byly odsouzeny rozhodnutími zrušenými ze zákona ve smyslu ustanovení § 2 
zákona č. 119/1990 Sb.

	Již v rozhodnutí uveřejněném pod č. 8/1969 Sbírky rozhodnutí a sdělení 
soudů, vydávané dříve Nejvyšším soudem, bylo vyloženo, že směrnice Ministerstva 
financí pro prodej rodinných domků z národního majetku občanům z 2.4.1994, čj. 
314/17. 756/64, uveřejněné ve Věstníku Ministerstva financí č. 5/1964, nebyly 
sice obecně závazným předpisem, nýbrž jen pokynem Ministerstva financí pro 
postup organizací spravujících národní majetek, že ovšem nebylo možné vyloučit 
rozpor právního úkonu, uzavřeného mezi organizací spravující národní majetek a 
občanem, nerespektujícího pokyny obsažené v těchto směrnicích, i s ustanovením 
§ 39 občanského zákoníku / ve znění před novelizací zákonem č. 509/1991 Sb/, a 
to z hlediska zájmů společnosti.

	Ohledně pozemků, jež byly získány do osobního užívání v rozporu s tehdy 
platnými předpisy, lze se výjimkou domáhat jejich vydání / srov. k tomu č. 
16/1996, str. 52 (130), odst. 3 Sbírky soudních rozhodnutí a stanovisek /.

	Vycházeje z těchto právních závěrů z uveřejněné judikatury, které jsou 
použitelné i v daném případě, nemohl dovolací soud dospět přesvědčivě k závěru, 
že si odvolací soud nesprávně v daném případě vyložil ustanovení § 20 odst. 1 a 
§ 4 odst. 2 zákona č. 87/1991 Sb. a že by tedy jeho rozhodnutí spočívalo na 
nesprávném právním posouzení věci, jak měly za to dovolatelky ve svém dovolání, 
poukazujícím na ustanovení § 241 odst. 3 písm. d/ občanského soudního řádu / ve 
znění před novelizací zákonem č. 30/2000 Sb./. Nebylo možné přisvědčit ani 
názoru dovolatelek, že by ustanovení § 4 odst. 2 zákona č. 87/1991 Sb 
umožňovalo úvahu o rozporech a právním předpisem závažného charakteru či méně 
závažného charakteru.

	Přikročil proto dovolací soud k zamítnutí dovolání dovolatelek podle 
ustanovení § 243b odst. 1 a 5 občanského soudního řádu / ve změní před 
novelizací zákonem č. 30/2000 Sb./.

	Dovolatelky nebyly v řízení o dovolání úspěšné a ohledně nákladů řízení 
vynaložených žalobkyněmi na vyjádření k dovolání žalovaných použil dovolací 
soud ve smyslu ustanovení § 243b odst. 4 a § 224 odst. 1 občanského soudního 
řádu ustanovení § 150 téhož právního předpisu o nepřiznání náhrady nákladů 
řízení i v řízení úspěšnému účastníku řízení, a to vzhledem k povaze této 
projednávané právní věci i vzhledem k obsahu tohoto vyjádření k dovolání, 
rekapitulujícímu procesní vyjádření žalobkyň, učiněná jež v průběhu řízení před 
soudy osobu stupňů.

	Proti tomuto rozsudku není přípustný opravný prostředek podle 
občanského soudního řádu. 

V Brně dne 6. února 2001

	 JUDr. Milan P o k o r n ý, CSc., v.r.

	 předseda senátu

Za správnost vyhotovení: Ivana Svobodová

