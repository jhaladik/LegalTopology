Soud: Nejvyšší soud

Důvod dovolání: § 2 odst. 5,6 tr.ř., § 80 odst. 1 tr.ř., § 147 odst. 1 tr.ř. § 148 odst. 1. písm. c) tr.ř. 

Spisová značka: 4 Tz 1/2010

Datum rozhodnutí: 30.03.2010

Typ rozhodnutí: ROZSUDEK


Heslo: Věc důležitá pro trestní řízení

Dotčené předpisy: § 80 odst. 1 tr. ř.

Kategorie rozhodnutí: D




4 Tz 1/2010
ČESKÁ   REPUBLIKA

R O Z S U D E K 
J M É N E M   R E P U B L I K Y




Nejvyšší soud České republiky projednal ve veřejném zasedání konaném dne 30. 
března 2010 v senátě složeném z předsedy JUDr. Petra Šabaty a soudců  JUDr. 
Františka Hrabce a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky ve věci vedené u Policie ČR, 
Krajského ředitelství policie Severočeského kraje, 4. oddělení obecné 
kriminality pod sp. zn. KRPU-7443/TČ-2009-040074-RA, proti pravomocnému 
usnesení státního zástupce Vrchního státního zastupitelství v Praze ze dne 20. 
4. 2009, sp.zn.        1 VZN 2525/2009, a podle § 268 odst. 2 tr. ř. rozhodl  t 
a k t o :


Pravomocným usnesením státního zástupce Vrchního státního zastupitelství v 
Praze ze dne 20. 4. 2009, sp.zn.          1 VZN 2525/2009 a v řízení 
předcházejícím b y l   p o r u š e n   z á k o n  v ustanoveních § 2 odst. 5, 
odst. 6, § 80 odst. 1, § 147 odst. 1 tr. ř. a § 148 odst. 1 písm. c)  tr. ř. v 
neprospěch společnosti Thermolast,          a. s.


Odůvodnění:

Usnesením policejního orgánu Policie ČR, Krajského ředitelství policie 
Severočeského kraje, 4. oddělení obecné kriminality, ze dne 24. 3. 2009, č.j. 
KRPU-7443/TČ-2009-040074-RA, ve znění opravného usnesení téhož policejního 
orgánu ze dne 6. 4. 2009, bylo podle § 80 odst. 1 tr. ř. rozhodnuto tak, že 
oprávněnému držiteli společnosti Minda Schenk Plastic Solutions, s.r.o., vrací 
věci zajištěné policejním orgánem dne 13. 3. 2009 při prohlídce jiných prostor 
nařízené policejním orgánem podle § 83a odst. 1 tr. ř. v prostorách patřících 
společnosti Thermolast, a.s., a to:

1.	forma Gehause č. 131328-0100T, 
2.	forma Traeger č. 131328-0200T, 
3.	forma Abdeckung Fuehrung links č. 131328/0300T, a rechts č. 
131328-0400T, 
4.	forma Frontascher Gehause LH č. 131574/0100T, 
5.	forma Verschluss č. 131574-0500T, 
6.	forma Lichtfenster č. 13574-0600T, 
7.	forma Abd. Entriegelungstaste č. 74000304 SW 05, 
8.	Lehren-měřící lehry č.. L436, L800, L437, L728A, L440, L441, L442, 
L443, L836, L745, L744, kalibar fur A5758, Massvorichtung-Abd. 
Entriegelungstaste č. 74000304 SW 05, L608,  L802,  L785, L738, L729, L835, 
L736, L786, L747, L743, Messlehre monatlich č.66020010, L1225, L789, L1226, 
L737, L801, 
9.	digitální posuvné měřidlo č. 15043, 
10.	úchop pro robota č. M-07/259 (Abd. Entriegelungstaste č. 74000304), 

neboť věcí není k dalšímu trestnímu řízení třeba a o právu na uvedené věci není 
pochyb.

Proti usnesení policejního orgánu podala společnost Thermolast, a.s. včas 
stížnost a usnesením státního zástupce Vrchního státního zastupitelství v Praze 
ze dne 20. 4. 2009,  sp.zn. 1 VZN 2525/2009, bylo rozhodnuto podle § 148 odst. 
1 písm. c) tr. ř., tak, že se stížnost jako nedůvodná zamítá.

Proti usnesení státního zástupce Vrchního státního zastupitelství v Praze ze 
dne 20. 4. 2009, sp. zn. 1 VZN 2525/2009, které nabylo právní moci dne 20. 4. 
2009, podala ministryně spravedlnosti České republiky stížnost pro porušení 
zákona. Vytkla v ní, že zákon byl porušen v ustanoveních § 147 odst. 1 a § 148 
odst. 1 písm. c) tr. ř. a v předcházejícím řízení též v ustanoveních § 2 odst. 
5, 6 a § 80 odst. 1 tr. ř. v neprospěch společnosti Thermolast, a.s.

Ve stížnosti pro porušení zákona ministryně spravedlnosti mimo jiné uvádí, že 
společnost Thermolast, a.s. od počátku prověřování tvrdí, že má za společností 
Minda Schenk Plastic Solutions, s.r.o., splatnou peněžitou pohledávku, jejíž 
existenci prokazuje obsahem dohody o narovnání uzavřenou mezi oběma 
společnostmi dne 24. 3. 2009, kterou se společnost Minda Schenk Plastic 
Solutions, s.r.o., zavázala k úhradě částky 700.000,- EUR na účet společnosti 
Thermolast, a.s. a tato povinnost byla následně vtělena do notářského zápisu se 
svolením k vykonatelnosti sepsaného dne 24. 3. 2009, č.j. N 162/2009 a NZ 
147/2009,  JUDr. Ing. V. K., trvalou zástupkyní JUDr. Z. K., notáře v Praze. 
Pohledávka ve výši 1.783.412,54,- EUR měla vzniknout v souvislosti s ukončením 
obchodního závazkového vztahu ze strany společnosti Minda Schenk Plastic 
Solutions, s.r.o. Společnost Thermolast, a.s. podle svého tvrzení uplatnila 
vůči zajištěným předmětům zadržovací právo podle ustanovení § 175 a násl. 
občanského zákoníku.

Trestní právo je svou povahou v kontextu celého právního řádu ultima ratio a má 
subsidiární povahu ve vztahu k jiným právním nebo i mimoprávním prostředkům. V 
daném případě si lze jen stěží představit, za jakých okolností by policejní 
orgán a následně státní zástupce uznali, že o právu společnosti Minda Schenk 
Plastic Solutions, s.r.o. k uvedeným věcem existují pochybnosti. V této 
souvislosti je třeba upozornit na několik nálezů Ústavního soudu ČR, např. v 
nálezu ze dne 2. 7. 2003, sp. zn. IV. ÚS 395/02, soud k výkladu ust. § 80 odst. 
1 tr. ř. uvádí: "Pochybnosti o právu k věci vznikají zpravidla tehdy, když 
právo k věci uplatňuje další osoba, popřípadě více osob. ( ... ) Smyslem a 
účelem tohoto ustanovení, které se týká úschovy vydané nebo odňaté věci, je 
zabránit tomu, aby s věcí bylo, až do objasnění práva k ní, nakládáno, poněvadž 
právě tato dispozice s věcí by mohla vést k neodčinitelným zásahům do práva 
majetkových poměrů dotčených osob." (Dále viz. nálezy ÚS sp. zn.               
IV. ÚS 325/98, IV. ÚS 66/99, I. ÚS 178/01).

V nálezu ze dne 12. 8. 2002, sp.zn. I. ÚS 16/02, Ústavní soud vyslovuje názor, 
že v případě pochybností je třeba učinit opatření podle výše citované věty 
třetí ustanovení § 80 odst. 1 tr. ř. o uložení věci do úschovy. Orgán činný v 
trestním řízení pochybnosti o právu neodstraňuje samostatným dokazováním 
zaměřeným pouze na tuto otázku. "Mimo rozsah kompetence orgánu činného v 
trestním řízení je provádění samostatného dokazování, které bezprostředně 
nesouvisí s trestním vyšetřováním." Z tohoto stanoviska lze dovodit, že 
přípustnost samostatného posouzení existence soukromoprávního vztahu by mohla 
být odůvodněna jen přímou a bezprostřední souvislostí s prověřováním podezření 
ze spáchání trestného činu. Z uvedeného vyplývá, že není možné například 
zohlednit, zda určitá smlouva je z hlediska občanského či obchodního práva 
platně uzavřena či zda od ní kontrahent platně odstoupil apod. Vztah 
bezprostřednosti pak nutně musí souviset s otázkou posuzování trestní 
odpovědnosti konkrétní osoby za konkrétní jednání, a proto se nelze spokojit, 
jak to činí dozorující státní zástupce, s konstatováním, že existují podkladové 
materiály adekvátní danému stádiu prověřování věci, ze kterých nevyplývá 
existence splatné pohledávky v době zadržení předmětných věcí. Není-li dosud 
sděleno konkrétní obvinění a není ani zřejmé, zda se tak vůbec stane a pro jaký 
skutek, a nebylo tedy ani zahájeno dokazování v procesní formě, nelze při 
důsledném respektování zákona zvolit postup podle § 80 odst. 1 věty druhé tr. 
ř. 

Uložení věci do úschovy ve smyslu ustanovení § 80 odst. 1 věty třetí tr. ř. je 
vyvoláno - jak vyplývá z jeho smyslu a účelu - potřebou objasnit, zda 
vlastnické nebo jiné právo k věci, zakládající nárok na její vydání, má ten, 
kdo věc vydal nebo komu byla odňata, nebo zda jeho nositelem je jiná osoba, 
popřípadě osoba, které zákon svěřuje k věci zvláštní oprávnění (např. 
insolvenční správce nebo správce dědictví). Dále je vhodné citovat vyjádření 
Nejvyššího soudu ČR k povaze úschovy realizované na základě § 80 odst. 1 tr. ř.

V daném případě pochybil ve svém rozhodnutí jak policejní orgán, tak dozorující 
státní zástupce, který dal k vrácení věcí pokyn, a v navazujícím rozhodnutí 
rovněž stížnostní státní zástupce, neboť s ohledem na skutečnosti zjištěné v 
přípravném řízení nebyly dostatečně odůvodněny závěry o tom, že osoba, která 
uplatňuje právo na vrácení věcí, jež byly odňaty jiné osobě, toto právo 
skutečně má a že o jejím právu na věc není pochyb. Pokud pak bylo podle § 80 
odst. 1 věty druhé tr. ř. rozhodnuto o vrácení shora uvedených movitých věcí 
pouze na základě konstatování vlastnického práva společnosti Minda Schenk 
Plastic Solutions, s.r.o., nelze takové rozhodnutí považovat za správné. S 
ohledem na stav dokazování, které (vyjma neodkladných úkonů) ani neproběhlo v 
procesní formě, je minimálně předčasné. Zadržovací právo ve smyslu § 175 a 
násl. občanského zákoníku patří mezi věcná práva k věci cizí (iura in re 
aliena) a působí tudíž vůči každému (erga omnes), tedy i proti vlastníku 
zadržené věci.

Lze uzavřít, že pro potřeby orgánů činných v trestním řízení měl být toliko 
konstatován spor mezi společnostmi Thermolast, a.s. a Minda Schenk Plastic 
Solutions, s.r.o. a případně spor o existenci zadržovacího práva, jenž mohl být 
ukončen sjednáním dohody o narovnání, a následně jako adekvátní postup měl být 
stran požadavku na vrácení věcí aplikován § 80 odst. 1 věta třetí tr. ř. Pokud 
takto postupováno nebylo, došlo k porušení zákona v neprospěch navrhovatelky, a 
to již usnesením policejního orgánu. Na jeho pochybení měl potom reagovat 
státní zástupce Vrchního státního zastupitelství v Praze jako stížnostní orgán, 
jenž však své revizní povinnosti ve smyslu § 147 tr. ř. nedostál. Naopak 
stížnost společnosti Thermolast podle § 148 odst. 1 písm. c) tr. ř. zamítl, 
když bez jakéhokoli bližšího upřesnění uvedl, že podkladové materiály 
odůvodňují závěr o neexistenci pohledávky zajištěné výkonem zadržovacího práva. 
Usnesení policejního orgánu o vydání věcí ze dne 24. 3. 2009,              č.j. 
KRPU-7443/TČ-2009-040074-RA, je v odůvodnění natolik stručné a nekonkrétní, že 
jej prakticky nelze přezkoumat a nebylo tedy zjištěno, jakými úvahami se 
policejní orgán a stížnostní státní zástupce řídili a na jakém podkladě 
vybudovali své závěry o neexistenci pohledávky zajištěné zadržovacím právem.

Závěrem stížnosti pro porušení zákona ministryně spravedlnosti navrhla, aby 
Nejvyšší soud České republiky vyslovil podle § 268 odst. 2 tr. ř., že usnesením 
státního zástupce Vrchního státní zastupitelství v Praze ze dne 20. 4. 2009, 
sp.zn. 1 VZN 2525/2009, byl porušen zákon v ustanoveních § 147 odst. 1 a § 148 
odst. 1 písm. c) tr. ř. a v předcházejícím řízení též v ustanoveních § 2 odst. 
5, 6 a § 80 odst. 1 tr. ř. v neprospěch společnosti Thermolast, a.s.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Dle § 78 odst. 1 věty první tr. ř. kdo má u sebe věc důležitou pro trestní 
řízení, je povinen ji na vyzvání předložit soudu, státnímu zástupci nebo 
policejnímu orgánu; je-li ji nutno pro účely trestního řízení zajistit, je 
povinen věc na vyzvání těmto orgánům vydat. 

Dle § 80 odst. 1 tr. ř. není-li věci, která byla podle § 78 tr. ř. vydána nebo 
podle § 79  tr. ř. odňata, k dalšímu řízení už třeba a nepřichází-li v úvahu 
její propadnutí nebo zabrání, vrátí se tomu, kdo ji vydal nebo komu byla 
odňata. Jestliže na ni uplatňuje právo osoba jiná, vydá se tomu, o jehož právu 
na věc není pochyb. Při pochybnostech se věc uloží do úschovy a osoba, která si 
na věc činí nárok, se upozorní, aby jej uplatnila v řízení ve věcech 
občanskoprávních. 

Při rozhodování o vrácení věci důležité pro trestní řízení, jež byla podle § 78 
tr. ř. vydána nebo podle § 79 tr. ř. odňata, je tedy nutné vycházet z obsahu § 
80 odst. 1 tr. ř.

Ze spisového materiálu Nejvyšší soud zjistil, že dne 5. 3. 2009 podala Minda 
Schenk Plastic Solution, s.r.o.  na M. V. jednatele firmy Thermolast, a.s. 
Praha trestní oznámení. Dne 12. 3. 2009 byly ve věci podezření ze spáchání 
trestných činů vydírání podle  § 235 odst. 1, 2 písm. d) tr. zák. a 
neoprávněného užívání cizí věci podle § 249 odst. 1, 2 tr. zák. podle § 158 
odst. 3 tr. ř. policejním orgánem Policie ČR KŘP Severočeského kraje pod  č.j. 
KRPL-2617-5/TČ-2009-040581, zahájeny úkony trestního řízení jehož se měli 
dopustit zástupci společnosti Thermolast,  a.s. vůči společnosti Minda Schenk 
Plastic Solution, s.r.o.

Dne 13. 3. 2009 byla na základě příkazu policejního orgánu podle § 83a odst. 1 
tr. ř. provedena prohlídka prostor patřících společnosti Thermolast, a.s., při 
které byly zajištěny věci a podle § 79 odst. 1 tr. ř. odňaty zejména formy na 
autodíly a měřidla. 

Následně na základě pokynu dozorujícího státního zástupce Krajského státního 
zastupitelství v Ústí nad Labem, pobočky v Liberci, ze dne 19.3.2009, sp.zn. 4 
KZN 429/2009, policejní orgán Policie ČR, Krajského ředitelství policie 
Severočeského kraje rozhodl dne 24. 3. 2009 usnesením č.j. 
KRPU-7443/TČ-2009-040074-RA (ve znění opravného usnesení téhož policejního 
orgánu ze dne 6. 4. 2009), podle § 80 odst. 1 tr. ř. o vydání zajištěných 
výrobních zařízeních společnosti Minda Schenk Plastic Solution, s.r.o. jako 
oprávněnému držiteli. 

Proti tomuto usnesení podala společnost Thermolast, a.s. stížnost o níž rozhodl 
státní zástupce Vrchního státního zastupitelství v Praze usnesením ze dne 20. 
4. 2009,  sp.zn. 1 VZN 2525/2009, tak, že se stížnost jako nedůvodnou podle § 
148 odst. 1 písm. c) tr. ř. zamítl. V odůvodnění usnesení státní zástupce 
uvedl, že trestní právo je v kontextu celého právního řádu České republiky 
nepochybně ultima ratio (krajní, hraniční, mezní řešení) a v tomto smyslu má 
subsidiární (podpůrnou) povahu k jiným právním prostředkům. V daném případě 
bylo podáno trestní oznámení subjektem, který se cítí dotčen na svých 
vlastnických právech. Policejní orgán zahájil úkony trestního řízení po 
shromáždění potřebných podkladových materiálů a vzhledem k povaze těchto 
materiálů je třeba považovat prověřování věci v rámci trestního řízení za 
opodstatněné, byť dosud nebyly shledány důvody pro trestní stíhání a obvinění 
konkrétní osoby pro trestný čin. 

Ze spisového materiálu bylo dále zjištěno, že dne 24. 3. 2009 uzavřely podle § 
585 občanského zákoníku dohodu o narovnání společnosti Thermolast, a.s. a  
Minda Schenk Plastic Solutions, s.r.o. Smlouva byla ověřena notářem JUDr. Z. K. 
Z dohody vyplývá, že společnost Minda Schenk Plastic Solutions, s.r.o. se mimo 
jiné zavazuje zaplatit nejpozději do 26. 3. 2009 společnosti Thermolast, a.s. 
částku narovnání ve výši 700.000,- EUR, přičemž tuto částku složí dne 24. 3. 
2009 do notářské úschovy u notáře JUDr. K. Obě smluvní strany konstatovaly, že 
jednají plně ve vzájemné shodě a že dohoda o narovnání byla sepsána podle 
jejich pravé a svobodné vůle, nikoliv v tísni nebo za jinak jednostranně 
nevýhodných podmínek.

Dne 27. 3. 2009 zaslala společnost Thermolast, a.s. společnosti Minda Schenk 
Plastic Solution, s.r.o. uplatnění zadržovacího práva k nástrojům (formy) s 
odkazem na nesplnění podmínek vyplývajících z uzavřené dohody o narovnání. 

Ten, kdo je povinen vydat cizí movitou věc, kterou má u sebe, ji může zadržet k 
zajištění své pohledávky, kterou má proti osobě, jíž by jinak byl povinen věc 
vydat (srov. § 175 odst. 1 občanského zákoníku); to však neplatí, má-li u sebe 
věc neprávem, zejména jestliže se jí zmocnil svémocně nebo lstí (srov. § 176 
odst. 1 občanského zákoníku), nebo -  s výjimkou případu, že byl podán návrh na 
prohlášení konkursu na majetek dlužníka - bylo-li mu při předání věci uloženo, 
aby s věcí naložil způsobem, který je neslučitelný s výkonem zadržovacího práva 
srov. § 176 odst. 2 občanského zákoníku).

Cizí movitá věc může být zásadně zadržena jen k zajištění splatné pohledávky 
(srov. § 175 odst. 1 občanského zákoníku); byl-li podán návrh na prohlášení 
konkursu na majetek dlužníka, může zadržovací právo vzniknout též k zajištění 
dosud nesplatné pohledávky (srov. § 175 odst. 2 občanského zákoníku).

Zadržovací právo vznikne jednostranným právním úkonem oprávněné osoby, kterým 
vyjadřuje svou vůli věc zadržet (§ 177 odst. 1 občanského zákoníku). O zadržení 
věci a jeho důvodech je oprávněná osoba povinna vyrozumět dlužníka bez 
zbytečného odkladu; byla-li uzavřena písemně smlouva, na jejímž základě má 
oprávněná osoba věc u sebe, musí být písemné i vyrozumění dlužníka (srov. § 177 
odst. 2 občanského zákoníku).

Zadržovací právo - jak vyplývá z výše uvedeného - slouží k zajištění splatné 
pohledávky nebo, byl-li podán návrh na prohlášení konkursu na majetek dlužníka, 
i dosud nesplatné pohledávky tím, že věřiteli umožňuje, aby si ponechal cizí 
movitou věc, kterou by jinak byl povinen dlužníku vydat, a aby dosáhl 
uspokojení své pohledávky z výtěžku prodeje nebo jiného zpeněžení zadržené 
věci, nesplní-li dlužník ani dodatečně svůj dluh odpovídající zajištěné 
pohledávce.

Zadržovací právo má v první řadě funkci zajišťovací; zabezpečuje pohledávku 
věřitele od okamžiku svého vzniku, vede (motivuje) dlužníka k tomu, aby 
pohledávku věřitele dobrovolně splnil alespoň dodatečně, a věřiteli poskytuje 
jistotu, že se bude moci uspokojit ze zadržené věci, jestliže dlužník ani 
dodatečně svůj dluh dobrovolně nesplní. Nesplní-li dlužník svou povinnost ani 
dodatečně, může se věřitel uspokojit ze zadržené věci, aniž by musel spoléhat 
na to, že se domůže úhrady z majetku (z jiného majetku) dlužníka. Zadržená věc 
může být prodána (jinak zpeněžena) na návrh věřitele v nedobrovolné veřejné 
dražbě prováděné podle zákona č. 26/2000 Sb., o veřejných dražbách (ve znění 
pozdějších předpisů), nebo při soudním výkonu rozhodnutí anebo v exekuci 
prováděné podle zákona č. 120/2001 Sb., o soudních exekutorech a exekuční 
činnosti (exekuční řád) a o změně dalších zákonů (ve znění pozdějších 
předpisů); při soudním výkonu rozhodnutí a v exekuci má věřitel oprávněný ze 
zadržovacího práva vždy (i kdyby tato řízení byla zahájena na návrh jiného 
věřitele) právo na přednostní uspokojení z výtěžku prodeje nebo jiného 
zpeněžení věci před jiným věřitelem, a to i zástavním věřitelem (srov. § 331a 
odst. 1 o.s.ř., § 69 exekučního řádu, § 179 občanského zákoníku).

Z uvedeného je nepochybné, že mezi společností Thermolast, a.s. a společností 
Minda Schenk Plastic Solutions, s.r.o. existuje splatná peněžitá pohledávka 
vyplývající z dohody o narovnání, která měla vzniknout v souvislosti s 
ukončením obchodního závazkového vztahu ze strany společnosti Minda Schenk 
Plastic Solutions, s.r.o. Společnost Thermolast, a.s., uplatnila vůči 
zajištěným předmětům zadržovací právo podle ustanovení § 175 a násl. občanského 
zákoníku. S ohledem na již zmíněné důsledky ustanovení § 175 a násl. občanského 
zákoníku nelze dospět k jinému závěru, než že o právu společnosti Minda Schenk 
Plastic Solutions, s.r.o., k uvedeným věcem existují pochybnosti.

V nálezu Ústavního soudu ze dne 12. 8. 2002, sp. zn. I. ÚS 16/02, Ústavní soud 
vyslovuje názor, že v případě pochybností o právu k věci ve smyslu ust. § 80 
tr. ř. je třeba učinit opatření podle věty třetí ustanovení § 80 odst. 1 tr. ř. 
o uložení věci do úschovy. Orgán činný v trestním řízení pochybnosti o právu 
neodstraňuje samostatným dokazováním zaměřeným pouze na tuto otázku. "Mimo 
rozsah kompetence orgánu činného v trestním řízení je provádění samostatného 
dokazování, které bezprostředně nesouvisí s trestním vyšetřováním." Z tohoto 
stanoviska lze dovodit, že přípustnost samostatného posouzení existence 
soukromoprávního vztahu by mohla být odůvodněna jen přímou a bezprostřední 
souvislostí s prověřováním podezření ze spáchání trestného činu. Z uvedeného 
vyplývá, že není možné například zohlednit, zda určitá smlouva je z hlediska 
občanského či obchodního práva platně uzavřena či zda od ní kontrahent platně 
odstoupil apod. Vztah bezprostřednosti pak nutně musí souviset s otázkou 
posuzování trestní odpovědnosti konkrétní osoby za konkrétní jednání, a proto 
se nelze spokojit, jak to činí dozorující státní zástupce, s konstatováním, že 
existují podkladové materiály adekvátní danému stádiu prověřování věci, ze 
kterých nevyplývá existence splatné pohledávky v době zadržení předmětných 
věcí. Není-li dosud sděleno konkrétní obvinění a není ani zřejmé, zda se tak 
vůbec stane a pro jaký skutek, a nebylo tedy ani zahájeno dokazování v procesní 
formě, nelze při důsledném respektování zákona zvolit postup podle § 80 odst. 1 
věty druhé tr. ř. 

Rovněž Nejvyšší soud již ve svém rozhodnutí ze dne 8. 11. 2007, sp. zn. 4 Tz 
76/2007, konstatoval, že postup podle § 80 odst. 1 věta druhá tr. ř. přichází v 
úvahu jedině tehdy, jestliže vzhledem k zjištěným okolnostem (např. prokázanému 
vlastnickému právu) o uplatněném právu na věc ze strany konkrétní osoby 
nevznikají žádné pochybnosti. Při pochybnostech o právu k věci nemůže a ani 
nesmí dojít k vydání věci, neboť orgány činné v trestním řízení jsou povinny v 
takovém případě věc uložit do úschovy a osobu, která si na věc činí nárok, 
upozorní, aby jej uplatnila v občanskoprávním řízení. Rozhodnutí podle § 80 
odst. 1 věta druhá přichází tedy v úvahu jedině tehdy, jestliže vzhledem k 
zjištěným okolnostem (např. prokázanému vlastnickému právu) o uplatněném právu 
na věc ze strany konkrétní osoby nevznikají žádné pochybnosti.

Pochybnosti o právu k věci vznikají zpravidla tehdy, když právo k věci 
uplatňuje další osoba, popřípadě více osob. Takové pochybnosti vznikly i v této 
věci, a z tohoto důvodu nemělo být rozhodnuto o vydání věci, nýbrž mělo být 
postupováno podle ustanovení § 80 odst. 1 věty třetí trestního řádu. Smyslem a 
účelem tohoto ustanovení, které se týká úschovy vydané nebo odňaté věci, je 
zabránit tomu, aby s věcí bylo, až do objasnění práva k ní, nakládáno, poněvadž 
právě tato dispozice s věcí by mohla vést k neodčinitelným zásahům do práv a 
majetkových poměrů dotčených osob. Rozhodnutí Vrchního státního zastupitelství 
v Praze ze dne 20. 4. 2009, sp.zn. 1 VZN 2525/2009, a jemu předcházející 
rozhodnutí policejního orgánu Policie ČR, Krajského ředitelství policie 
Severočeského kraje, 4. oddělení obecné kriminality, ze dne 24. 3. 2009, č.j. 
KRPU-7443/TČ- 2009-040074-RA, byla vydána v rozporu s čl. 2 odst. 2 Listiny, 
podle něhož lze státní moc uplatňovat jen v případech a v mezích stanovených 
zákonem, a to způsobem, který zákon stanoví. Postupem orgánu činného v trestním 
řízení byly překročeny meze stanovené zákonem, jejichž cílem je zamezit tomu, 
aby ke stavu neodčinitelnosti vůbec došlo.

Za této situace je třeba přisvědčit názoru ministryně spravedlnosti uvedenému 
ve stížnosti pro porušení zákona, že usnesením státního zástupce Vrchního 
státního zastupitelství v Praze ze dne 20. 4. 2009, sp.zn. 1 VZN 2525/2009, a v 
řízení předcházejícím, byl porušen zákon, neboť bylo rozhodnuto o vydání 
předmětných věcí za situace, kdy druhá strana uplatňuje zadržovací právo aniž 
byly dostatečně odůvodněny závěry o tom, že osoba, která uplatňuje právo na 
vrácení věcí, jež byly odňaty jiné osobě, toto právo skutečně má a že o jejím 
právu na věc není pochyb. 

Vzhledem ke shora uvedenému bylo dle názoru Nejvyššího soudu České republiky 
nutno aplikovat § 80  odst. 1 tr. ř. věty třetí, podle kterého se při 
pochybnostech věc (předmětné formy) uloží do úschovy a osoba, která si na věc 
činí nárok, se upozorní, aby jej uplatnila v řízení ve věcech občanskoprávních. 
¨

Podle § 147 odst. 1 tr. ř. při rozhodování o stížnosti přezkoumá nadřízený orgán
a) správnost všech výroků napadeného usnesení, proti nimž může stěžovatel podat 
stížnost, a
b) řízení předcházející napadenému usnesení.

Podle § 148 odst. 1 písm. c) tr. ř. nadřízený orgán (§ 146 odst. 2 písm. a) tr. 
ř.) zamítne stížnost, není-li důvodná, v opačném případě postupuje podle § 149 
odst. 1 tr. ř., když zruší napadené usnesení, a je-li podle povahy věci potřeba 
nového rozhodnutí, buď rozhodne sám ve věci, nebo uloží orgánu, proti jehož 
rozhodnutí stížnost směřuje, aby o věci znovu jednal a rozhodl.

Z obsahu spisu vedeného u Policie ČR, Krajského ředitelství policie 
Severočeského kraje, 4. oddělení obecné kriminality, sp. zn. 
KRPU-7443/TČ-2009-040074-RA, se podává, že státní zástupce Vrchního státního 
zastupitelství v Praze v této trestní věci nepostupoval důsledně podle § 80 
odst. 1 tr. ř., § 147 odst. 1 a § 149 odst. 1 tr. ř., když vadné rozhodnutí 
policejního orgánu nezrušil a předmětné věci do úschovy neuložil a naopak 
důvodně podanou stížnost podle § 148 odst. 1 písm. c) tr. ř. zamítl. Tímto 
postupem nesplnil svou přezkumnou povinnost uloženou mu v § 147 odst. 1 tr. ř. 

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Státním zástupcem Vrchního státního zastupitelství v Praze a v řízení 
předcházejícím nebyl zjištěn  skutkový stav věci v rozsahu, který byl nezbytný 
pro jeho rozhodnutí, důkazy byly chybně zhodnoceny, v důsledku čehož byl 
napadeným usnesením a v řízení předcházejícím porušen zákon i v ustanoveních § 
2 odst. 5, odst. 6 tr. ř.  

Nejvyšší soud proto podle § 268 odst. 2 tr. ř. vyslovil, že pravomocným 
usnesením státního zástupce Vrchního státního zastupitelství v Praze ze dne 20. 
4. 2009, sp. zn. 1 VZN 2525/2009 a v řízení předcházejícím byl porušen zákon v 
ustanoveních § 2 odst. 5, odst. 6, § 80 odst. 1, § 147 odst. 1a § 148 odst. 1 
písm. c) tr. ř. v neprospěch společnosti Thermolast, a.s.

Vzhledem k tomu, že stížnost pro porušení zákona nebyla podaná ve prospěch 
obviněného, neboť trestní řízení dosud nevykročilo ze stádia prověřování, 
nemohl Nejvyšší soud než se podle ustálené soudní praxe omezit pouze na tzv. 
akademický výrok.

Pro úplnost lze uvést, že společnost Minda Schenk Plastic Solution, s.r.o. 
(žalobce) podala k soudu návrh na vydání předběžného opatření proti společnosti 
Thermolast, a.s., (žalovaný) jímž se domáhala uložení povinnosti žalovanému 
zdržet se všeho, čím by bylo omezeno jakékoliv právo z dispozičních práv 
žalobce k nástrojům (t.j. mimo jiné k formám u nichž bylo podle § 80 odst. 1 
tr. ř. rozhodnuto tak, že oprávněnému držiteli společnosti Minda Schenk Plastic 
Solutions, s.r.o., vrací), a Městský soud v Praze usnesením ze dne 5. 3. 2009, 
sp. zn. 2 Nc 1131/2009-11, návrh zamítl s tím, že žalobce neosvědčil, že by 
žalovaný hodlal s formami jakkoli protiprávně nakládat, když vystavení faktury 
a uplatnění zadržovacího práva neznamená, že by žalovaný s věcmi protiprávně 
nakládal. Pokud navrhovatel tvrdil, že spolupráci s žalovaným ukončil vzhledem 
ke snížení konkurenceschopnosti a rentability výrobků vyráběných žalovaným 
podle poskytnutých forem, jednalo se zřejmě o nesprávný postup pokud došlo k 
ukončení spolupráce s žalovaným.

Také usnesením Okresního soudu v Liberci ze dne 9. 8. 2009, sp. zn. 0 Nt 
513/2009, bylo zrušeno usnesení Policie ČR, Krajského ředitelství policie 
Severočeského kraje, územního odboru SKPV, v Liberci, ze dne 4. 6. 2009, č.j. 
KRPL-2617/TČ-2009-040581, o zajištění peněžitých prostředků pro účely trestního 
řízení v souvislosti s prověřováním podezření ze spáchání trestného činu útisku 
podle § 237 tr. zák., kterého se měl dopustit člen představenstva společnosti 
Thermolast, a.s. M. V., když se jedná o peněžité prostředky, které složila 
společnost Minda Schenk Plastic Solution, s.r.o. ve prospěch společnosti 
Thermolast, a.s. na účet soudní exekutorky Mgr. P. F.

Z uvedeného výčtu a ze závěrů výše rozvedených je nepochybné, že shora uvedeným 
rozhodnutím policejního orgánu Policie ČR, Krajského ředitelství policie 
Severočeského kraje a následným rozhodnutím státního zástupce Vrchního státního 
zastupitelství v Praze byla nastolena situace, která by mylně mohla vést v 
případě sporů o vlastnictví k věci k názoru o možném přenášení pravomoci 
rozhodování takovýchto sporů do stádia trestního řízení což je situace 
nepřípustná, odporující již zmíněným závěrům vyloveným v citovaném nálezu 
Ústavního soudu.


Poučení: Proti tomuto rozhodnutí není opravný prostředek přípustný.


V Brně dne 30. března 2010


Předseda senátu:
JUDr. Petr Šabata  
