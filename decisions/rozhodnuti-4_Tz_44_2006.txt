Soud: Nejvyšší soud

Spisová značka: 4 Tz 44/2006

Datum rozhodnutí: 10.05.2006

Typ rozhodnutí: Rozsudek




4 Tz 44/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  10. 
května 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného V.  V., proti pravomocnému trestnímu 
příkazu Okresního soudu v Domažlicích ze dne 27. 12. 2005, sp. zn. 1 T 
211/2005, a podle § 268  odst. 2, § 269 odst. 2 a § 270 odst. 1 tr. ř. rozhodl  
t a k t o :

Pravomocným trestním příkazem Okresního soudu v Domažlicích ze dne 27. 12. 
2005, sp. zn. 1 T 211/2005,  b y l   p o r u š e n   z á k o n  v ustanoveních 
§ 36, § 45a odst. 1  tr. zák. a v řízení předcházejícím v ustanovení § 2 odst. 
5, odst. 6 tr. ř. v neprospěch obviněného V. V.

Napadený trestní příkaz  s e   z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Domažlicích  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Domažlicích ze dne 14. 12. 2005, sp. zn.  2 
T 160/2005, byl obviněný V. V. uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., kterého se dopustil 
jednáním ze dne 3. 12. 2005, za což mu byl uložen podle § 45 odst. 1, odst. 2 a 
§ 45a odst. 1, odst. 2 tr. zák. trest obecně prospěšných prací ve výměře 300 
hodin. Dále byl obviněnému V. V. uložen podle § 49 odst. 1 tr. zák. trest 
zákazu činnosti spočívající v zákazu řízení všech motorových vozidel na dobu 5 
let. Trestní příkaz byl obviněnému V. V. doručen dne 28. 12. 2005 a právní moci 
nabyl dne 6. 1. 2006.

Trestním příkazem Okresního soudu v Domažlicích ze dne 27. 12. 2005, sp. zn. 1 
T 211/2005, byl obviněný V. V. uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., kterého se dopustil 
jednáním ze dne 15. 12. 2005, za což mu byl uložen podle § 171 odst. 1 tr. zák. 
za použití § 45 odst. 1 a § 45a odst. 1 tr. zák. trest obecně prospěšných prací 
ve výměře 300 hodin. Dále byl obviněnému V. V. uložen podle § 49 odst. 1 tr. 
zák. trest zákazu činnosti spočívající v zákazu řízení motorových vozidel na 
dobu 30 měsíců. Trestní příkaz byl obviněnému V. V. doručen dne 17. 1. 2006 a 
právní moci nabyl dne 26. 1. 2006.

Proti trestnímu příkazu Okresního soudu v Domažlicích ze dne 27. 12. 2005, sp. 
zn. 1 T 211/2005, podal ministr spravedlnosti České republiky stížnost pro 
porušení zákona ve prospěch obviněného V. V. Vytkl v ní, že zákon byl porušen v 
ustanoveních § 35 odst. 2, § 36 a § 45a odst. 1 tr. zák. a v řízení 
předcházejícím v ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Domažlicích v dané trestní věci napadeným trestním příkazem 
porušil zákon v neprospěch obviněného, neboť souhrn dosud nevykonaných trestů 
obecně prospěšných prací představuje 600 hodin, a tedy přesahuje nejvyšší 
přípustnou výměru trestu stanovenou zákonem pro tento druh trestu. Okresnímu 
soudu v Domažlicích muselo být známo, a to z lustrace na č. l. 22, že trestní 
věci, kterou projednával, předchází u téhož soudu další trestní věc obviněného 
vedená pod sp. zn. 2 T 160/2005. Přesto si tento spis k provedení důkazu 
nepřipojil a tak nezjistil, že obviněný dosud nevykonal trest obecně 
prospěšných prací v rozsahu 300 hodin z trestního příkazu Okresního soudu v 
Domažlicích ze dne 14. 12. 2005, sp. zn. 2 T 160/2005. Ministr spravedlnosti 
dále namítá, že napadeným trestním příkazem měl být správně uložen souhrnný 
trest podle § 35 odst. 2 tr. zák. ve vztahu k trestnímu příkazu  Okresního 
soudu v Domažlicích ze dne 14. 12. 2005, sp. zn. 2 T 160/2005, neboť mezi 
souzenými trestnými činy je dán znak souhrnnosti.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Domažlicích ze dne 27. 12. 2005, sp. zn. 1 T 211/2005, byl 
porušen zákon v neprospěch obviněného V. V. ve vytýkaném směru, aby podle § 269 
odst. 2 tr. ř. zrušil napadený trestní příkaz  a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
trestním příkazem Okresního soudu v Domažlicích ze dne 27. 12. 2005, sp. zn. 1 
T 211/2005, měl být uložen souhrnný trest ve vztahu k trestnímu příkazu 
Okresního soudu v Domažlicích ze dne 14.12.2005, sp. zn. 2 T 160/2005.

Obviněný V. V. byl trestním příkazem Okresního soudu v Domažlicích ze dne 14. 
12. 2005, sp. zn. 2 T 160/2005, doručeným obviněnému dne 28. 12. 2005, uznán 
vinným trestným činem maření výkonu úředního rozhodnutí podle § 171 odst. 1 
písm. c) tr. zák., kterého se dopustil jednáním ze dne 3. 12. 2005, a trestním 
příkazem Okresního soudu v Domažlicích ze dne 27. 12. 2005, sp. zn. 1 T 
211/2005, doručeným obviněnému dne 17. 1. 2006, byl uznán vinným trestným činem 
maření výkonu úředního rozhodnutí podle § 171 odst. 1 písm. c) tr. zák., 
kterého se dopustil jednáním ze dne 15. 12. 2005. 

Z hlediska právní kvalifikace uvedených jednání obviněného V. V. je třeba 
uvést, že se obviněný dopustil trestné činnosti opakovaným jednáním 
spočívajícím v tom, že řídil osobní motorové vozidlo, přestože mu byl 
rozhodnutím Města D., komise pro projednávání přestupků ze dne 27. 1. 2005, č. 
j. 32970/2004/OD, mimo jiné uložen zákaz činnosti spočívající v zákazu řízení 
všech motorových vozidel na dobu 24 měsíců a dále rozhodnutím Města H. T., 
komise pro projednávání přestupků ze dne 13. 1. 2005,  č. j. 523/2004/KPP, mu 
byl také uložen zákaz činnosti spočívající v zákazu řízení všech motorových 
vozidel na dobu 12 měsíců. Je zřejmé, že jednotlivé dílčí útoky jednání 
obviněného V. V. naplňují stejnou skutkovou podstatu trestného činu maření 
výkonu úředního rozhodnutí podle § 171 odst. 1 písm. c) tr. zák., jsou spojeny 
zcela stejným způsobem provedení a velmi blízkou souvislostí časovou i v 
předmětu útoku, z bezprostřední návaznosti a identického způsobu provedení 
jednotlivých dílčích útoků lze vyvodit závěr, že jednotlivé dílčí útoky byly 
vedeny jednotným záměrem obviněného V. V. pokračovat v trestné činnosti. Za 
této situace bylo třeba posoudit jednání obviněného V. V. podle § 89 odst. 3 
tr. zák. jako pokračující trestný čin maření výkonu úředního rozhodnutí, nikoli 
jako samostatné trestné činy maření výkonu úředního rozhodnutí spáchané v 
souběhu. K uvedenému je třeba dodat, že v období od 3. 12. 2005 do 15. 12. 2005 
nebyl obviněnému V. V. předán návrh na potrestání ani mu nebylo sděleno 
obvinění, takže posouzení jednání obviněného jako pokračujícího trestného činu 
krádeže nebrání ani ustanovení § 12 odst. 11 tr. ř.

Okresní soud v Bruntále měl proto správně postupovat podle ustanovení § 37a tr. 
zák., které upravuje ukládání společného trestu za trestné činy spáchané ve 
formě pokračování v případech, kdy nejsou všechny dílčí útoky pokračujícího 
trestného činu projednávány společně v jednom řízení. 

Z hlediska dalších námitek uvedených ve stížnosti pro porušení zákona je třeba 
dále uvést, že podle § 36 tr. zák. platí, že pokud soud odsuzuje pachatele za 
trestný čin, který spáchal před tím, než byl trest uložený dřívějším rozsudkem 
vykonán, a ukládá mu trest stejného druhu, nesmí tento trest spolu s dosud 
nevykonanou částí trestu uloženého dřívějším rozsudkem přesahovat nejvyšší 
výměru dovolenou trestním zákonem pro tento druh trestu. Podle § 45a odst. 1 
může soud uložit trest obecně prospěšných prací ve výměře od 50 do 400 hodin.

V případě projednávané trestní věci byl obviněný V. V. nejprve odsouzen 
trestním příkazem Okresního soudu v Domažlicích ze dne 14. 12. 2005, sp. zn. 2 
T 160/2005, pro trestný čin maření výkonu úředního rozhodnutí podle § 171 odst. 
1 písm. c) tr. zák., k trestu obecně prospěšných prací ve výměře 300 hodin a 
poté byl odsouzen trestním příkazem Okresního soudu v Domažlicích ze dne 27. 
12. 2005, sp. zn. 1 T 211/2005, k dalšímu trestu obecně prospěšných prací, opět 
ve výměře 300 hodin.

Jak vyplývá ze zprávy Probační a mediační služby, střediska Domažlice, ze dne 
7. 2. 2005, v době, kdy byl vydán napadený trestní příkaz, tj. dne 27. 12. 
2005, obviněný V. V. ještě  nezačal vykonávat trest obecně prospěšných prací ve 
výměře 300 hodin, který mu byl uložen trestním příkazem Okresního soudu v 
Domažlicích ze dne 14. 12. 2005, sp. zn. 2 T 160/2005.

Za této situace je zřejmé, že trest obecně prospěšných prací uložený obviněnému 
V. V. trestním příkazem Okresního soudu v Domažlicích ze dne 27. 12. 2005, sp. 
zn. 1 T 211/2005, ve výměře 300 hodin spolu s dosud nevykonanou částí dříve 
uloženého trestu obecně prospěšných prací z trestního příkazu Okresního soudu v 
Domažlicích ze dne 14. 12. 2005, sp. zn. 2 T 160/2005, přesahoval v době vydání 
napadeného rozhodnutí  o 200 hodin nejvyšší výměru dovolenou trestním zákonem 
pro trest obecně prospěšných prací, která je stanovena na 400 hodin.

Z uvedeného vyplývá, že Okresní soud v Domažlicích trestním příkazem ze dne  
27. 12. 2005, sp. zn. 1 T 211/2005, porušil zákon v ustanovení § 36 tr. zák. a 
§ 45a odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému V. V.

Z obsahu trestního spisu vedeného u Okresního soudu v Domažlicích pod sp. zn. 1 
T 211/2005 vyplývá, že Okresní soud v Domažlicích v této trestní věci 
neshromáždil všechny podklady potřebné pro rozhodnutí ve věci, zejména další 
trestní spis Okresního soudu v Domažlicích týkající se předchozí trestné 
činnosti obviněného V. V. Okresní soud v Domažlicích věděl, a to z lustra na 
návrhu na potrestání (č. l. 22), že se proti obviněnému vede u téhož soudu 
další trestní řízení, ale neučinil potřebné kroky ke zjištění, v jakém stadiu 
se věc nachází a zda již ve věci bylo vydáno rozhodnutí. Okresní soud v 
Domažlicích tak nezjistil skutkový stav věci v rozsahu, který byl nezbytný pro 
jeho rozhodnutí, důkazy chybně zhodnotil, v důsledku čehož byl napadeným 
trestním příkazem porušen zákon i v ustanovení § 2 odst. 5, odst. 6 tr. ř. v 
neprospěch obviněného V. V. 

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 200 hodin, v zřejmém rozporu s jeho účelem.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným trestním příkazem Okresního soudu v Domažlicích ze dne 
27. 12. 2005, sp. zn. 1 T 211/2005, byl porušen zákon v ustanoveních § 36, § 
45a odst. 1 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněného V. V., podle § 269 odst. 2 tr. ř. 
napadený trestní příkaz zrušil v celém rozsahu, neboť výrok o vině v trestním 
příkazu nemůže sám o sobě zůstat pravomocný se zřetelem na důsledky případně 
podaného odporu proti výroku o trestu uvedené v § 314g odst. 2 tr. ř. (podáním 
odporu se ruší celý trestní příkaz). Nejvyšší soud dále zrušil i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Domažlicích, aby 
věc v potřebném rozsahu znovu projednal a rozhodl, tedy aby postupoval podle 
§37a tr. zák. a uložil obviněnému společný trest a aby při rozhodování o trestu 
obviněného V. V. respektoval další zákonná ustanovení, včetně ustanovení § 45a 
odst. 1 tr. zák. upravujícího maximální výši trestní sazby trestu obecně 
prospěšných prací. Nejvyšší soud v této souvislosti zdůrazňuje, že v novém 
řízení nemůže dojít ke změně rozhodnutí v neprospěch obviněného V. V., a tedy 
ani k uložení přísnějšího trestu, neboť Nejvyšší soud vyslovil, že zákon byl 
porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 10. května 2006

Předseda senátu:

JUDr. J. P.

	

	
