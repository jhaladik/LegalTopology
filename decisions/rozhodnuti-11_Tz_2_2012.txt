Soud: Nejvyšší soud

Spisová značka: 11 Tz 2/2012

Datum rozhodnutí: 17.04.2012

Typ rozhodnutí: ROZSUDEK


Heslo: Výkon rozsudku cizího státu

Dotčené předpisy: čl. 3 odst. 1,2,3 předpisu č. 26/2003Sb.

Kategorie rozhodnutí: D




11 Tz 2/2012-35

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 17. 4. 
2012 v senátě složeném z předsedy JUDr. Karla Hasche a soudců JUDr. Antonína 
Draštíka a Stanislava Rizmana stížnost pro porušení zákona, kterou podal 
ministr spravedlnosti České republiky ve prospěch obviněného P. R. proti 
usnesení Vrchního soudu v Praze ze dne 23. 3. 2011 sp. zn. 14 To 30/2011, 
kterým bylo zamítnuto odvolání obviněného podané proti rozsudku Krajského soudu 
v Ústí nad Labem ze dne 2. 11. 2010 sp. zn. 51 T 7/2010 a rozhodl podle § 268 
odst. 2, § 270 odst. 2, 271 odst. 1 tr. ř., takto:

I. Usnesením Vrchního soudu v Praze  ze  dne 23. 3. 2011 sp. zn. 14 To 30/2011, 
a v řízení, které mu předcházelo, byl porušen zákon v ustanovení § 120 odst. 1 
písm. c), odst. 3, § 254 odst. 1, § 256  tr. ř.  a v článku 3 odst. 1, 2 a 4 
Dodatkového protokolu (uveřejněný pod č. 26/2003 Sb. m. s.) k Úmluvě o 
předávání odsouzených osob (uveřejněná pod č. 553/1992 Sb.) v neprospěch 
obviněného P. R.

II. K odvolání obviněného se výrok rozsudku Krajského soudu v Ústí nad Labem ze 
dne 2. 11. 2010 sp. zn. 51 T 7/2010, doplňuje tak, že citovaný cizozemský 
rozsudek se uznává také na základě Úmluvy o předávání odsouzených osob 
(uveřejněná pod č. 553/1992 Sb.) a čl. 3 odst. 1, 2 jejího Dodatkového 
protokolu (uveřejněný pod č. 26/2003 Sb. m. s.), přičemž trestných činů, 
jejichž zákonné pojmenování je uvedeno v doplňovaném rozsudku, se dopustil tím, 
že v době od 2. 8. 2005 do 26. 9. 2006 v pěti případech sám a v deseti 
případech jako člen organizované skupiny prováděl s dalšími osobami na území 
Spolkové republiky Německo vloupání do motorových vozidel a způsobil tak škodu 
po přepočtu ve výši 4.321.011,- Kč.  
  
 


Odůvodnění:


Rozsudkem Krajského soudu v Ústí nad Labem ze dne 2. 11. 2010, sp. zn. 51 T 
7/2010, bylo rozhodnuto tak, že se
 podle § 452 odst. 2 trestního řádu za použití § 451 odst. 3 tr. řádu uznává na 
území České republiky rozsudek Zemského soudu v Drážďanech ze dne 24. 11. 2008, 
sp. zn. 3 KLs 424 Js 54489/07, jímž byl obviněný uznán vinným podle § 242 odst. 
1 a 2, § 243 odst. 1 věta 1 a 2 č. 1, 2 a 3, § 244a odst. 1, 22, 23, 25 odst. 
2, 52, 53 tr. zákoníku (StGB) ze spáchání
- 	závažné krádeže spáchané organizovanou skupinou v devíti případech, 
jednou ve dvou případech spáchaných v jednočinném souběhu a spolu s pokusem o 
závažnou krádež spáchanou organizovanou skupinou,
- 	z pokusu o závažnou krádež spáchanou organizovanou skupinou ve dvou 
případech
- 	a krádeže ve čtyřech případech, jednou ve třech případech spáchaných 
v jednočinném souběhu a spolu s pokusem o krádež ve čtyřech případech 
spáchaných v jednočinném souběhu, za které mu byl uložen úhrnný trest odnětí 
svobody v trvání šesti /6/ let a šesti /6/ měsíců, 

Dále bylo tímto rozsudkem krajského soudu rozhodnuto tak, že podle § 451 odst. 
3 tr. ř. a článku 10 odst. 1 Úmluvy o předávání odsouzených osob ze dne 21. 3. 
1983, uveřejněné pod číslem 553/1992 Sb., se ve výkonu trestu bude pokračovat 
bez jeho přeměny.

Rozsudek Krajského soudu v Ústí nad Labem napadl obviněný odvoláním, které 
Vrchní soud v Praze usnesením ze dne 23. 3. 2011, sp. zn. 14 To 30/2011, zamítl.

Rozsudkem Okresního soudu v Děčíně ze dne 18. srpna 2011, sp. zn. 24 T 
122/2011, bylo rozhodnuto podle § 455 odst. 2 a § 417 tr. ř. a Úmluvy o 
předávání odsouzených osob (uveřejněna pod č. 553/1992 sb.), že se nařizuje 
výkon zbytku trestu odnětí svobody v trvání jednoho roku, 11 měsíců a 20 dní z 
trestu odnětí svobody v trvání šesti let a šesti měsíců, který byl odsouzenému 
P. R. uložen rozsudkem Zemského soudu v Drážďanech ze dne 24. 11. 2008, sp. zn. 
3 KLs 424 Js 54489/07. Podle § 56 odst. 2 písm. c) tr. zákoníku byl odsouzený 
pro výkon trestu zařazen do věznice s ostrahou. Okresním soudem Litoměřice byl 
odsouzený podmíněně propuštěn dne 21. 10. 2011 usnesením sp. zn. 3 PP 43/2011.

Proti citovanému usnesení vrchního soudu podal ministr spravedlnosti stížnost 
pro porušení zákona ve prospěch obviněného P. R.

Především uvedl, že rozhodnutí o uznání cizozemského rozhodnutí na území České 
republiky se může opírat o různý právní základ, kterým může být mezinárodní 
smlouva, a to dvoustranná či vícestranná, a při neexistenci mezinárodní smlouvy 
vnitrostátní úprava v hlavě XXV. oddílu sedmém trestního řádu. Různé právní 
základy pak mohou stanovit pro uznání cizozemského rozhodnutí různé podmínky a 
s tím související různé právní důsledky. Proto je důležité, aby výrok 
uznávacího rozsudku obsahoval odkaz na právní základ pro uznání cizozemského 
rozhodnutí. Z článku 22 odst. 4 Úmluvy o předávání odsouzených osob ze dne 21. 
3. 1983, publikované pod č. 553/1992 Sb. (dále jen „Úmluva“) přitom vyplývá, že 
přichází-li v úvahu více právních základů pro uznání cizozemského rozhodnutí, 
pak volba mezi nimi přísluší dožadujícímu státu.

Za právní základ pro uznání cizozemského rozhodnutí byla v případě obviněného 
určena Úmluva ve spojení s Dodatkovým protokolem ze dne 18. 12. 1997, 
publikovaného pod č. 26/2003 Sb. m. s. (dále jen Dodatkový protokol).

Dále ministr spravedlnosti poukázal na současnou judikaturu týkající se 
uznávání cizozemských rozsudků v případech, kdy je postupováno na základě 
Úmluvy, a to za situace, kdy obviněný nedal souhlas s předáním.

Podle rozsudku Nejvyššího soudu České republiky ze dne 14. 8. 2008, sp. zn. 11 
Tz 16/2008, publikovaného pod č. 39/2009 Sb. rozh. tr., je nutné, aby ve výroku 
rozhodnutí o uznání cizozemského rozhodnutí podle článku 3 odst. 1, 2 
Dodatkového protokolu bylo jednak citováno ustanovení článku 3 odst. 1, 2 
Dodatkového protokolu, a dále aby zde byl popsán skutek, o kterém bylo 
rozhodnuto uznávaným cizozemským rozhodnutím. 

Přestože Krajský soud v Ústí nad Labem v odůvodnění svého rozsudku ze dne 2. 
11. 2010 sp. zn. 51 T 7/2010 konstatuje, že možnost uznání cizozemského 
rozhodnutí nachází základ v Úmluvě a vypořádává se s podmínkou podle článku 3 
odst. 1 Dodatkového protokolu (nikoli však již s podmínkou podle článku 3 odst. 
2 Dodatkového protokolu), opírá uznávací výrok toliko o § 452 odst. 2 a § 451 
odst. 3 tr. řádu a výrok o pokračování ve výkonu trestu pak o § 451 odst. 3 tr. 
řádu a článek 10 odst. 1 Úmluvy. Citace ustanovení článku 3 odst. 1, 2 
Dodatkového protokolu, stejně jako popis skutku, o kterém bylo rozhodnuto 
uznávaným cizozemským rozhodnutím, ve výroku tohoto rozsudku chybí. 

Uvedené vady rozsudku Krajského soudu v Ústí nad Labem nenapravil ani odvolací 
Vrchní soud v Praze, když usnesením ze dne 23. 3. 2011 sp. zn. 14 To 30/2011 
odvolání obviněného P. R. zamítl. 

Ministr spravedlnosti tedy uvedl, že zmíněným usnesením Vrchního soudu v Praze 
byl porušen zákon v neprospěch obviněného, a to v ustanovení článku 3 odst. 1, 
2 a 4 Dodatkového protokolu. Navrhl proto, aby Nejvyšší soud 

1.	podle § 268 odst. 2 tr. řádu vyslovil, že pravomocným usnesením 
Vrchního soudu v Praze ze dne 23. 3. 2011, sp. zn. 14 To 30/2011, a v řízení mu 
předcházejícím byl porušen zákon v neprospěch obviněného P. R., a to v článku 3 
odst. 1, 2 a 4 Dodatkového protokolu k Úmluvě o předávání odsouzených osob ze 
dne 18. 12. 1997, publikovaného pod č. 26/2003 Sb. m. s., 

2.	podle § 269 odst. 2 tr. řádu zrušil usnesení Vrchního soudu v Praze 
ze dne 23. 3. 2011, sp. zn. 14 To 30/2011, jakož i všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu,

3.	a dále postupoval podle § 270 odst. 1 tr. řádu a věc přikázal 
Vrchnímu soudu v Praze, aby ji v potřebném rozsahu znovu projednal a rozhodl.

Nejvyšší soud  přezkoumal podle § 267 odst. 3 tr. ř. zákonnost rozhodnutí, 
proti němuž byla stížnost pro porušení zákona podána, jakož i řízení, které mu 
předcházelo, v rozsahu a z důvodů v ní uvedených, a shledal, že je důvodná.
 
Rozsudkem Krajského soudu v Ústí nad Labem ze dne 2. 11. 2010, sp. zn. 51 T 
7/2010, bylo rozhodnuto v podstatě věcně správně v souladu se zákonem a 
příslušnými mezinárodními smlouvami. V tomto směru neuplatňuje ani ministr 
spravedlnosti žádné výtky. Pochybení lze spatřovat pouze v nedostatečném 
vyjádření některých významných skutečností. 

Především je možno souhlasit s názorem uvedeným ve stížnosti pro porušení 
zákona, že je důležité, aby výrok uznávacího rozsudku obsahoval úplný odkaz na 
právní základ pro uznání cizozemského rozhodnutí. V tomto případě je to nejen 
trestní řád České republiky, ale i Úmluva ve spojení s Dodatkovým protokolem. 
Toto vyjádření v rozsudku Krajského soudu v Ústí nad Labem chybí. 

Dále chybí ve výroku rozsudku soudu prvního stupně vyjádření skutečností 
rozhodných pro uplatnění zásady speciality ve smyslu čl. 3 odst. 4 Dodatkového 
protokolu. Publikované rozhodnutí Nejvyššího soudu, na které poukazuje ministr 
spravedlnosti, uvádí, že je nutné, aby ve výroku rozhodnutí o uznání 
cizozemského rozhodnutí podle článku 3 odst. 1, 2 Dodatkového protokolu, tedy v 
případě, kdy je předání odsouzeného uskutečňováno bez jeho souhlasu, bylo 
jednak citováno ustanovení článku 3 odst. 1, 2 Dodatkového protokolu, které to 
umožňuje, a dále aby zde byl popsán skutek, o kterém bylo rozhodnuto uznávaným 
cizozemským rozhodnutím. Splněním těchto dvou uvedených požadavků je totiž 
podmíněno náležité uplatnění zásady speciality ve smyslu čl. 3 odst. 4 
Dodatkového protokolu, neboť citace článku 3 odst. 1, 2 Dodatkového protokolu 
označuje právní základ pro uznání cizozemského rozhodnutí, od něhož se odvíjí 
uplatnění zásady speciality, a popis skutku vymezuje hranice zásady speciality, 
která se uplatní na všechny ostatní (tj. ve výroku uznávacího rozsudku 
nepopsané) skutky spáchané před předáním odsouzeného k výkonu trestu odnětí 
svobody. Pokud však výrok uznávacího rozsudku tyto náležitosti neobsahuje, 
uplatnění zásady speciality je ohroženo, čímž je obviněný zbaven náležité 
ochrany prostřednictvím zmíněné zásady a jeho práva jsou tím porušena.

Uvedené nedostatky nenapravil ani odvolací soud.  

Nejvyšší soud proto výrokem podle § 268 odst. 2 tr. ř. vyslovil, že usnesením 
Vrchního soudu v Praze ze dne 23. 3. 2011, sp. zn. 14 To 30/2011, a v řízení, 
které mu předcházelo, byl porušen zákon v ustanovení § 120 odst. 1 písm. c), 
odst. 3, § 254 odst. 1, § 256  tr. ř.  a v článku 3 odst. 1, 2 a 4 Dodatkového 
protokolu (uveřejněný pod č. 26/2003 Sb. m. s.) k Úmluvě o předávání 
odsouzených osob (uveřejněná pod č. 553/1992 Sb.) v neprospěch obviněného P. R.

       	Uvedené vady pak podle názoru Nejvyššího soudu nebylo nutné 
napravit tak, že by napadené rozhodnutí bylo zrušeno a Vrchnímu soudu v Praze 
bylo přikázáno, aby věc znovu projednal a rozhodl. Postačilo doplnit o 
chybějící údaje rozsudek soudu prvního stupně. Při volbě tohoto řešení vycházel 
Nejvyšší soud ze skutečnosti, že na jinak věcně správná rozhodnutí soudů 
prvního i druhého stupně o uznání cizozemského rozhodnutí navazovala další 
pravomocná rozhodnutí soudů vytýkanými vadami neovlivněná, která by bylo nutno 
jako navazující rozhodnutí zrušit spolu se zrušením napadeného rozhodnutí. Jde 
o rozsudek Okresního soudu v Děčíně ze dne 18. 8. 2011, sp. zn. 24 T 122/2011, 
kterým byl podle § 455 odst. 2 tr. ř., § 417 tr. ř. a Úmluvy  nařízen výkon 
zbytku trestu odnětí svobody v trvání jednoho roku, 11 měsíců  a 20 dní z 
trestu odnětí svobody v trvání 6 let a 6 měsíců, jenž byl obviněnému P. R. 
uložen rozsudkem Zemského soudu v Drážďanech ze dne 24. 11. 2008, sp. zn. KLs 
424 Js 54489/07, přičemž podle § 56 odst. 2 tr. zákoníku byl odsouzený pro 
výkon trestu zařazen do věznice s ostrahou. Dále pravomocné usnesení Okresního 
soudu v Litoměřicích ze dne 21. 10. 2011, sp. zn. 3 PP 43/2011, jímž byl podle 
§ 88 odst. 1 písm. a) tr. zákoníku obviněný P. R. podmíněně propuštěn z výkonu 
trestu odnětí svobody z citovaného rozsudku Zemského soudu v Drážďanech. 
Nejvyšší soud při tomto svém  postupu  využil i skutečnosti, že právní úprava 
rozhodnutí o odvolání proti rozsudku o uznání cizozemského rozhodnutí je 
zákonodárcem stanovena (§ 452 odst. 3 tr. ř.) méně formálním způsobem, než u 
běžného rozhodnutí o odvolání. Lze proto analogicky méně formálně postupovat i 
při rozhodování o stížnosti pro porušení zákona v takové věci.

Poučení: Proti tomuto rozsudku není opravný prostředek přípustný.


V Brně dne 17. 4. 2012


Předseda senátu:
JUDr. Karel Hasch

	
	




