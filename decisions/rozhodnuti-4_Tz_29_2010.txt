Soud: Nejvyšší soud

Důvod dovolání: § 270 odst. 1 písm. b), odst. 2 písm. a) tr. zák. , zák. 86/1950

Spisová značka: 4 Tz 29/2010

Datum rozhodnutí: 24.06.2010

Typ rozhodnutí: ROZSUDEK


Heslo: Vyhýbání se výkonu služby

Dotčené předpisy: § 270 odst. 1 písm. b) tr. zák., § 270 odst. 2 písm. a) tr. zák., předpisu č. 86/1950Sb.

Kategorie rozhodnutí: C




4 Tz 29/2010
ČESKÁ   REPUBLIKA

R O Z S U D E K 
J M É N E M   R E P U B L I K Y





	Nejvyšší soud České republiky projednal ve veřejném zasedání konaném 
dne  24. června 2010 v senátě složeném z předsedy JUDr. Jiřího Pácala a soudců 
JUDr. Františka Hrabce a JUDr. Petra Šabaty stížnost pro porušení zákona, 
kterou podala ministryně spravedlnosti České republiky ve prospěch obviněného 
J.  Č., proti pravomocnému rozsudku bývalého Vyššího vojenského soudu  v Praze 
ze dne 12. 4. 1951, sp. zn. Vto 173/1951, a podle § 268 odst. 2, § 269 odst. 2 
a § 271 odst. 1 tr. ř. rozhodl  t a k t o :


	Pravomocným rozsudkem bývalého Vyššího vojenského soudu v Praze ze dne 
12. 4. 1951, sp. zn. Vto 173/1951 a v řízení předcházejícím  b y l   p o r u š 
e n   z á k o n   v ustanoveních § 1 odst. 1 zák. č. 87/1950 Sb., trestního 
řádu,  § 43 odst. 1 a § 270 odst. 1 písm. b), odst. 2 písm. a) zák. č. 86/1950 
Sb., trestního zákona a čl. 15 odst. 1 zák. č. 150/1948, Ústavy Československé 
republiky, v neprospěch obviněného J. Č. 


	Napadený rozsudek  s e   z r u š u j e  a zrušuje se také rozsudek 
bývalého Nižšího vojenského soudu v Praze ze dne 30. 11. 1950, sp. zn. Vt 
443/1950. 
	

	Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

	
	Podle § 226 písm. b) tr. ř. se obviněný J. Č.  z p r o š ť u j e  
předmětné obžaloby pro skutek spočívající v tom, že v P. dne 14. 10. 1950 
odmítl přijmout zbraň s tvrzením, že se to protiví svatému písmu, čímž měl 
spáchat trestný čin vyhýbání se služební povinnosti podle § 270 odst. 1 písm. 
b), odst. 2 písm. a) zák. č. 86/1950 Sb., trestního zákona, ve znění účinném do 
31. 12. 1956.    



Odůvodnění:


	Rozsudkem bývalého Nižšího vojenského soudu v Praze ze dne 30. 11. 
1950, sp. zn.  Vt 443/1950, byl obviněný J. Č. uznán vinným ze spáchání 
trestného činu vyhýbání se služební povinnosti podle § 270 odst. 1 písm. b), 
odst. 2 písm. a) zák. č. 86/1950 Sb., trestního zákona (dále jen tr. zák. 
1950), kterého se podle výroku rozsudku měl dopustit tím, že v P. dne 14. 10. 
1950 (letopočet 1950 není v popisu skutku uveden, vyplývá až z odůvodnění 
rozhodnutí) odmítl přijmout zbraň s tvrzením, že se to protiví svatému písmu, 
za což byl odsouzen podle § 270 odst. 2 tr. zák. 1950 k nepodmíněnému trestu 
odnětí svobody v trvání 3 roků. Podle § 43 tr. zák. 1950 mu byl rovněž vysloven 
trest ztráty čestných práv občanských uvedených v § 44 odst. 2 citovaného 
zákona na dobu 5 let. 

	Proti uvedenému rozsudku podal obviněný odvolání, o kterém rozhodl 
bývalý Vyšší vojenský soud v Praze rozsudkem ze dne 12. 4. 1951, sp. zn. Vto 
173/1951, tak, že napadený rozsudek zamítl v části směřující proti výroku o 
vině, výroku o nepodmíněném odsouzení  a výroku o ztrátě čestných práv 
občanských. Naproti tomu vyhověl odvolání v části směřující do výroku o trestu 
a uložený trest obviněnému snížil podle § 30 tr. zák. 1950 pod dolní hranici 
zákonné trestní sazby, a to na 2 roky. Podle § 23 tr. zák. 1950 byla obviněnému 
do doby takto uloženého trestu započítaná vazba, kterou vykonával od 15. 10. 
1950 do 12. 4. 1951. Daný rozsudek nabyl právní moci dnem vyhlášení (tj. dne 
12. 4. 1951)   a obviněný téhož dne nastoupil výkon trestu odnětí svobody ve 
vojenské věznici v Praze.  	

	Dle sdělení ředitele Vojenského ústředního archivu v Praze ze dne 12. 
4. 2010 se vlastní trestní spis nezachoval, neboť byl v 70. letech 20. století 
skartován a přezkumné řízení podle zákona č. 119/1990 Sb., o soudní 
rehabilitaci, v příslušné věci neproběhlo. Byl sice podán návrh na zahájení 
rehabilitačního řízení podle zák. č. 119/1990 Sb., avšak ten byl usnesením 
Obvodního soudu pro Prahu 3 ze dne 26. 6. 1995, sp. zn. Rtv 1/1994, jako 
opožděně podaný zamítnut.  

	Proti rozsudku bývalého Vyššího vojenského soudu v Praze ze dne 12. 4. 
1951, sp. zn. Vto 173/1951, podala ministryně spravedlnosti stížnost pro 
porušení zákona ve prospěch obviněného J. Č. Vytkla v ní, že zákon byl porušen 
v ustanoveních § 1 odst. 1 zák. č.  87/1950 Sb., trestního řádu, (dále jen tr. 
ř. 1950),  § 43  tr. zák. 1950 a  v  čl.  15 odst.  1 Ústavy Československé 
republiky č. 150/1948  v neprospěch obviněného J. Č. 

	V odůvodnění stížnosti pro porušení zákona ministryně spravedlnosti 
uvedla, že bývalé vojenské soudy se důsledně neřídily citovanými zákonnými 
ustanoveními a v této souvislosti poukázala na rozhodnutí pléna Ústavního soudu 
České republiky ze dne 26. 3. 2003, sp. zn. Pl. ÚS 42/2002 a navazujícího 
rozsudku Nejvyššího soudu České republiky ze dne 22. 5. 2003, sp. zn. 15 Tz 
67/2003. Dle názoru ministryně spravedlnosti i přesto, že byl návrh na zahájení 
rehabilitačního řízení v dané věci zamítnut jako opožděně podaný, je třeba 
vycházet z dikce zákona č. 119/1990 Sb., jehož vydáním požadoval zákonodárce 
odstranění největších křivd, které se v 50. letech 20. století udály v 
justičním rozhodování v době upevňování socialismu. V době rozhodování bývalých 
vojenských soudů v předmětné věci nebylo přihlíženo k tomu, že J. Č. uplatnil 
právo na svobody svědomí zaručené tehdejší Ústavou 9. května 1948 č. 150/1948 
Sb. a právo na svobodu svědomí zakotvené v čl. 18 Všeobecné deklarace lidských 
práv. Ministryně spravedlnosti navíc podotkla, že bývalý Vyšší vojenský soud v 
Praze k odvolání obviněného snížil trest odnětí svobody na 2 roky, ale zároveň 
ponechal v platnosti výrok o ztrátě čestných práv občanských, čímž vytvořil 
stav odporující ustanovení § 43 tr. zák. 1950.  

	Závěrem stížnosti pro porušení zákona ministryně spravedlnosti navrhla, 
aby Nejvyšší soud České republiky podle § 268 odst. 2 tr. ř. vyslovil, že 
rozsudkem bývalého Vyššího vojenského soudu v Praze ze dne 12. 4. 1951, sp. zn. 
Vto 173/1951 a v řízení předcházejícím  byl porušen zákon v neprospěch 
obviněného J. Č. ve vytýkaném směru, aby podle              § 269 odst. 2 tr. 
ř. napadený rozsudek zrušil včetně předchozího rozsudku bývalého Nižšího 
vojenského soudu v Praze ze dne 30. 11. 1950, sp. zn. Vt 443/1950, aby zrušil i 
všechna další rozhodnutí na zrušená rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř., příp. podle § 271 odst. 1 tr. ř. 

	Nejvyšší soud České republiky přezkoumal podle § 267 odst. 3 tr. ř. 
zákonnost  a odůvodněnost těch výroků rozhodnutí, proti nimž byla stížnost pro 
porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející  a shledal, že zákon  porušen byl. 

	Podle § 270 odst. 1 písm. b), odst. 2 písm. a) tr. zák. 1950 ten, kdo 
se úmyslně vyhne plnění služební povinnosti nebo služebního úkonu tím, že se 
odvolává na náboženské nebo jiné přesvědčení, bude potrestán odnětím svobody až 
na pět let. Odnětím svobody na tři až deset let bude pachatel potrestán, 
dopustí-li se takového činu v úmyslu vyhnout se plnění zvláště důležité 
služební povinnosti nebo zvláště důležitého služebního úkonu.
	
	Podle § 1 odst. 1 tr. ř. 1950 je účelem tohoto zákona upravit řízení v 
oboru trestního soudnictví tak, aby trestné činy byly náležitě zjištěny a 
jejich pachatelé podle zákona potrestáni. Pomáhat k dosažení tohoto účelu je 
právem a povinností každého občana. 

	Podle čl. 15 odst. 1 Ústavy Československé republiky z roku 1948 se 
svoboda svědomí zaručuje. 

	Z odůvodnění rozsudku bývalého Nižšího vojenského soudu v Praze ze dne 
30. 11. 1950, sp. zn. Vt 443/1950, vyplývá, že obviněný J. Č. dne 14. 10. 1950 
odmítl přijmout zbraň, neboť mu v tom bránilo jeho náboženské přesvědčení, 
když  mimo jiné prohlásil, že zbraň rozhodně nepřijme, jelikož Písmo svaté mu 
zakazuje používání zbraní a podle božských zákonů se sluší více poslouchat Boha 
než lidi. Na základě této výpovědi obviněného dospěl bývalý Nižší vojenský soud 
v Praze k jednoznačnému závěru, že obviněný odmítl přijmout zbraň. Skutkový 
stav věci byl zjištěn správně a má oporu v provedených důkazech. 

	Z odůvodnění daného rozsudku je však také zřejmé, že obviněný J. Č. 
odmítl přijmout zbraň pouze z důvodu, že mu v tom bránilo jeho náboženské 
přesvědčení. Obviněný od počátku jednal v úmyslu nepřijmout zbraň a tento svůj 
úmysl dal jednoznačně najevo s tím, že jej pod žádným tlakem nehodlá měnit, z 
čehož je možno dovodit, že čin obviněného směřoval výlučně k uplatnění jeho 
základního práva (tj. svobody svědomí) zaručeného  Ústavou z roku 1948 a 
mezinárodními smlouvami a dokumenty (zejména čl. 18 Všeobecné deklarace 
lidských práv). Ústava Československé republiky z roku 1948 v tehdejší době 
sice formálně zaručovala svobodu svědomí, avšak právní norma nižší právní síly, 
jíž by realizace takové svobody byla zaručena, vydána nebyla a praktická 
ustanovení jiných norem nižší právní síly, jako byl např. i trestní zákon, tuto 
svobodu prakticky likvidovala. Obviněný tak neměl možnost dostát svým 
povinnostem, které mu byly uloženy zákonem, aniž by se dostal do rozporu se 
svým svědomím. Je třeba konstatovat, že za situace, kdy zde nebyla jiná 
alternativa k výkonu vojenské služby pro případ, že její výkon by vedl k 
popření náboženského přesvědčení občana, pak nebylo možno čin občana, kterým 
jen realizoval Ústavou a mezinárodními úmluvami zaručené svobody, pokládat za 
trestný čin. 

	Na tomto místě je třeba připomenout zejména právní názory a závěry 
nálezu Ústavního soudu ČR ze dne 11. 3. 2003, sp. zn. I. ÚS 671/01, nálezu 
pléna Ústavního soudu ČR ze dne 26. 3. 2003, sp. zn. Pl. ÚS 42/02 a dále 
navazujícího rozsudku Nejvyššího soudu ČR ze dne 22. 5. 2003, sp. zn. 15 Tz 
67/2003, v jiné obdobné trestní věci, že pokud obviněný odmítl konat vojenskou 
službu z důvodu svého náboženského přesvědčení a toto jeho jednání bylo reálně 
projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval i tehdejší Ústavou 9. května č. 150/1948 Sb. zaručené právo na 
svobodu svědomí a náboženského přesvědčení. Ačkoli totiž citovaná ústava 
deklarovala v § 15 odst. 1 svobodu svědomí, zároveň ji nepřípustně omezila již 
v odstavci 2 citovaného ustanovení, podle něhož mj. víra nebo přesvědčení 
nemůže být nikomu na újmu, nemůže však být důvodem k tomu, aby někdo odpíral 
plnit občanskou povinnost uloženou mu zákonem. Deklarovanou svobodu svědomí tak 
negovala i v § 34 odst. 2 tak, když stanovila každému občanu povinnost mj. 
konat vojenskou službu, navíc v době, kdy tehdejší právní řád neumožňoval 
alternativu k výkonu základní vojenské služby pro případy, kdyby její výkon 
vedl k popření náboženského přesvědčení jednotlivce. Vzhledem k uvedenému a s 
odkazem na výše citované výkladové teze vztahující se k naplňování svobody 
svědomí jednotlivce i z pohledu dnes platných norem, především čl. 15 odst. 1 
Listiny základních práv a svobod, nelze považovat jednání obviněného 
spočívající v odmítnutí konání vojenské služby v roce 1950 za trestný čin.

	Bývalý Nižší vojenský soud v Praze proto, ač správně zjistil skutkový 
stav věci, dospěl k nesprávnému závěru, že jím zjištěný skutkový stav věci lze 
podřadit pod trestný čin vyhýbání se služební povinnosti podle ustanovení § 270 
odst. 1 písm. b), odst. 2 písm. a)   tr. zák. 1950. Výše popsané jednání 
obviněného nemohlo být kvalifikováno jako trestný čin, z čehož vyplývá, že  
Nižší vojenský soud v Praze  uznal obviněného J. Č. vinným nedůvodně. Předmětný 
čin obviněného byl prohlášen za trestný v rozporu s mezinárodním právem 
(zejména s čl. 18 Všeobecné deklarace lidských práv) a Ústavou  Československé 
republiky z roku 1948 ve smyslu § 1 zákona č. 119/1990 Sb., o soudní 
rehabilitaci. Návrh na rehabilitační řízení v této věci byl však jako opožděně 
podaný zamítnut. 

	Nejvyšší soud České republiky na základě uvedených skutečností dospěl k 
závěru, ve shodě s názorem ministryně spravedlnosti, že je nepřijatelné 
ponechat v platnosti rozhodnutí porušující základní lidská práva a svobody. 

	Nejvyšší soud České republiky dal za pravdu rovněž názoru ministryně 
spravedlnosti v tom, že bývalý Vyšší vojenský soud v Praze jako soud odvolací 
stížností pro porušení zákona napadeným rozhodnutím porušil zákon také v 
ustanovení § 43 odst. 1 tr. zák. 1950. Podle věty první tohoto ustanovení soud 
vysloví ztrátu čestných práv občanských, odsuzuje-li pachatele za úmyslný 
trestný čin k trestu smrti, k trestu odnětí svobody na doživotí nebo  k trestu 
dočasného odnětí svobody převyšujícímu dvě léta anebo projevil-li pachatel 
trestným činem nepřátelství k lidově demokratickému řádu. Tím, že odvolací soud 
obviněnému snížil trest odnětí svobody na 2 roky, ale zároveň ponechal v 
platnosti výrok o ztrátě čestných práv občanských, vytvořil stav odporující 
citovanému ustanovení § 43 tr. zák. 1950. 

	Z uvedených důvodů Nejvyšší soud České republiky podle § 268 odst. 2 
tr. ř. vyslovil, že napadeným rozsudkem bývalého Vyššího vojenského soudu v 
Praze ze dne 12. 4. 1951,  sp. zn. Vto 173/1951 a v řízení předcházejícím  byl 
porušen zákon v ustanoveních § 1 odst. 1 tr. ř. 1950,  § 43 odst. 1 a § 270 
odst. 1 písm. b), odst. 2 písm. a) tr. zák. 1950 a v čl. 15 odst. 1 Ústavy 
Československé republiky z roku 1948 v neprospěch obviněného J. Č. V souladu s 
ustanovením § 269 odst. 2 tr. ř. proto napadené rozhodnutí zrušil a zrušil také 
rozsudek bývalého Nižšího vojenského soudu v Praze ze dne 30. 11. 1950, sp. 
zn.  Vt 443/1950, stejně jako všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

	Nejvyšší soud České republiky neměl pochybnosti o správnosti skutkových 
zjištění v předmětné trestní věci, proto za splnění podmínek uvedených v 
ustanovení § 271 odst. 1            tr. ř. mohl ve věci sám znovu rozhodnout. 
Za situace, kdy skutek, pro který byla na obviněného podána obžaloba, nebylo 
možno pokládat za trestný čin, a to z důvodů podrobně rozvedených výše, rozhodl 
Nejvyšší soud České republiky tak, že obviněného J. Č. pro tento skutek, v němž 
byl spatřován trestný čin vyhýbání se služební povinnosti podle   § 270 odst. 1 
písm. b), odst. 2 písm. a) tr. zák. 1950, obžaloby z důvodu uvedeného v § 226 
písm. b) tr. ř. zprostil.

Poučení: Proti tomuto rozhodnutí není opravný prostředek přípustný.


V Brně dne 24. června 2010

																		                
Předseda senátu:
											   								      
JUDr. Jiří Pácal  
