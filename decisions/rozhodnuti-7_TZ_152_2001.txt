Soud: Nejvyšší soud

Spisová značka: 7 TZ 152/2001

Datum rozhodnutí: 10.07.2001

Typ rozhodnutí: ROZSUDEK




7 Tz 152/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání konaném dne 10. 7. 2001 v senátě 
složeném z předsedy JUDr. Jana Engelmanna a soudců JUDr. Petra Hrachovce a 
JUDr. Zdeňka Sováka stížnost pro porušení zákona, kterou podal ministr 
spravedlnosti České republiky ve prospěch obviněných V. H., a T. J., proti 
usnesení Městského soudu v Praze ze dne 6. 6. 2000, sp. zn. 61 To 305/2000, a 
podle § 268 odst. 2, § 269 odst. 2 tr. ř. a § 270 odst. 1 tr. ř. rozhodl t a k 
t o :

 Usnesením Městského soudu v Praze ze dne 6. 6. 2000, sp. zn. 61 To 305/2000,

b y l p o r u š e n z á k o n

v ustanovení § 256 tr. ř., a v řízení, jež mu předcházelo, v ustanovení § 2 
odst. 5, 6 tr. ř. v neprospěch obviněných V. H. a T. J.

 Citované usnesení Městského soudu v Praze se z r u š u j e . Dále se zrušuje 
rozsudek Obvodního soudu pro Prahu 4 ze dne 29. 2. 2000, sp. zn. 4 T 161/97, a 
všechna další rozhodnutí na obě shora uvedená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

 Obvodnímu soudu pro Prahu 4 se p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

 Rozsudkem Obvodního soudu pro Prahu 4 ze dne 29. 2. 2000, sp. zn. 4 T 
161/2000, byli obvinění V. H. a T. J. uznáni vinnými trestným činem křivé 
výpovědi podle § 175 odst. 1 písm. a) tr. zák., kterého se měli dopustit jako 
spolupachatelé podle § 9 odst. 2 tr. zák., když jejich jednání spočívalo v tom, 
že „V. H. dne 16. 10. 1996 okolo 11.15 hod. a T. J. dne 18. 10. 1996 okolo 
13.05 hod. v místnostech Úřadu vyšetřování Správy Policie hl. m. Prahy poté, co 
byli řádně poučeni o významu svědecké výpovědi a o následcích nepravdivé 
svědecké výpovědi, do protokolu uvedli takové skutečnosti, na základě kterých 
bylo sděleno obvinění poškozenému J. K., pro trestný čin ohrožení pod vlivem 
návykové látky podle § 201 písm. b) tr. zák., přičemž trestní stíhání J. K. 
bylo usnesením vyšetřovatele PČR ÚV hl. m. Prahy ze dne 29. 1. 1997 pod ČVS MVV 
4539/44-96 podle 172 odst. 1 písm. a) tr. ř. zastaveno a toto usnesení nabylo 
právní moci dne 10. 2. 1997\". Každému obviněnému byl podle § 175 odst. 1 tr. 
zák. uložen trest odnětí svobody v trvání šesti měsíců, když podle § 58 odst. 1 
písm. a) tr. zák. byl výkon tohoto trestu obviněným podmíněně odložen a 
zkušební doba byla obviněným podle § 59 odst. 1 tr. zák. stanovena v trvání 
osmnácti měsíců.

 Proti tomuto rozsudku podali obvinění odvolání, o němž rozhodoval Městský soud 
v Praze, který svým usnesením ze dne 6. 6. 2000, sp. zn. 61 To 305/2000, 
odvolání obviněných V. H. a T. J. podle § 256 tr. ř. zamítl.

 Proti usnesení Městského soudu v Praze (shora uvedenému) podal ministr 
spravedlnosti stížnost pro porušení zákona, a to ve prospěch obviněných. S 
ohledem na charakter podané stížnosti pro porušení zákona, která pouze 
reprodukuje doposud shromážděné důkazy, je třeba vycházet z jejího závěru, kde 
ministr spravedlnosti navrhuje, aby Nejvyšší soud podle § 268 odst. 2 tr. ř. 
vyslovil, že usnesením Městského soudu v Praze ze dne 6. 6. 2000, sp. zn. 61 To 
305/2000, byl porušen zákon v ustanoveních § 254 odst. 1 tr. ř. a § 256 tr. ř., 
a v řízení, jež mu přecházelo v ustanovení § 2 odst. 5, 6 tr. ř. ve vztahu k 
ustanovení § 175 odst. 1 písm. a) tr. zák. v neprospěch obviněných T. J. a V. 
H. Dále navrhl, aby podle § 269 odst. 2 tr. ř. napadené usnesení městského 
soudu a rozsudek Obvodního soudu pro Prahu 4 ze dne 29. 2. 2000, sp. zn. 4 T 
161/2000, byly zrušeny, jakož i všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušení, pozbyla 
podkladu a dále aby Nejvyšší soud postupoval podle § 270 odst. 1 tr. ř., tj. 
přikázal nové projednání a rozhodnutí věci.

 Nejvyšší soud přezkoumal podle § 267 odst. 1 tr. ř. z podnětu podané stížnosti 
pro porušení zákona správnost výroku napadeného usnesení a zabýval se rovněž 
správností postupu řízení, které jeho vydání předcházelo a shledal, že k 
porušení zákona skutečně došlo.

 Předně je nutno uvést, že v popisu skutku, kterým byli obvinění uznáni 
vinnými, je mj. uvedeno, že „poté co byli řádně poučeni o významu svědecké 
výpovědi a následcích nepravdivé svědecké výpovědi do protokolu uvedli takové 
skutečnosti, na základě kterých bylo sděleno obvinění poškozenému J. K. \". Jak 
však Nejvyšší soud ze spisu zjistil, obvinění byli skutečně vyslechnuti dne 18. 
10. 1996 (T. J. ) a dne 16. 10. 1996 (V. H. ), avšak ke sdělení obvinění J. K. 
došlo již dne 3. 10. 1996, tedy dříve než byli obvinění vyslechnuti jako 
svědci. V této souvislosti je pak nutno upozornit na skutečnosti, které 
předcházely sdělení obvinění J. K., a proč tomuto bylo sděleno obvinění pro 
trestný čin ohrožení pod vlivem návykové látky podle § 201 písm. b) tr. zák. 

 Dne 17. 7. 1996 kolem 22.30 hod. mělo dojít k poškození vozidla V. H. (vozidlo 
Opel Astra – taxi) vozidlem J. K. (Opel Calibra), přičemž orientační dechovou 
zkouškou byl alkohol v krvi později obviněného J. K. zjištěn, a na základě 
tohoto zjištění také dne 13. 10. 1996 byl znalcem Ing. J. Z., znalcem z oboru 
zdravotnictví, odvětví toxikologie, vypracován znalecký posudek a dne 14. 10. 
1996 doručen Policii ČR. Zde je pak možno dále uvést, že podnětem k trestnímu 
stíhání J. K. se patrně stal protokol o nehodě v silničním provozu ze dne 17. 
7. 1996, kde bylo zaznamenáno, že J. K. při parkování při pravém okraji vozovky 
narazil přední částí svého vozidla do stojícího vozidla řidiče H., přičemž 
škoda na vozidlech byla odhadnuta na 1.500,- Kč, avšak u J. K. byla na dechovém 
přístroji Dräger zjištěna přítomnost alkoholu v krvi, a to v množství 1,91g/kg. 
Na tuto, podle názoru Nejvyššího soudu, podstatnou skutečnost, které již 
později nebyla v rámci hodnocení důkazů a právní kvalifikace věnována 
dostatečná pozornost, je třeba upozornit.

 V souvislosti s výše uvedenými skutečnostmi je nutno dále uvést, že trestného 
činu křivé výpovědi podle § 175 odst. 1 písm. a) tr. zák. se dopustí mj. ten, 
kdo jako svědek, znalec nebo tlumočník před soudem, státním zastupitelstvím, 
nebo vyšetřovatelem nebo policejním orgánem, pokud konají přípravné řízení 
podle trestního řádu, uvede nepravdu o okolnosti, která má podstatný význam pro 
rozhodnutí. Z pohledu tohoto ustanovení bylo povinností orgánů činných v 
trestním řízení ujasnit si jaké nepravdivé skutečnosti, které měly význam pro 
rozhodnutí vyšetřovatele ve věci obviněného J. K., obvinění (tehdy svědci) 
uvedli, ve vztahu ke skutku, pro který byl J. K. stíhán, když navíc k jeho 
trestnímu stíhání nemohlo dojít na základě svědeckých výpovědí obviněných H. a 
J., jak se uvádí v rozhodnutí Obvodního soudu pro Prahu 4.

 Obvinění, kteří byli řádně jako svědci poučeni dne 16. 10. 1996, resp. 18. 10. 
1996, neoznačili J. K. jako řidiče, který s vozidlem Opel Calibra měl poškodit 
vozidlo Opel Astra V. H.

 Obviněný T. J. dne 18. 10. 1996, poučen jako svědek v trestní věci obviněného 
J. K., uvedl, že se do vozidla Opel Calibra podíval jen zběžně a zahlédl pouze 
řidiče, muže. Řidiče tohoto vozidla neviděl z vozidla vystupovat a od něj 
odcházet, neboť bezprostředně poté, co naboural vozidlo V. H., šel tuto 
skutečnost obviněnému H. oznámit. Když později uviděl přicházet k vozidlu Opel 
Calibra muže, který chtěl odemykat dveře auta, řekl obviněnému H. „Hele, k tomu 
vozidlu jde řidič, jdi za ním\". Vyšetřovatel při tomto výslechu již žádné 
bližší skutečnosti k osobě řidiče, resp. osoby, která se snažila vozidlo Opel 
Calibra odemknout, od obviněného nezjišťoval. Zcela bez povšimnutí soudu 
prvního stupně i soudu odvolacího tedy zůstala ta část výpovědi obviněného, kde 
uvedl, že neviděl řidiče vozidla Opel Calibra z vozidla vystupovat, když 
předtím také uvedl, že si v tomto vozidle povšiml pouze řidiče – muže, který 
měl mít oblečenou koženou bundu černé barvy a měl mít černé vlasy.

 Obviněný V. H. jako svědek dne 16. 10. 1996 uvedl, že poté, co viděli k 
vozidlu Opel Calibra přicházet nějakého muže, byl obviněným T. J. upozorněn, že 
k tomuto vozidlu přichází nějaký řidič, sám tento obviněný, který byl 
vyslechnut dříve než obviněný T. J., uvedl, že T. J. mu neřekl, že „by to byl 
řidič, který vozidlo Opel Calibra řídil v době, kdy toto vozidlo do jeho 
vozidla Opel Astra narazilo\". Tento obviněný v době, kdy byl vyslýchán jako 
svědek neoznačil J. K. jako řidiče vozidla, které narazilo do jeho vozidla, a 
navíc uvedl, že ani sám T. J. neoznačil J. K. jako řidiče vozidla. Z obou 
těchto důkazů je tedy patrno, že obvinění, kteří vypovídali v trestní věci J. 
K. jako svědci, neuvedli, že to byl v té době obviněný J. K., kdo řídil vozidlo 
Opel Calibra a narazil do stojícího vozidla Opel Astra V. H. 

 Odůvodnění rozsudku Obvodního soudu pro Prahu 4 ze dne 29. 2. 2000, sp. zn. 4 
T 161/97, a následně usnesení Městského soudu v Praze ze dne 6. 6. 2000, sp. 
zn. 61 To 305/2000, se zaměřilo zejména na reprodukci znaleckého posudku z 
oboru silniční dopravy Ing. P. W. a následně znalecký posudek zpracovaný 
Ústavem silniční a městské dopravy, a. s., Praha, ze kterých tyto soudy 
dovodily, že závěry těchto znaleckých posudků jsou totožné a z technického 
hlediska jednoznačně vylučují možnost střetu vozidel obviněného V. H. a J. K. 
Podle názoru soudů obou stupňů závěry znaleckých posudků jednoznačně vylučují 
verzi obou obviněných. Sám odvolací soud ke svědectví J. K. uvedl, že tento, 
vzhledem k tomu, že v předmětné době byl pod vlivem alkoholu, měl jistě logický 
důvod popírat, že vozidlo Opel Calibra skutečně řídil, nelze odhlédnout ani od 
protokolu o nehodě v silničním provozu, kde byl uveden jako řidič tohoto 
motorového vozidla, a nic proti tomu nenamítal a teprve v průběhu trestního 
stíhání proti němu přišel s verzí, že vozidlo řídil jeho známý H., který jeho 
obhajobu potvrzuje. Odvolací soud však i tyto skutečnosti považoval za 
skutečnosti nepodstatné, neboť pro trestní odpovědnost obviněných není podle 
jeho názoru rozhodující, kdo byl řidičem vozidla Opel Calibra a kdo naboural 
vozidlo V. H., ale rozhodující je podle odvolacího soudu skutečnost, že k této 
kolizi nemohlo dojít způsobem, jak tvrdí obvinění.

 K výše uvedenému odůvodnění jak soudu prvního stupně, tak i soudu druhého 
stupně je třeba uvést, že uvedené znalecké posudky byly zpracovány s jistým 
časovým odstupem a nelze přehlédnout zejména tu část znaleckého posudku Ústavu 
silniční a městské dopravy, kdy považoval za nutné zdůraznit některé 
skutečnosti, které by mohly ovlivnit závěry tohoto znaleckého posudku, a tím 
tedy i předchozího znaleckého posudku Ing. P. W. Z odůvodnění rozhodnutí soudu 
prvního stupně, se kterým se ztotožnil soud odvolací, není již vůbec zřejmé, 
zda k těmto skutečnostem bylo v rámci hodnocení důkazů ve smyslu § 2 odst. 6 
tr. ř. přihlíženo, a zda byly hodnoceny v souvislosti s dalšími důkazy. Zde je 
možno poukázat např. na to, že závěry znaleckého posudku by mohly být ovlivněny 
tím, že byla prokazatelně jiná výška hrany horní části předního nárazníku těsně 
nad SPZ vozidla Opel Calibra než 41 cm – avšak údaj 41 cm je hodnota zjištěná 
znalcem Ing. W. dne 12. 11. 1996, přičemž k předmětné události mělo dojít 17. 
7. 1996, a jak vyplývá z revizního znaleckého posudku, mohlo ke změně tohoto 
údaje dojít např. použitím odlišných ráfků, pneumatik, jiných per odpružení 
atd. U měřené světlé výšky jiných dvou vozidel Opel Calibra, která byla 
prováděna v rámci revizního znaleckého posudku, právě díky těmto okolnostem 
byla výška hrany horní části předního nárazníku (hrana nárazníku nad SPZ) 
zjištěna v jednom případě 43 cm a ve druhém případě 46 cm nad terénem. Pokud 
tedy soudy obou stupňů prioritu přikládaly právě možnosti vzniku poškození 
vozidel, měly orgány činné v trestním řízení vzít mj. při svém rozhodování v 
úvahu také tuto skutečnost, vyznívající ve prospěch obviněných, ve vztahu k 
výpovědi J. K. a event. výměnu kol, či provádění jiných změn.

 Jestliže podle názoru odvolacího soudu bylo rozhodným pro posouzení otázky, 
zda se obvinění dopustili jednání jim kladeného za vinu, i to, zda došlo k 
poškození vozidla V. H. tak, jak obvinění uváděli, či jak vyplývalo ze 
znaleckého posudku, bylo nezbytné právě s ohledem na možnost změny závěru 
znaleckého posudku ověřit také okolnosti, na které obvinění poukazovali v rámci 
své obhajoby, např. to, že J. K. v době, kdy mělo dojít k předmětné události, 
nesměl řídit motorová vozidla (tedy vážit, jaké následky by pro obviněného mělo 
zjištění, že je řidičem vozidla a toto řídil pod vlivem alkoholu), že sám se 
nebránil tomu, že s ním bylo jako s řidičem vozidla nakládáno (byl převezen k 
odběru krve), z místa vyšetřované události uprchl apod.

 Z protokolu o výslechu svědka P. K. v přípravném řízení i u hlavního líčení je 
zcela jednoznačné, že tento byl poučen jako svědek o trestních následcích křivé 
výpovědi, přesto však uvedl, že viděl, jak s vozidlem Opel Calibra přijel J. 
K., a že nikdo další z vozidla nevystupoval. Dále uvedl, že viděl také, jak J. 
K. s vozidlem později odejel. Poukázal rovněž na to, že po příjezdu policie 
právě J. K. vystupoval jako řidič tohoto vozidla. Také tato skutečnost byla v 
rámci hodnocení důkazů zcela opomenuta, přičemž z ustanovení § 125 tr. ř. 
vyplývá, že z odůvodnění rozsudku musí být mj. patrno, jak se soud vypořádal s 
obhajobou, proč nevyhověl návrhům na provedení dalších důkazů a jakými právními 
úvahami se řídil, když posuzoval prokázané skutečnosti podle příslušných 
ustanovení zákona jak v otázce viny, tak otázce trestu. Rovněž tak z něj musí 
být patrno, o které důkazy opřel svá skutková zjištění a jakými úvahami se 
řídil při hodnocení provedených důkazů, zejména pokud si vzájemně odporují.

 Obvodnímu soudu nelze upřít jeho snahu zjistit skutkový stav věci, o němž 
nejsou důvodné pochybnosti, a to v rozsahu, který byl nezbytný pro jeho 
rozhodnutí, o čemž svědčí např. vyžádání zprávy od Technické správy komunikací 
hl. města Prahy ke stavu vozovky v předmětném úseku. Z této zprávy vyplývá 
např. zjištění propadliny cca 12x1m, avšak dne 12. 8. 1997. V úředním záznamu 
na č. l. 85 se uvádí, že v roce 1996 nebyla v uvedeném úseku hlášena závada 
typu propadliny. Nejvyšší soud však v rámci skutkového zjištění poukazuje na 
to, že nebyla pořízena odpovídající fotodokumentace, měření znalcem Ing. W. 
mělo být podle obviněných provedeno na rovné vozovce, nikde nebylo zmíněno, že 
by v uvedeném prostoru měla vozovka např. sklon k chodníku apod. Na tyto 
skutečnosti poukazuje Nejvyšší soud ve vztahu ke zprávě na č. l. 86, podle 
které mělo v době od 1. 3. do 31. 7. 1996 dojít k pokládce nového plynového 
potrubí. Pokud tedy podle názoru soudu prvního i druhého stupně mělo vliv na 
trestní odpovědnost obviněných pouze to, zda k poškození vozidla V. H. mohlo 
dojít způsobem, který popsal ve své výpovědi obdobně jako T. J., což je však 
vyvráceno zpracovanými znaleckými posudky, bylo potřebné v rámci postupu podle 
§ 2 odst. 5, 6 tr. ř. se vypořádat mj. také se skutečnostmi výše uvedenými.

 Trestného činu křivé výpovědi a nepravdivého znaleckého posudku podle § 175 
tr. zák. se dopustí mj. svědek, který před soudem, státním zastupitelstvím, 
nebo před vyšetřovatelem nebo policejním orgánem, pokud konají přípravné řízení 
podle trestního řádu, uvede nepravdu o okolnosti, která má význam pro 
rozhodnutí. Uvedeného trestného činu se může tedy dopustit pachatel v postavení 
svědka. S ohledem na skutková zjištění obvodního soudu mělo však jednání 
obviněných spočívat v tom, že poté, co byli řádně poučeni o významu svědecké 
výpovědi a o následcích nepravdivé svědecké výpovědi, měli o protokolu uvést 
takové skutečnosti, na základě kterých bylo sděleno obvinění poškozenému J. K., 
vůči kterému bylo později trestní stíhání zastaveno. 

 Již shora bylo poukázáno na to, že J. K. bylo v jeho trestní věci (kde byli 
obvinění vyslechnuti jako svědci) sděleno obvinění dne 3. 10. 1996, zatímco 
výslechy obviněných jako svědků byly učiněny až následně ve dnech 16. a 18. 10. 
1996. Z výše uvedené časové posloupnosti vyplývá, že skutková zjištění soudu 
prvního stupně neodpovídají skutečnosti. Pokud došlo ke sdělení obvinění J. K. 
dne 3. 10. 1996 nemohlo se tak stát na základě svědeckých výpovědí obviněných, 
neboť v té době nebyli ještě jako svědci vyslechnuti, a proto bylo třeba 
zvažovat, zda mohlo event. přicházet v úvahu trestní stíhání obviněných pro 
trestný čin křivého obvinění podle § 174 tr. zák. za předpokladu, že oznámení 
učiněné orgánům činným v trestním řízení dne 17. 7. 1996 bylo podnětem k 
pozdějšímu trestnímu stíhání J. K. Podle tohoto ustanovení se trestného činu 
křivého obvinění dopustí ten, kdo jiného lživě obviní z trestného činu v úmyslu 
přivodit jeho trestní stíhání. Z dikce tohoto ustanovení vyplývá, že obvinění 
spočívá v jednání pachatele, které může být odnětem k trestnímu stíhání nevinné 
osoby.

 K trestnému činu křivého obvinění je možno dále uvést, že lživé obvinění 
spočívá ve vědomém uvedení objektivně nepravdivých skutečností, přičemž v 
případě, že nesměřuje proti konkrétní určité osobě, postačí, je-li možno tuto 
osobu individualizovat podle takových okolností, z nichž lze spolehlivě 
dovodit, o kterou osobu jde. Dále nelze přehlédnout ve vztahu k tomuto 
trestnému činu, že křivé obvinění se může týkat jen trestného činu. V této 
souvislosti bude také nutné posoudit, pro jaký skutek bylo trestní stíhání 
zahájeno, přičemž nelze přehlédnout již shora nastíněné výpovědi obviněných, 
které učinili v postavení svědků. Rovněž bude nutno v souvislosti s dalšími 
důkazy posoudit, pro jaký skutek bylo trestní stíhání proti J. K. zahájeno a 
později také zastaveno.

 V souvislosti s předmětnou trestní věcí i skutečnostmi shora uvedenými 
považuje Nejvyšší soud za potřebné uvést, že pokud nadřízený soud dospěje 
oprávněně k závěru, že skutková zjištění soudu prvního stupně jsou nejasná nebo 
vzbuzují pochybnosti o jejich správnosti, musí vytknout chyby v hodnocení 
důkazů, kterých se podle jeho názoru soud prvního stupně dopustil, může také 
poukázat na nelogičnost některých závěrů soudu prvního stupně i na to, že 
některé významné skutečnosti opomenul zhodnotit. Není však oprávněn dávat soudu 
prvního stupně závazné pokyny, k jakým konkrétním závěrům má dospět při 
odnocení jednotlivých důkazů, ani k tomu, jaká celková zjištění má učinit.

 Z důvodů výše rozvedených proto Nejvyšší soud vyhověl ministrem spravedlnosti 
podané stížnosti pro porušení zákona a podle § 268 odst. 2 tr. ř. vyslovil, že 
usnesením Městského soudu v Praze ze dne 6. 6. 2000, sp. zn. 61 To 305/2000, 
byl porušen zákon v ustanovení § 256 tr. ř., když tento soud důvodně podané 
odvolání obviněných jako nedůvodné zamítl, aniž by reagoval na skutečnosti 
shora nastíněné. Porušení zákona bylo rovněž shledáno v řízení předcházejícím, 
a to v ustanovení § 2 odst. 5, 6 tr. ř. V důsledku tohoto výroku Nejvyšší soud 
dalším výrokem podle § 269 odst. 2 tr. ř. napadené usnesení zrušil, zrušil 
rovněž rozsudek Obvodního soudu pro Prahu 4 ze dne 29. 2. 2000, sp. zn. 4 T 
161/97, a rovněž zrušil všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu a 
podle § 270 odst. 1 tr. ř. přikázal Obvodnímu soudu pro Prahu 4, aby věc v 
potřebném rozsahu znovu projednal a rozhodl.

 Při novém projednání věci odstraní soud vady a neúplnosti vytknuté mu 
Nejvyšším soudem a znovu rozhodne na podkladě skutkového stavu, jehož hodnocení 
bude založeno na hodnocení důkazů, které odpovídá ustanovení § 2 odst. 6 tr. ř. 
V dalším řízení nelze přehlédnout to, že to byli pouze obvinění, kdo podal 
odvolání proti rozhodnutí soudu prvního stupně a že stížnost pro porušení 
zákona byla ministrem spravedlnosti podána pouze ve prospěch obviněných a 
rozsudkem Nejvyššího soudu bylo vysloveno, že k porušení zákona došlo v 
neprospěch obviněných.

P o u č e n í : Proti tomuto rozsudku není opravný prostředek přípustný (§ 266 
odst. 7 tr. ř.).

V Brně dne 10. července 2001

Předseda senátu:

JUDr. Jan Engelmann

