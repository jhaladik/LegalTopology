Soud: Nejvyšší soud

Spisová značka: 30 Cdo 1831/99

Datum rozhodnutí: 09.08.2000

Typ rozhodnutí: Rozsudek


Kategorie rozhodnutí: C




30 Cdo 1831/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedy JUDr. Františka 
Duchoně               a soudců  JUDr. Juraje Malika a JUDr. Karla Podolky v 
právní věci žalobců A) A. T., B/ H. Š., C/ J. U., všech zastoupených  
advokátem, proti žalovaným 1. T. s. města H. B. a 2. Městu H. B., oběma 
zastoupeným  advokátem, o uzavření dohody o vydání věci, vedené u Okresního 
soudu v Havlíčkově Brodě pod sp. zn. 4 C 943/93,  o dovolání žalobců proti 
rozsudku Krajského soudu v Hradci Králové ze dne 27.4.1999, č.j. 23 Co 
410/98-293,         takto: 

Rozsudek Krajského soudu v Hradci Králové ze dne 27.4.1999, č.j. 23 Co 
410/98-293,        a rozsudek Okresního soudu v Havlíčkově Brodě ze dne 11. 
června 1998, č.j. 4 C 943/93-238, se  zrušují  a věc se vrací Okresnímu soudu v 
Havlíčkově Brodě k dalšímu řízení. 

O d ů v o d n ě n í : 

Okresní soud v Havlíčkově Brodě rozsudkem ze dne 11. června 1998, 
č.j.                        4 C 943/93-238, zamítl žalobu, kterou žalobci 
požadovali, aby T. s. města H. B. byla uložena povinnost uzavřít s nimi dohodu 
o vydání domu čp. 108 se zastavěnou plochou - stavební parcelou  č. 326/2, t.j. 
nemovitostí zapsaných v katastru nemovitostí Katastrálního úřadu v H. B. na 
listu vlastnictví č. 1  pro obec a kat. území  H. B., každému ze žalobců po 
jedné ideální třetině.  Účastníkům řízení náhradu nákladů řízení nepřiznal. 
Rozsudek odůvodnil tím, že žalobci jsou oprávněnými osobami dle zák.č. 87/1991 
Sb. o mimosoudních rehabilitacích  (dále jen restitučního zákona).   Výzvu na 
vydání věci podaly první dvě žalobkyně dne 18. září 1991 u T. s. města H. B.  
a  výzvu  zopakovaly dne 25. listopadu 1991 spolu se třetím žalobcem. T. s. 
sice ku dni účinnosti restitučního zákona označené nemovitosti užívaly, ale 
nepatří do kategorie povinných osob dle ustanovení § 4 odst. 1 restitučního  
zákona, protože žalobci neprokázali, že by T. s. svědčil právní důvod užívání 
uvedených nemovitostí. Ty byly ve vlastnictví státu - ve správě Měst. NV 
později Městského úřadu v H. B. od r. 1977. Dnem účinnosti zákona č. 172/1991 
Sb., o přechodu některých věcí z majetku České republiky do vlastnictví obcí,  
se označené nemovitosti staly  majetkem města H. B., protože jejich přechodu do 
vlastnictví této obce nic nebránilo. Výzva k vydání nemovitostí byla podána až 
po účinnosti zák. č. 172/1991 Sb.          o přechodu některých věcí z majetku 
České republiky do vlastnictví obcí, t.j. po 24.5.1991, kdy už nemovitosti byly 
ve vlastnictví obce, takže nebyla podána u povinné osoby, kterou byla již obec. 
Nárok žalobců tedy v důsledku této skutečnosti, t.j. pro nepodání výzvy,  
zanikl dle       § 5 odst. 2 restitučního zákona.

K odvolání  žalobců, Krajský soud v Hradci Králové rozsudkem ze dne 
27.4.1999,      č.j. 23 Co 410/98-293 (ad  I.), zamítavý rozsudek soudu prvního 
stupně potvrdil, ovšem zamítavý výrok upravil do správné podoby, když  upřesnil 
výši žalobci požadovaného  podílu na nemovitostech (9/12), o kterém bylo takto 
zamítavě rozhodnuto.

Dalším výrokem (ad. II.) odvolací soud zrušil, dle ustanovení § 221 odst. 1 
o.s.ř.,         tu část výroku soudu prvního  stupně, kterou byla zamítnuta 
žaloba o uložení povinnosti žalovaným uzavřít se žalobci dohodu o vydání 3/12 
označených nemovitostí  a řízení zastavil dle ustanovení § 222 odst. 2 o.s.ř. 
Soud prvního stupně totiž rozhodl o tom, co již nebylo podloženo žalobou. První 
a  druhá žalobkyně  požadovaly vydání každá po 1/3, třetí žalobce požadoval 
1/12 a zbývající 3/12 požadovali H. J., Z. U. a M. U.        O jejich žalobě 
však již bylo dříve pravomocně rozhodnuto.  Proti svému rozsudku připustil 
odvolací soud dovolání s tím, že v projednávané věci má zásadní význam 
posouzení toho,      zda po přechodu vlastnického práva k nemovitostem ze státu 
na obec, dle  zákona č. 171/1991 Sb.,  byly osoby oprávněné k vydání těchto 
nemovitostí podle restitučního zákona, které dosud výzvu o vydání nepodaly, 
povinny tuto výzvu uplatnit u obce, tedy u jiné osoby, než která ke dni 
účinnosti restitučního zákona nemovitosti držela. 

Odvolací soud uzavřel, že označené nemovitosti dnem účinnosti zákona č. 
172/1991 Sb, t.j. ode dne  24.5.1991, přešly do vlastnictví obce. Pokud 
oprávněná osoba stihla uplatnit nárok výzvou ještě před účinností  zák. 
172/1991 Sb., vlastnické právo na obec nepřešlo           a restituční nárok 
lze uplatňovat vůči té osobě, která věc držela ku dni účinnosti zák.č. 87/1991 
Sb. Pokud oprávněná osoba  uplatnila svůj restituční nárok až  po 24. květnu 
1991, musela tak učinit již jen vůči obci, protože věc už  byla  v jejím  
vlastnictví. Odvolací soud v této souvislosti poukázal na rozsudek Nejvyššího 
soudu ČR publikovaný pod číslem 17/1997 Sbírky soudních rozhodnutí a 
stanovisek. 

Rozsudek odvolacího soudu, který nabyl právní moci dne 4.6.1999, napadli 
žalobci dovoláním, jehož přípustnost odůvodnili odkazem na ustanovení § 238 
odst. l písm. a/              a § 239 o.s.ř. a namítli nesprávné právní 
posouzení věci, pokud jde výklad a aplikaci ustanovení § 4 restitučního zákona 
v dané věci. Žalobci nesouhlasí s názorem, podle kterého vlastnické právo k 
majetku přešlo ze státu na obec dle ustanovení § 4 odst. 2 zák.č. 172/1991 
Sb.,  pokud oprávněná osoba neuplatnila svůj restituční nárok k vydání tohoto 
majetku před 24. květnem 1991. Účelem zmíněného ustanovení  bylo, podle 
dovolatelů,  převést na obce jen ten majetek, který není a nebude dotčen 
restitucemi.  Důvodem byla snaha nekomplikovat restituce oprávněným osobám 
případnou změnou subjektů, které by bylo možno považovat za povinné osoby. 
Výraz „uplatní\"  v uvedeném ustanovení  byl zákonodárcem použit výslovně   a 
vědomě s tím, že bylo jisté, že i po účinnosti zákona č.172/1991 Sb. budou 
uplatňovány restituční nároky vůči původním povinným osobám, které věc držely. 
Žalobci uplatnili svůj nárok u prvního žalovaného, který je povinnou osobou, 
řádně a včas. 

Výrok ad  II. odvolacího soudu rovněž spočívá, podle dovolatelů, na nesprávném 
právním posouzením věci. Svou podstatou se jedná o výrok měnící rozsudek soudu 
I. stupně. Pokud byla již dříve zamítnuta (rozsudkem Okresního soudu v 
Havlíčkově Brodě ze dne 16.8.1996, č.j. 4 C 943/93-181, ve znění potvrzující 
rozsudku Krajského soudu v Hradci Králové ze dne 16. října 1997, č.j. 23 Co 
423/96-196), žaloba, kterou požadovali H. J., Z. U. a M. U.  vydání 3/12 
označených nemovitostí, jejich nároky přešly na třetího žalobce, který se 
domáhal a stále může domáhat vydání celé jedné třetiny, protože on sám a 
zmínění 3 žalobci jsou dětmi paní A. U., jíž by zmíněná třetina náležela. 
Dovolatelé navrhli zrušení rozsudku odvolacího soudu a vrácení věci tomuto 
soudu k dalšímu řízení. 

Žalovaní navrhli zamítnutí dovolání.        

Po zjištění že dovolání je v přezkoumávané věci  podané oprávněnými  osobami, 
t.j.    účastníky řízení, řádně zastoupenými advokátem, jak to vyžaduje 
ustanovení § 241 odst. l o.s.ř., je podané ve lhůtě určené ustanovením § 240 
odst. l o.s.ř.,  splňuje formální i obsahové náležitosti dle ustanovení § 241 
odst. 2 o.s.ř., a obsahuje způsobilý dovolací důvod dle ustanovení § 241 odst. 
3 písm. d/ o.s.ř., se dovolací soud nejprve zabýval přípustností dovolání, 
protože dle ustanovení § 236 odst. l o.s.ř. lze dovoláním napadnout pravomocná 
rozhodnutí odvolacího soudu, pokud to zákon připouští. 

Dovolání je přípustné podle ustanovení § 239 odst. l o.s.ř., protože odvolací 
soud výrokem svého rozsudku dovolání připustil. Tím zároveň vymezil rozsah 
dovolacího přezkumu v dané věci,  protože dovolání lze podat jen z důvodu té 
právní otázky, pro kterou bylo dovolání odvolacím soudem připuštěno. 

Dovolatelé namítají nesprávné právní posouzení věci  odvolacím soudem, pokud 
jde      o výklad a aplikaci ustanovení § 4 restitučního zákona v souvislosti s 
ustanovením  § 4 odst. 2 zák.č. 172/1991 Sb., o  přechodu některých věcí z 
majetku České republiky do vlastnictví obcí. 

Žalobci uplatněný restituční nárok se řídí režimem zákona č. 87/1991 
Sb.,                             o mimosoudních rehabilitacích, který pro 
restituční účely definuje pojem osoby oprávněné         i osoby povinné, jež 
stíhá za přesně stanovených podmínek povinnost věc vydat. Podle ustanovení § 4  
odst. 1  tohoto zákona jsou povinnými osobami stát nebo právnické osoby, které 
ke dni účinnosti tohoto zákona věc drží. Podle již ustáleného výkladu je držba 
sice jedním ze základních  oprávnění vlastníka věci, avšak držitelem může být i 
někdo jiný, než vlastník věcí. Držitel musí věc fakticky ovládat a nakládat s 
ní jako s vlastní. Za osobu povinnou je třeba tedy považovat toho, kdo věc ke 
dni účinnosti zákona č. 87/1991 Sb. drží. - stát nebo jinou právnickou osobou. 
Jestliže oprávněná osoba vyzve k vydání věci toho,              o němž se na 
základě objektivně zjistitelných údajů domnívá, že věc drží, je to třeba 
považovat za řádnou výzvu (srov. nález Ústavního soudu České republiky  č. 115 
Sbírky nálezů a usnesení Ústavního soudu,  roč. 1996,  II. díl,   svazek  6,  
str. 332). 

V přezkoumávané věci žalobci podali výzvu ze dne 18.9.1991 (tedy ve lhůtě 
stanoveném restitučním zákonem) u T. s. města H. B. (prvého žalovaného), 
protože byli přesvědčeni, že tento žalovaný je držitelem nemovitosti, jejich 
vydání požadovali. V tomto přesvědčení je udržovala reakce prvého žalovaného na 
jejich výzvu. Rovněž v průběhu sporu vyšlo najevo, že  nemovitosti jsou v 
užívání prvého žalobce (srov.  např.  vyjádření druhého žalovaného na č.l. 98 
spisu, výpověď svědkyně J. K. na č.l. 219 p.v. spisu, výpovědi svědků V. D. a 
Z. V. na č.l. 232, 233 spisu), i když,         jak se v průběhu sporu 
prokázalo, byly v evidenci nemovitostí vedeny jako vlastnictví obce. 

Podle ustanovení § 4 odst. 2 zák.č. 172/1991 Sb., o přechodu některých 
věcí                  z  majetku České republiky do vlastnictví obcí, do 
vlastnictví obcí nepřecházejí věci z vlastnictví České republiky, k jejichž 
vydání uplatní nárok oprávněná osoba podle zvláštního předpisu. Podle již 
ustáleného výkladu tohoto ustanovení (srov. rozsudek Nejvyššího soudu ČR 
publikovaný pod č. 17/1997 Sbírky soudních rozhodnutí a stanovisek), zmíněné 
ustanovení vylučuje z přechodu majetku státu do vlastnictví obcí pouze ty věci, 
ohledně nichž byl nárok na jejich vydání podle zák.č. 403/1990 Sb. a zák.č. 
87/1991 Sb. uplatněn před účinností zákona č. 172/1991 Sb. Ostatní věci přešly 
do vlastnictví obcí se všemi právy             a povinnostmi, které se k tomuto 
majetku vztahují, včetně povinnosti věc vydat.

Lze tedy uzavřít, že pokud žalobci v přezkoumávané věci uplatnili svůj nárok na 
vydání označených nemovitostí výzvou u prvního žalovaného, učinili tak řádně a 
včas. Pokud  v důsledku příslušných ustanovení zák.č. 172/1991 Sb. přešlo 
vlastnictví k označeným nemovitostem na obec (druhého žalovaného), přešla na 
něj i povinnost věc vydat, aniž by museli  žalobci , jako osoby oprávněné, 
podávat novou výzvu  u obce. 

Ve světle shora vyloženého nepovažuje dovolací soud rozsudek  soudu 
odvolacího       za správný, proto jej zrušil dle ustanovení § 243b odst. 1 
o.s.ř. Vzhledem ke skutečnosti, že důvody, pro které byl zrušen rozsudek 
odvolacího soudu, platí i  na rozsudek soudu prvního stupně, zrušil dovolací 
soud i jeho rozsudek a  vrátil mu věc k dalšímu řízení. V něm bude soud prvního 
stupně pokračovat v souladu s ustanovením § 243d o.s.ř. 

Proti tomuto rozsudku není přípustný opravný prostředek.

V Brně dne 9. srpna 2000   

                                                                                
 JUDr. František   D u c h o ň , v.r.

předseda  senátu

Za správnost vyhotovení:  Marie Plhalová

