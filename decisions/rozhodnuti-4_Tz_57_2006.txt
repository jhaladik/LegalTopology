Soud: Nejvyšší soud

Spisová značka: 4 Tz 57/2006

Datum rozhodnutí: 27.06.2006

Typ rozhodnutí: Rozsudek




4 Tz 57/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
června 2006 v senátě složeném z předsedy senátu JUDr. Františka Hrabce a 
soudců           JUDr. Jiřího Pácala a JUDr. Danuše Novotné stížnost pro 
porušení zákona, kterou podal ministr spravedlnosti České republiky ve prospěch 
obviněné P.  J., proti trestnímu příkazu Okresního soudu v Karlových Varech ze 
dne 6. 12. 2005 sp. zn. 5 T 70/2005, a podle § 268 odst. 2,  § 269   odst. 2 a 
§ 270 odst. 1 tr. ř. rozhodl   t a k t o :

Pravomocným trestním příkazem Okresního soudu v Karlových Varech ze dne 6. 12. 
2005 sp. zn. 5 T 70/2005  b y l   p o r u š e n   z á k o n   v ustanoveních § 
35 odst. 2, § 36 a § 45a odst. 1 tr. zák. a v řízení, které mu předcházelo, v 
ustanovení § 2 odst. 5, 6 tr. ř. v neprospěch obviněné P. J.

Napadený trestní příkaz se ohledně této obviněné   z r u š u j e .

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Karlových Varech  s e   p ř i k a z u j e , aby věc v 
potřebném rozsahu znovu projednal a rozhodl. 

Odůvodnění:

Obviněná P. J. byla trestním příkazem Okresního soudu v Karlových Varech ze dne 
6. 12. 2005 sp. zn. 5 T 70/2005, který ohledně její osoby nabyl právní moci dne 
28. 12. 2005, uznána vinnou trestným činem krádeže podle § 247 odst. 1 písm. a) 
tr. zák. spáchaným ve spolupachatelství podle  § 9 odst. 2 tr. zák. s M. T. 
Trestné činnosti se dopustily tím, že dne 25. 4. 2005 v J., v domě  v M. ulici, 
po předchozí dohodě a vzájemném srozumění, odcizily občanu R. K. W. H. z kapsy 
oděvu peněženku s částkou 270,- Euro v hodnotě nejméně 8.100,- Kč, a to tak, že 
poté, co P. J. předstírající uzamčení pokoje zevnitř, odešla s jmenovaným do 
sprchy za účelem úplatného pohlavního styku, vstoupila do místnosti druhá 
pachatelka, která se zmocnila peněženky z oděvu poškozeného a uprchla s 
odcizeným obnosem. Za tento trestný čin byl obviněné P. J. uložen souhrnný 
trest obecně prospěšných prací ve výměře 400 hodin a současně byl zrušen výrok 
o trestu uloženého trestním příkazem Okresního soudu v Karlových Varech ze dne 
30. 3. 2004 sp. zn. 5 T 39/2004.

Proti výše citovanému trestnímu příkazu Okresního soudu v Karlových Varech 
podal ministr spravedlnosti podle § 266 odst. 1, 2 tr. ř. stížnost pro porušení 
zákona ve prospěch obviněné P. J.

V odůvodnění mimořádného opravného prostředku stěžovatel poukázal na 
skutečnosti vyplývající z trestního spisu Okresního soudu v Karlových Varech 
sp. zn. 5 T 39/2004. Trestním příkazem ze dne 30. 3. 2004 sp. zn. 5 T 39/2004 
obviněná P. J. ve skutečnosti odsouzena nebyla. Ve vztahu souhrnnosti k 
trestnému činu spáchanému obviněnou P. J. dne 25. 4. 2005 je podle stěžovatele 
trest, který jí byl uložen trestním příkazem Okresního soudu v Karlových Varech 
ze dne 29. 4. 2005 sp. zn.  5 T 66/2005, jenž nabyl právní moci u obviněné P. 
J. dne 2. 8. 2005. Tímto trestním příkazem byla obviněná P. J. uznána vinnou 
trestným činem krádeže podle § 247 odst. 1 písm. a) tr. zák. ve 
spolupachatelství, spáchaným dne 16. 4. 2005 obdobným způsobem jako trestný čin 
krádeže, jehož se dopustila dne 25. 4. 2005. Odsouzena byla k trestu obecně 
prospěšných prací ve výměře 250 hodin. Tento trest však zrušen nebyl a žádný z 
obou uložených trestů obecně prospěšných prací nebyl vykonán.

V důsledku porušení ustanovení § 35 odst. 2 a § 36 tr. zák. a také ustanovení § 
2 odst. 5 tr. ř. v řízení předcházejícím byla rozhodnutím Okresního soudu v 
Karlových Varech ze dne 6. 12. 2005 sp. zn. 5 T 70/2005 překročena maximální 
možná výměra trestu obecně prospěšných prací, daná v ustanovení § 45a odst. 1 
tr. zák. Trest obecně prospěšných prací v celkové výměře 650 hodin, uložený 
obviněné P. J. citovanými pravomocnými trestními příkazy, je tedy ve zřejmém 
rozporu s účelem trestu.

Jelikož nezákonný stav byl způsoben pochybením samosoudkyně Okresního soudu v 
Karlových Varech, která nezjistila skutkový stav věci v rozsahu potřebném pro 
své rozhodnutí a přehlédla, že souhrnný trest ukládá obviněné P. J. za 
současného zrušení předchozího trestu, jenž se jí však netýká, nápravy 
pravomocného rozhodnutí lze dosáhnout  pouze cestou stížnosti pro porušení 
zákona.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem Okresního soudu v Karlových Varech byl porušen zákon v neprospěch 
obviněné P. J. v ustanoveních § 35 odst. 2, § 36, § 45a odst. 1 tr. zák. a v 
ustanovení § 2 odst. 5, 6 tr. ř. v řízení předcházejícím. Podle § 269 odst. 2 
tr. ř., aby tento trestní příkaz zrušil včetně obsahově navazujících 
rozhodnutí, pokud vzhledem k této změně pozbyla podkladu a  poté aby postupoval 
podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Z předložených trestních spisů Okresního soudu v Karlových Varech sp. zn. 5 T 
70/2005, 5 T 66/2005 a 5 T 39/2004 vyplývají ty skutečnosti, které ve stížnosti 
pro porušení zákona naznačil ministr spravedlnosti. To konkrétně znamená, že 
ačkoli lustrum vyznačené na návrhu na potrestání ve věci sp. zn. 5 T 70/2005 
obsahuje, pokud jde  o  obviněnou P. J., poznámku o tom, že u Okresního soudu v 
Karlových Varech je proti ní vedeno dosud neskončené stíhání též ve věci sp. 
zn. 5 T 66/2005, přesto samosoudkyně jmenovaného soudu obviněné J. uložila 
trestním příkazem ze dne 6. 12. 2005 sp. zn. 5 T 70/2005 souhrnný trest  obecně 
prospěšných prací ve výměře   400 hodin, za současného zrušení výroku o trestu 
trestního příkazu Okresního soudu v Karlových Varech ze dne 30. 3. 2004 sp. zn. 
5 T 39/2004. Přitom posledně citovaný trestní příkaz ve věci sp. zn. 5 T 
39/2004 na obviněnou P. J. nedopadá, ale týká se její spoluobviněné M. T., což 
rovněž vyplývalo z lustra učiněného na návrhu na potrestání ve věci sp. zn. 5 T 
70/2005.

Tím došlo ze strany samosoudkyně Okresního soudu v Karlových Varech k 
evidentnímu pochybení při ukládání souhrnného trestu, neboť v ustanovení § 35 
odst. 2 tr. zák. je mj. zakotveno, že soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin. Spolu s uložením souhrnného  trestu soud zruší výrok o trestu 
uloženém pachateli rozsudkem dřívějším, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. V konkrétním případě sice došlo v rámci ukládání souhrnného 
trestu obviněné J. ke zrušení výroku o trestu z dřívějšího rozhodnutí Okresního 
soudu v Karlových Varech, ale toto rozhodnutí se na obviněnou J. nevztahovalo. 
Naopak trestní příkaz ze dne 29. 4. 2005 ve věci sp. zn. 5 T 66/2005, který se 
obviněné J. týkal, zůstal napadeným rozhodnutím nedotčen a tudíž je nadále 
platný a vykonatelný ve všech svých výrocích.

Zároveň pak v přezkoumávaném případě obviněné P. J. došlo též k porušení 
ustanovení § 36 tr. zák. ve spojení s ustanovením § 45a odst. 1 tr. zák., neboť 
v důsledku postupného uložení dvou trestů obecně prospěšných prací ve výměře 
250 hodin (trestním příkazem ve věci sp. zn. 5 T 66/2005) a 400 hodin (trestním 
příkazem ve věci sp. zn. 5 T 70/2005), když z prvního z nich v době ukládání 
druhého trestu bylo vykonáno pouze 184 hodin, byla překročena nejvyšší dovolená 
výměra pro tento druh trestu, která činí 400 hodin, jíž je nutné respektovat i 
tehdy, je-li obviněnému ukládán trest obecně prospěšných prací a předchozí 
trest tohoto druhu uložený dřívějším rozhodnutím nebyl zčásti nebo zcela 
vykonán. 

Podle Nejvyššího soudu, jakož i podle stávající judikatury, je překročení horní 
hranice zákonné trestní sazby při ukládání trestu konkrétnímu obviněnému nutné 
považovat za uložení druhu trestu, který je ve zřejmém rozporu s jeho účelem ve 
smyslu ustanovení § 266 odst. 2 tr. ř., a tudíž podání stížnosti pro porušení 
zákona, byť jen z tohoto důvodu, bylo třeba označit za opodstatněné.

K výše vytýkaným hmotněprávním pochybením pak došlo proto, že  samosoudkyně 
Okresního soudu v Karlových Varech řádně nezjistila skutkový stav věci, při 
současném nesprávném hodnocení důkazů právě ve vztahu k ukládanému trestu (viz 
§ 2 odst. 5, 6 tr. ř.).

Nejvyšší soud proto podle § 268 odst. 2 tr. ř. vyslovil, že trestním příkazem 
Okresního soudu v Karlových Varech ze dne 6. 12. 2005 sp. zn. 5 T 70/2005 byl 
porušen zákon v ustanoveních § 35 odst. 2, § 36 a § 45a odst. 1 tr. zák., a v 
řízení, které mu předcházelo, v ustanovení   § 2 odst. 5, 6 tr. ř. v neprospěch 
obviněné P. J. Podle § 269 odst. 2 tr. ř. Nejvyšší soud napadený trestní příkaz 
zrušil, a to v části týkající se této obviněné. Současně zrušil i všechna další 
rozhodnutí na zrušenou část trestního příkazu obsahově navazující, pokud 
vzhledem ke změně, k níž došlo zrušením, pozbyla podkladu. Podle § 270 odst. 1 
tr. ř. pak Nejvyšší soud přikázal Okresnímu soudu v Karlových Varech, aby věc v 
potřebném rozsahu znovu projednal a rozhodl. 

V daném případě to znamená, že okresní soud předmětnou trestní věc obviněné P. 
J. znovu posoudí, a to nejenom z již výše uvedených hledisek, ale též zváží, 
zda jednání obviněné ze dne 16. 4. 2005 a ze dne 25. 4. 2005 tvoří součást 
jediného  pokračujícího trestného činu ve smyslu § 89 odst. 3 tr. zák., když 
mezi uvedenými útoky (skutky, viz § 12 odst. 12 tr. ř.). nedošlo k procesnímu 
úkonu, který by případné pokračování přerušil /návrh na potrestání byl v obou 
případech obviněné doručen až po spáchání útoku (skutku) druhého v pořadí/ – 
viz  § 12 odst. 11 tr. ř. per analogiam. Pokud okresní soud dospěje k závěru, 
že se jedná o pokračování, bude muset zároveň posoudit, zda věc lze znovu 
rozhodnout trestním příkazem anebo bude potřebné nařídit hlavní líčení. Pokud 
by jednání obviněné P. J. bylo nakonec právně kvalifikováno jako pokračující 
trestný čin krádeže, nemohlo by být ani při překročení hranice celkově 
způsobené škody nad částku 25 000,- Kč posouzeno podle odst. 2 ustanovení § 
247  tr. zák., neboť takový postup by byl v rozporu se zákazem reformation in 
peius, vyplývajícím z ustanovení § 273 tr. ř. Každopádně by ale bylo nutné 
postupovat podle ustanovení § 37a  tr. zák. ohledně výroku o vině, tak  i pokud 
jde o výrok  o trestu, který by bylo třeba uložit jako trest společný.

Podle § 270 odst. 4 tr. ř. je okresní soud vázán právním názorem, který ve věci 
vyslovil Nejvyšší soud, a je povinen provést nařízené procesní úkony.

Poučení:  Proti tomuto rozhodnutí není opravný prostředek přípustný.

V Brně dne 27. června  2006

Předseda senátu:

JUDr. František Hrabec  

	

	
