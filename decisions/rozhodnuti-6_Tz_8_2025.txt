Soud: Nejvyšší soud

Spisová značka: 6 Tz 8/2025

Datum rozhodnutí: 09.04.2025

Typ rozhodnutí: ROZSUDEK


Heslo: Náhrada škody, Poškozený

Dotčené předpisy: § 228 odst. 1 tr. ř., § 259 odst. 3 písm. a) tr. ř., § 250 odst. 1 předpisu č. 262/2006 Sb., § 2914 předpisu č. 89/2012 Sb.

Kategorie rozhodnutí: D


Podána ústavní stížnost.



6 Tz 8/2025- 480


ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud v senátě složeném z předsedy Mgr. Pavla Götha a soudců JUDr. Ivo 
Kouřila a Mgr. Daniela Plška projednal v neveřejném zasedání konaném dne 9. 4. 
2025 stížnost pro porušení zákona, kterou podal ministr spravedlnosti ve 
prospěch obviněného J. V. proti pravomocnému rozsudku Městského soudu v Praze 
ze dne 3. 11. 2021, sp. zn. 44 To 343/2021, a rozhodl takto:      

I.	Podle § 268 odst. 2 tr. ř. se vyslovuje, že pravomocným rozsudkem 
Městského soudu v Praze ze dne 3. 11. 2021, č. j. 44 To 343/2021-289, byl 
porušen zákon v neprospěch obviněného J. V. v ustanovení § 228 odst. 1 tr. ř. a 
§ 259 odst. 3 písm. a) tr. ř.

II.	Podle § 269 odst. 2 tr. ř. se zrušuje napadený rozsudek Městského 
soudu v Praze ze dne 3. 11. 2021, č. j. 44 To 343/2021-289, v části adhezního 
výroku, jímž byla obviněnému podle § 228 odst. 1 tr. ř. uložena povinnost 
uhradit poškozené P. R., nar. XY, bytem Praha XY, XY XY, na náhradě škody a 
nemajetkové újmy celkovou částku 174 055 Kč, a jímž byla poškozená podle § 229 
odst. 2 tr. ř. se zbytkem svých nároků odkázána na řízení ve věcech 
občanskoprávních, jakož i všechna další rozhodnutí na zrušenou část rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.


Odůvodnění:


I.	
Řízení předcházející podání stížnosti pro porušení zákona

1.	Rozsudkem Obvodního soudu pro Prahu 4 ze dne 28. 6. 2021, sp. zn. 1 T 
12/2021 (dále jen „rozsudek soudu prvního stupně“), byl obviněný J. V. (dále 
jen „obviněný“), uznán vinným přečinem ublížení na zdraví z nedbalosti podle § 
147 odst. 1, 2 tr. zákoníku, kterého se podle výroku tohoto rozsudku dopustil 
tím, že:

dne 9. 7. 2020 v době kolem 17.15 hod. v Praze XY, po ulici XY ve směru k XY po 
tramvajovém pásu vedeném uprostřed komunikace a v úrovni vozovky, kde byl 
svislým dopravním značením vyznačen „Vyhrazený jízdní pruh pro autobusy“, řídil 
autobus MHD tov. zn. SOR NB 18, RZ: XY, linky č. XY, evidenční číslo XY, 
přičemž v blízkosti sloupu veřejného osvětlení č. XY, se nechoval ohleduplně a 
ukázněně, aby svým jednáním neohrožoval život, zdraví nebo majetek jiných osob, 
neřídil se pravidly provozu na pozemních komunikacích a ohrozil chodce, který 
přecházel pozemní komunikaci po přechodu pro chodce, a srazil po přechodu pro 
chodce zprava doleva přecházející poškozenou P. R., nar. XY, které vozidlo 
jedoucí ve stejném směru v pravém jízdním pruhu zastavením před přechodem 
umožnilo přejít, čímž poškozené způsobil tříštivé zlomeniny dolních článků I., 
II., III. a V. prstu pravé nohy, zlomeninu při zevní straně základny horního 
článku I. prstu pravé nohy bez posunu, šiknou nitrokloubní zlomeninu horního 
článku II. prstu pravé nohy bez posunu, zlomeninu V. žebra vlevo bez posunu, 
tržně zhmožděnou ránu na hřbetu I. meziprstní pravé nohy a tržně zhmožděnou 
ránu přední strany pravého bérce, tj. zranění, která si vyžádala lékařské 
ošetření a omezovala poškozenou v obvyklém způsobu života po dobu 6-8 týdnů, 
přičemž tím, že ohrozil chodce, který přecházel pozemní komunikaci po přechodu 
pro chodce, porušil důležitou povinnost uloženou mu § 5 odst. 2 písm. f) zákona 
č. 361/2000 Sb., o provozu na pozemních komunikacích.

2.	Za tento trestný čin byl obviněnému podle § 147 odst. 2 tr. zákoníku 
uložen trest odnětí svobody v trvání 6 měsíců, jenž byl podle § 81 odst. 1 a § 
82 odst. 1 tr. zákoníku podmíněně odložen na zkušební dobu v trvání 15 měsíců 
za současného uložení povinnosti uhradit podle svých sil škodu způsobenou 
trestným činem podle § 82 odst. 2 tr. zákoníku. Podle § 73 odst. 1 tr. zákoníku 
byl obviněnému rovněž uložen trest zákazu činnosti spočívající v zákazu řízení 
motorových vozidel všeho druhu na dobu 15 měsíců. 

3.	Výrokem podle § 228 odst. 1 tr. ř. byla obviněnému uložena povinnost 
zaplatit na náhradě škody poškozené Všeobecné zdravotní pojišťovně České 
republiky částku ve výši 24 667 Kč a poškozené P. R. částku ve výši 50 041 Kč. 
Podle 229 odst. 2 tr. ř. byla poškozená P. R. odkázána se zbytkem svého nároku 
na náhradu škody na řízení ve věcech občanskoprávních a stejně tak byla dotyčná 
podle § 229 odst. 1 tr. ř. odkázána se svým nárokem na náhradu nemajetkové újmy 
taktéž na řízení ve věcech občanskoprávních. 

4.	Proti tomuto rozsudku soudu prvního stupně podali obviněný do výroku 
o trestu a poškozená P. R. proti výroku o náhradě škody odvolání. Městský soud 
v Praze rozhodl rozsudkem ze dne 3. 11. 2021, sp. zn. 44 To 343/2021, jímž 
podle § 258 odst. 1 písm. e), f), odst. 2 tr. ř. napadený rozsudek zrušil pouze 
ve výroku o trestu zákazu činnosti a ve výroku o náhradě škody vůči poškozené 
P. R. Podle § 259 odst. 3 písm. a) tr. ř. znovu rozhodl tak, že obviněného při 
nezměněném výroku o vině a trestu odnětí svobody podmíněně odloženém na 
zkušební dobu 15 měsíců odsoudil podle § 73 odst. 1 tr. zákoníku k trestu 
zákazu činnosti, spočívajícím v zákazu řízení motorových vozidel všeho druhu s 
výjimkou skupiny vozidel A1 a B s odkazem na ustanovení § 80a odst. 1 písm. b), 
f), zák. č. 361/2000 Sb., O provozu na pozemních komunikacích, na dobu 15 
měsíců. Dále podle § 228 odst. 1 tr. ř. bylo obviněnému uloženo uhradit 
poškozené P. R. náhradu škody a nemajetkovou újmu v celkové částce 174 055 Kč 
sestávající se z částky 38 938 Kč (ztráta na výdělku), částky 11 103 Kč 
(náklady na nákup léků), částky 94 014 Kč (bolestné) a částky 30 000 Kč 
(nemajetková újma). Podle § 229 odst. 2 tr. ř. byla poškozená odkázána se 
zbytkem svých nároků na řízení ve věcech občanskoprávních.

II.	Stížnost pro porušení zákona a vyjádření k ní

5.	Proti označenému rozsudku odvolacího soudu podal ministr 
spravedlnosti (dále též „stěžovatel“) ve prospěch obviněného stížnost pro 
porušení zákona podle § 266 odst. 1 tr. ř. 

6.	Konkrétně vytkl, že byl porušen zákon v neprospěch obviněného, a to v 
ustanovení § 228 odst. 1 tr. ř. Obviněný se dopustil trestného činu jako 
zaměstnanec Dopravního podniku hl. m. Prahy, akciové společnosti, při řízení 
autobusu hromadné městské dopravy a nebylo zjištěno, že by se dopustil excesu 
mimo rámec svých pracovních úkolů.  Obviněný ostatně řídil předmětný autobus po 
přesně vymezené trase a postupoval v souladu s pokyny zaměstnavatele. Pro tento 
případ platí, že objektivně odpovědným za vzniklou škodu je zaměstnavatel podle 
§ 2914 zákona č. 89/2012 Sb., Občanský zákoník (dále jen „občanský zákoník“), 
kterému je podle § 250 odst. 1 zákona č. 262/2006 Sb., Zákoník práce (dále jen 
„zákoník práce“) zaměstnanec povinen nahradit škodu, jež způsobil svým 
zaviněným porušením povinnosti při plnění pracovních úkolů nebo v přímé 
souvislosti s ním. Stěžovatel v této souvislosti poukázal na rozsudek 
Nejvyššího soudu ze dne 4. 2. 2004, sp. zn. 4 Tz 3/2004, podle kterého až 
vybočením mimo rámec plnění pracovních povinností lze dovozovat výhradní 
odpovědnost zaměstnance. Jestliže tedy v daném případě došlo ke škodní události 
a obviněný svým jednáním nevybočil z předem daného rámce, je za jím způsobenou 
újmu odpovědný výlučně zaměstnavatel, jako by ji způsobil on sám, byť se tak 
stalo osobní činností zaměstnance, kterého k tomu použil. K této objektivní 
odpovědnosti zaměstnavatele ovšem odvolací soud při ukládání povinnosti 
nahradit škodu nepřihlédl. 

7.	Stěžovatel proto navrhl, aby Nejvyšší soud
- podle § 268 odst. 2 tr. ř. vyslovil, že pravomocným rozsudek Městského soudu 
v Praze ze dne 3. 11. 2021, č. j. 44 To 343/2021-289, byl porušen zákon v 
neprospěch obviněného J. V. v ustanovení § 228 odst. 1 tr. ř. 
- podle § 269 odst. 2 napadené rozhodnutí zrušil ohledně výroku o náhradě 
škody, včetně dalších rozhodnutí na zrušená rozhodnutí obsahově navazujících, 
pokud vzhledem ke změně, k níž došlo zrušením, pozbyla podkladu, 
- a dále, aby postupoval podle § 271 odst. 1 tr. ř. 

8.	Státní zástupce Nejvyššího státního zastupitelství (dále jen „státní 
zástupce“) uvedl, že neshledává jakékoliv pochybnosti o důvodnosti podané 
stížnosti pro porušení zákona. Vzhledem ke zjištěným okolnostem případu bylo 
vyloučeno rozhodnout postupem podle § 228 odst. 1 tr. ř. a uložit obviněnému 
povinnost nahradit poškozené P. R. škodu a nemajetkovou újmu. V této 
souvislosti odkázal na již zmíněný rozsudek Nejvyššího soudu ze dne 4. 2. 2004, 
sp. zn. 4 Tz 3/2004. Podle tohoto rozhodnutí adhezní nárok za způsobenou škodu 
třetí osobě zaměstnancem může uplatnit pouze zaměstnavatel, který poskytl této 
třetí osobě odškodnění. Výjimkou by byl exces ze strany zaměstnance, za který 
by odpovídal onen zaměstnanec výlučně sám. Tedy v projednávané věci odvolací 
soud rozhodl v rozporu s citovanou judikaturou. Státní zástupce se tak 
ztotožnil s návrhem stěžovatele na vyslovení porušení zákona v neprospěch 
obviněného rozsudkem odvolacího soudu. Má však také za to, že k porušení zákona 
pro uvedenou vadu došlo i rozsudkem soudu prvního stupně. Navrhl proto, aby 
Nejvyšší soud zrušil i rozsudek soudu prvního stupně ve vadné části výroku o 
náhradě škody podle § 228 odst. 1 tr. ř. ve vztahu k Všeobecné zdravotní 
pojišťovně České republiky, který rozhodnutím odvolacího soudu zůstal nedotčen. 
Uzavřel, že skutkový stav věci byl spolehlivě zjištěn v předcházejícím řízení, 
a lze proto postupovat podle § 271 odst. 1 tr. ř. Současně vyjádřil souhlas s 
rozhodnutím v neveřejném zasedání podle § 274 odst. 4 tr. ř., pokud by Nejvyšší 
soud rozhodl jinak, než je uvedeno v § 274 odst. 2, 3 tr. ř. 

9.	Poškozená P. R. prostřednictvím zmocněnce ke stížnosti pro porušení 
zákona uvedla, že s návrhem stěžovatele nesouhlasí. Odkázala přitom na nález 
Ústavního soudu ze dne 7. 2. 2024, sp. zn. II. ÚS 244/23, kterým bylo 
rozhodnuto v projednávané věci, a to o porušení práva poškozené P. R. na 
spravedlivý proces (soudní ochranu) usneseními Obvodního soudu pro Prahu 4 ze 
dne 1. 9. 2022, č. j. 1 T 12/2021-349 a Městského soudu v Praze ze dne 16. 11. 
2022, č. j. 5 To 288/2022-359. Těmito rozhodnutími, stručně vyjádřeno, byl 
zamítnut návrh poškozené na uložení povinnosti obviněnému uhradit náklady 
související s účastí poškozené v trestním řízení, a to z důvodů obsahově 
totožných, jako jsou uvedeny ve stížnosti pro porušení zákona. Soudy nižších 
stupňů tedy poukázaly na judikaturu týkající se spáchání trestného činu 
zaměstnancem při výkonu pracovní činnosti a uzavřely, že správně poškozená 
neměla být podle § 206 odst. 3 tr. ř. připuštěna s jejím nárokem k hlavnímu 
líčení. Ústavní soud mj. uzavřel, že pokud obviněný nepodal dovolání proti 
povinnosti k náhradě škody a nemajetkové újmy, musí si důsledky tohoto svého 
procesního rozhodnutí nést, byť jsou třeba nepříznivé. Poškozená proto měla 
nárok na náhradu nákladů spojených s uplatněným adhezním nárokem, který jí 
obecné soudy původně nepřiznaly pro stejné důvody, které nyní namítl 
stěžovatel. Podotkla, že pro zachování právní jistoty a předvídatelnosti 
soudních rozhodnutí není možné, aby došlo k porušení jejích práv ve prospěch 
obviněného. 

III.	 Důvodnost stížnosti pro porušení zákona

10.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl skutečně napadeným 
rozhodnutím soudu ve vytýkaném směru porušen v neprospěch obviněného.

11.	Nejvyšší soud při formulaci tohoto závěru vyšel z právní úpravy, 
kterou bylo třeba aplikovat v době rozhodování obecných soudů. 

12.	Podle § 228 odst. 1 tr. ř. odsuzuje-li soud obžalovaného pro trestný 
čin, kterým způsobil jinému majetkovou škodu nebo nemajetkovou újmu nebo kterým 
se na úkor poškozeného bezdůvodně obohatil, uloží mu v rozsudku, aby 
poškozenému nahradil majetkovou škodu nebo nemajetkovou újmu v penězích nebo 
aby vydal bezdůvodné obohacení, jestliže byl nárok včas uplatněn (§ 43 odst. 
3), nestanoví-li tento zákon jinak; nebrání-li tomu zákonná překážka, soud 
uloží obžalovanému vždy povinnost k náhradě škody nebo k vydání bezdůvodného 
obohacení, jestliže je výše škody nebo rozsah bezdůvodného obohacení součástí 
popisu skutku uvedeného ve výroku rozsudku, jímž se obžalovaný uznává vinným, a 
škoda v této výši nebyla dosud uhrazena nebo bezdůvodné obohacení nebylo dosud 
v tomto rozsahu vydáno. 

13.	S tím se pojí i § 250 odst. 1 zákoníku práce, podle kterého 
zaměstnanec je povinen nahradit zaměstnavateli škodu, kterou mu způsobil 
zaviněným porušením povinností při plnění pracovních úkolů nebo v přímé 
souvislosti s ním. 

14.	Podle § 2914 občanského zákoníku kdo při své činnosti použije 
zmocněnce, zaměstnance nebo jiného pomocníka, nahradí škodu jím způsobenou 
stejně, jako by ji způsobil sám. Zavázal-li se však někdo při plnění jiné osoby 
provést určitou činnost samostatně, nepovažuje se za pomocníka; pokud ho však 
tato jiná osoba nepečlivě vybrala nebo na něho nedostatečně dohlížela, ručí za 
splnění jeho povinnosti k náhradě škody.

15.	V obecné rovině platí, že výkon závislé práce obnáší i jistou formu 
ochrany, neboť zaměstnavatel je objektivně odpovědný za škodu, příp. újmu, 
způsobenou jeho zaměstnancem nebo jiným pomocníkem. Jak k tomu uvádí § 2914 
občanského zákoníku, zaměstnavatel hradí vzniklou škodu, jako kdyby ji způsobil 
sám bez ohledu na jeho vlastní zavinění.  Současně však, jednal-li zaměstnanec 
mimo rámec svých pracovních povinností, a dopustil se tedy určitého excesu, 
nelze takové chování a jím způsobenou škodu přičítat zaměstnavateli. Oním 
excesivním chováním ovšem není a priori každá činnost, jíž zaměstnanec způsobil 
škodu a jež je trestným činem nebo přestupkem, nebo že o exces jde vždy, když 
zaměstnanec jednal ve stavu opilosti (PAŠEK, Martin. § 2914 [Škoda způsobená 
pomocníkem]. In: PETROV, Jan, VÝTISK, Michal, BERAN, Vladimír a kol. Občanský 
zákoník. 2. vydání (3. aktualizace). Praha: C. H. Beck, 2024, marg. č. 9.). K 
tomu se dále vztahuje i rozsudek Nejvyššího soudu ze dne 4. 2. 2004, sp. zn. 4 
Tz 3/2004, na který odkázal stěžovatel i státní zástupce. Podle tohoto 
rozhodnutí publikovaného pod č. 40/2006 Sb. rozh. tr. nárok na náhradu škody 
způsobené zaměstnancem třetí osobě zaviněným porušením povinnosti při plnění 
pracovních úkolů nebo v přímé souvislosti s nimi (§ 420 odst. 2 obč. zák.), 
pokud nejde o exces ze strany zaměstnance, za který by odpovídal výlučně sám, 
může v adhezním řízení uplatnit pouze zaměstnavatel, který poskytl této třetí 
osobě odškodnění a u něhož je zaměstnanec (obviněný) v době způsobení škody v 
pracovním poměru. Poškozená třetí osoba může své nároky uplatňovat pouze vůči 
zaměstnavateli, u něhož byl obviněný v době činu zaměstnancem, nikoliv však v 
trestním řízení proti tomuto obviněnému. Tento názor je dále podpořen i v 
usnesení Nejvyššího soudu ze dne 30. 7. 2003, sp. zn. 7 Tdo 736/2003.

16.	Aplikuje-li se dosud uvedené na projednávaný případ, Nejvyšší soud 
nemůže jinak než přisvědčit námitkám stěžovatele. Byť poškozené objektivně byla 
způsobena škoda a nemajetková újma ve smyslu § 228 odst. 1 tr. ř., došlo k tomu 
při standardním výkonu pracovní činnosti obviněným jakožto řidičem autobusu 
městské hromadné dopravy, aniž by se svévolně ocitl mimo oblast plnění 
pracovních úkolů. Za těchto nezpochybněných okolností neměla být obviněnému v 
trestním řízení uložena povinnost uhradit vzniklou škodu. Poškozená mohla ze 
zákona uplatňovat své nároky pouze vůči zaměstnavateli, u něhož byl obviněný v 
době činu zaměstnán. Zaměstnavatel by pak měl podle § 250 odst. 1 zákoníku 
práce nárok na náhradu vůči obviněnému. Z dlouhodobě ustálené judikatury k § 43 
odst. 3 tr. ř. a § 206 tr. ř. shrnuté ve výše zmíněném rozhodnutí publikovaném 
pod č. 40/2006 Sb. rozh. tr. tedy plyne, že nárok na náhradu škody nebylo možno 
poškozenou P. R. uplatňovat v adhezním řízení přímo vůči obviněnému. Pokud se 
tak přesto stalo a poškozená nárok řádně a včas uplatnila, bylo povinností již 
soudu prvního stupně vyslovit, že není oprávněna svůj nárok uplatňovat. 
Uplatnit nárok na náhradu škody nebo nemajetkové újmy způsobené trestným činem, 
resp. na vydání bezdůvodného obohacení získaného trestným činem, nemůže podle § 
43 odst. 3 tr. ř. určitá osoba jednak ve všech případech, když nemá vůbec 
postavení poškozeného, a dále rovněž v situacích, když se jí zachovávají toliko 
procesní práva poškozeného podle § 43 odst. 1 tr. ř.  Podle analogie § 206 
odst. 4 tr. ř. (zpravidla za použití analogie § 44 odst. 3 tr. ř.) soud 
rozhodne, zejména mj. když obviněný způsobil škodu jako zaměstnanec při plnění 
pracovních (služebních) úkolů nebo v přímé souvislosti s ním, a proto za ni 
odpovídá třetím osobám jeho zaměstnavatel, přičemž tato třetí osoba uplatňuje 
nárok na náhradu takové škody přímo proti obviněnému v trestním řízení (srov. R 
III/1967, s. 62, R 29/1969-II.). Stejná je situace u škody způsobené za 
podmínek § 420 odst. 2 ObčZ, resp. § 2914 NObčZ (viz R 40/2006) (PÚRY, 
František. § 206 [Přednesení obžaloby a úkony vůči poškozenému]. In: ŠÁMAL, 
Pavel a kol. Trestní řád. 7. vydání. Praha: C. H. Beck, 2013, s. 2594–2596.) 
Soud v takovém případě jednak vysloví, že poškozený není oprávněn v trestním 
(adhezním) řízení uplatňovat svůj nárok na náhradu škody nebo nemajetkové újmy 
způsobené trestným činem, resp. na vydání bezdůvodného obohacení získaného 
trestným činem, a zároveň už nerozhoduje o nároku poškozeného ani jeho 
odkázáním na řízení ve věcech občanskoprávních nebo na řízení před jiným 
příslušným orgánem (§ 229 tr. ř.) (PÚRY, František. § 206 [Přednesení obžaloby 
a úkony vůči poškozenému]. In: ŠÁMAL, Pavel a kol. Trestní řád. 7. vydání. 
Praha: C. H. Beck, 2013, s. 2594.)

17.	To, že v tomto případě k aplikaci citovaných zákonných ustanovení 
nedošlo a místo toho odvolací soud (v návaznosti na stejně vadně postupující 
soud prvního stupně) v rozporu se zákonem i ustálenou judikaturou uložil podle 
§ 259 odst. 3 písm. a) a § 228 odst. 1 tr. ř. přímo obviněnému povinnost 
uhradit poškozené P. R. jí uplatněné nároky, bylo přímým zásahem do práv 
obviněného a porušením zákona v jeho neprospěch. 

18.	Na tomto závěru nemůže ničeho změnit ani argumentace poškozené, 
která se opírá o rozhodnutí o zaplacení náhrady nákladů spojených s její účastí 
v trestním řízení ve smyslu § 154 tr. ř. Nehledě na skutečnost, že o tomto již 
bylo po rozhodnutí Ústavního soudu pravomocně pozitivně rozhodnuto (usnesením 
obvodního soudu ze dne 16. 4. 2024, č. l. 444-447), v projednávaném případě je 
posuzována jiná právní otázka, a to zákonnost adhezního výroku v rozhodnutí 
odvolacího soudu. 


IV.	       Způsob rozhodnutí

19.	Nejvyšší soud tedy po přezkoumání obsahu trestního spisu na podkladě 
stížnosti pro porušení zákona podané ministrem spravedlnosti ve prospěch 
obviněného mimořádnému opravnému prostředku přisvědčil, když zjistil, že v 
posuzované trestní věci došlo z výše popsaných důvodů k porušení zákona. Proto 
v souladu s § 268 odst. 2 tr. ř. vyslovil, že pravomocným rozsudkem Městského 
soudu v Praze ze dne 3. 11. 2021, č. j. 44 To 343/2021-289, byl porušen zákon v 
neprospěch obviněného J. V. v ustanovení § 228 odst. 1 tr. ř. a rovněž v 
ustanovení § 259 odst. 3 písm. a) tr. ř., podle něhož sám odlišně od soudu 
prvního stupně podle § 228 odst. 1 tr. ř. co do výše přiznané částky rozhodl o 
nároku poškozené na náhradu majetkové škody a nemajetkové újmy, které má hradit 
přímo obviněný. Podle § 269 odst. 2 tr. ř. proto zrušil uvedený rozsudek v 
napadené části, jakož i další rozhodnutí na ni obsahově navazující, pokud 
vzhledem ke změně, k níž došlo zrušením, pozbyla podkladu. Vzhledem ke 
skutečnosti, že správně obviněnému neměla být uložena povinnost zaplatit 
poškozené náhradu škody a nemajetkové újmy, neboť poškozená vůbec neměla být 
připuštěna s jejím nárokem na náhradu škody k hlavnímu líčení, nebylo již 
přistoupeno k postupu podle § 271 odst. 1 či odst. 2 tr. ř., jelikož dalšího 
rozhodnutí v této otázce není zapotřebí (resp. takový výrok ani nemá být 
učiněn) a namítaná vada je zhojena samotným zrušením výroku o povinnosti 
obviněného k náhradě majetkové škody a nemajetkové újmy. Bylo-li napadeným 
rozsudkem rozhodnuto o nároku na náhradu škody nebo nemajetkové újmy nebo na 
vydání bezdůvodného obohacení, který nelze uplatňovat (například nárok na 
náhradu škody způsobené cizí právnické osobě nebo třetí fyzické osobě trestným 
činem spáchaným z nedbalosti, porušením povinnosti z pracovního poměru, k němuž 
nedošlo pod vlivem alkoholu), zruší soud výrok o náhradě škody nebo nemajetkové 
újmy nebo o vydání bezdůvodného obohacení, aniž poškozeného odkáže na řízení ve 
věcech občanskoprávních nebo na jiné příslušné řízení. V odůvodnění rozhodnutí 
uvede, proč byl výrok o náhradě škody nebo nemajetkové újmy nebo o vydání 
bezdůvodného obohacení zrušen, aniž byl poškozený odkázán na řízení ve věcech 
občanskoprávních nebo na jiné příslušné řízení. (ŠÁMAL, Pavel, PÚRY, František. 
§ 271 [Rozhodnutí Nejvyššího soudu ve věci]. In: ŠÁMAL, Pavel a kol. Trestní 
řád. 7. vydání. Praha: C. H. Beck, 2013, s. 3357.) Přesně o takový případ se v 
dané věci jedná. Je sice z podnětu stížnosti pro porušení zákona rušen toliko 
výrok o náhradě škody, nicméně za situace, kdy o nároku poškozené nelze 
rozhodnout, avšak nikoli pro věcnou nedostatečnost výsledku důkazního řízení, 
tedy že by ve smyslu § 271 odst. 1 tr. ř. nebyl správně zjištěn skutkový stav 
(nedostatek podkladů v skutkovém zjištění). Potom by bylo třeba podle § 271 
odst. 2 za přiměřeného užití § 265 tr. ř. odkázat poškozenou na občanskoprávní 
řízení. Pakliže však tato s jejím nárokem ani neměla být k hlavnímu líčení 
připuštěna (tedy nemělo být se vzneseným nárokem na náhradu škody a nemajetkové 
újmy v adhezním řízení vůbec pracováno), jak vyplývá z výše uvedeného v tomto 
bodě i v závěru bodu 16., není namístě odkaz poškozené podle § 229 odst. 1 tr. 
ř. na občanskoprávní řízení vyslovit (čehož se zřejmě odkazem na § 271 odst. 1 
tr. ř. domáhal stěžovatel i státní zástupce). 

20.	Pro úplnost a přehlednost možno upozornit, že Nejvyšší soud nezrušil 
výrok odvolacího soudu podle § 258 odst. 1 písm. e), f), odst. 2 tr. ř., jímž 
byl mj. zrušen výrok rozsudku soudu prvního stupně o náhradě škody vůči 
poškozené P. R. Tím pak bylo dosaženo kýženého stavu, že tento adhezní výrok 
obvodního soudu zůstal v souladu s výše uvedeným zrušen soudem odvolacím bez 
dalšího.

21.	Dále je třeba poznamenat (jak správně upozornil státní zástupce), že 
stížností pro porušení zákona vytýkané vady v rozhodnutí odvolacího soudu lze 
spatřovat i v rozsudku soudu prvního stupně, v němž bylo podle § 228 odst. 1 
tr. ř. rozhodnuto o povinnosti obviněného k náhradě škody ve výši 24 667 Kč 
Všeobecné zdravotní pojišťovně České republiky. Stěžovatel ovšem svým 
mimořádným opravným prostředkem napadl toliko rozsudek odvolacího soudu a 
výslovně pouze v části adhezního výroku týkajícího se nároku poškozené P. R. 
Tímto vymezením podané stížnosti je Nejvyšší soud podle § 267 odst. 3 tr. ř. 
vázán [odvolací soud ve vztahu k výroku o náhradě škody zdravotní pojišťovně v 
rozsudku obvodního soudu neměl přezkumnou povinnost (§ 254 tr. ř.)] a nebylo 
proto možné přistoupit ke kasaci nad takto stanovený rámec, jak navrhoval 
státní zástupce. Takový postup bude možný pouze na základě další jiné stížnosti 
pro porušení zákona podané v odpovídajícím rozsahu. 

22.	Toto rozhodnutí učinil Nejvyšší soud v neveřejném zasedání v souladu 
s ustanovením § 274 odst. 3 písm. a) tr. ř.


Poučení: Proti tomuto rozhodnutí není opravný prostředek přípustný.
	
	
V Brně dne 9. 4. 2025


				                    Mgr. Pavel Göth
                                                                                
                                             předseda senátu








