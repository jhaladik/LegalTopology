Soud: Nejvyšší soud

Spisová značka: 25 Cdo 165/2003

Datum rozhodnutí: 27.01.2004

Typ rozhodnutí: ROZSUDEK


Dotčené předpisy: § 771 předpisu č. 40/1964Sb., § 41 odst. 1 písm. a) předpisu č. 133/1964Sb., § 73 odst. 2 písm. c) předpisu č. 133/1964Sb.

Kategorie rozhodnutí: C




25 Cdo 165/2003

ROZSUDEK 

JMÉNEM REPUBLIKY

Nejvyšší soud České republiky rozhodl v senátě složeném z předsedkyně JUDr. 
Olgy Puškinové a soudců JUDr. Marty Škárové a JUDr. Petra Vojtka v právní věci 
žalobců a) M. P., b) S. P., a c) I. K., zastoupených advokátem, proti 
žalovanému: R., obchodní společnost s ručením omezeným, o náhradu škody, vedené 
u Okresního soudu v Bruntále pod sp. zn. 8 C 277/93, o dovolání žalovaného 
proti rozsudku Krajského soud v Ostravě ze dne 11. září 2002, č. j. 10 Co 
1171/2001 - 233,  t a k t o :

     	I. Dovolání se  z a m í t á.

II. Žádný z účastníků nemá právo na náhradu nákladů dovolacího řízení.

                                                          O d ů v o d n ě n í :

       	Okresní soud v Bruntále rozsudkem ze dne 6. 5. 1996, č. j. 8 C 
277/93 - 86, uložil žalovanému povinnost zaplatit žalobcům 32.879,- Kč s 3 % 
úrokem od 20. 6. 1993 do 14. 7. 1994 a se 16 % úrokem od 15. 7. 1994 do 
zaplacení, žalobu třetí žalobkyně o zaplacení 24.637,- Kč s příslušenstvím 
zamítl a rozhodl o náhradě nákladů řízení ve vztahu mezi účastníky. Vycházel ze 
zjištění, že žalobci se ve dnech 20. 2. - 27. 2. 1993 zúčastnili autobusového 
zájezdu ze Š. do I. v T. a zpět, který na základě objednávky Základní 
organizace Českomoravského odborového svazu pracovníků školství při 6. základní 
škole v Š. (dále jen „Č.“) provedl žalovaný jako přepravce (dopravce). Při 
zpáteční cestě byl během zastávky v S. v S. r. otevřen zavazadlový prostor 
autobusu, z něhož byla v nestřeženém okamžiku odcizena cestovní zavazadla 
žalobců. První dva žalobci nejprve ústně a posléze písemně dopisem ze dne 20. 
6. 1993 reklamovali ztrátu svých zavazadel u žalovaného a současně požádali o 
nahrazení vzniklé škody, avšak žalovaný jim nevyhověl. Při právním posouzení 
věci vycházel soud prvního stupně z ust. § 762 odst. 1, § 764 odst. 2, § 769 
odst. 1 obč. zák. a z ust. § 73 odst. 1, 2, a 5 vyhl. č. 133/1964 Sb., silniční 
přepravní řád (dále jen „SPŘ“), z nichž dovodil, že na přepravu zavazadel 
žalobců, jež byla přepravována odděleně od nich jako cestujících v nepravidelné 
silniční dopravě, je třeba pohlížet jako na zásilku přepravovanou v nákladní 
přepravě. Žalobce je proto nutno považovat za odesílatele zásilky ve smyslu 
ust. § 73 odst. 2 písm.c/ SPŘ, a tedy za osoby oprávněné k podání reklamace. 
Dospěl k závěru, že žalovaný odpovídá žalobcům za škodu vzniklou jim ztrátou 
jejich zavazadel podle ust. § 769 odst. 1 obč. zák., kterou je povinen 
nahradit, a že se této odpovědnosti nezprostil. Při stanovení výše škody 
vycházel okresní soud ze znaleckého posudku.

K odvolání žalovaného Krajský soud v Ostravě usnesením ze dne 31. 7. 1997, č. 
j. 10 Co 1062/96 - 120, rozsudek soudu prvního stupně ve vyhovujícím výroku a v 
závislém výroku o náhradě nákladů řízení ve vztahu mezi prvními dvěma žalobci a 
žalovaným zrušil a věc vrátil tomuto soudu k dalšímu řízení. Odvolací soud 
okresnímu soudu uložil, aby nejprve zjistil okruh účastníků smlouvy o přepravě 
osob a obsah této smlouvy, a v závislosti na tom, aby pak z hlediska ust. § 3, 
31 odst. 4, § 40 odst. 10 a § 73 odst. 2 písm.c/ SPŘ posoudil, zda odesílatelem 
zavazadel byli žalobci či odborový svaz, a v této souvislosti, aby vyřešil 
otázku aktivní legitimace k uplatnění práva na náhradu škody za ztrátu 
zavazadel žalobců; za nezbytné považoval též odstranění pochybností o základu 
uplatněného nároku s tím, že i v tomto směru je zapotřebí provést další důkazy.

Okresní soud v Bruntále ve věci znovu rozhodl rozsudkem ze dne 20. 3. 1998, č. 
j. 8 C 277/93 - 151, tak, že žalobu zamítl, a rozhodl o náhradě nákladů řízení 
ve vztahu mezi účastníky a vůči státu. Po doplnění řízení vzal za prokázané, že 
dne 22. 1. 1993 objednala základní organizace Č., zast. Mgr. J. N., autobus o 
kapacitě 60 míst pro zájezd učitelů do I. v termínu od 20. 2. do 27. 2. 1993 s 
tím, že autobus měl být přistaven u 6. ZŠ na parkovišti v Š., a že tato 
objednávka byla potvrzena žalovaným a kopie vrácena objednateli, který zaplatil 
dohodnutou cenu za dopravu. Soud prvního stupně dovodil, že v daném případě 
smlouvu o nepravidelné hromadné přepravě osob se žalovaným uzavřela uvedená 
odborová organizace, kterou je proto ve smyslu ust. § 3 SPŘ třeba považovat za 
odesílatele zavazadel účastníků zájezdu přepravovaných odděleně od cestujících 
v zavazadlovém prostoru autobusu s tím, že za odesílatele ve smyslu ust. § 40 
odst. 10 SPŘ jednal Mgr. J. N. Ten však, a ani jiná osoba, jak bylo dále 
zjištěno, jménem odesílatele v šestiměsíční prekluzivní době podle § 771 obč. 
zák. právo na náhradu škody z titulu odpovědnosti žalovaného jako dopravce za 
ztrátu zavazadel neuplatnil, a proto toto právo zaniklo, a to i za stavu, kdy 
jej žalobci uplatnili sami; ti totiž jednali svým jménem, aniž k tomuto úkonu 
měli písemný souhlas odesílatele (§ 73 odst. 2 SPŘ).

Krajský soud v Ostravě rozsudkem ze dne 22. 12. 1998, č. j. 10 Co 693/98, 
rozsudek soudu prvního stupně potvrdil, rozhodl o náhradě nákladů odvolacího 
řízení a zamítl návrh žalobců na připuštění dovolání. Odvolací soud vycházel ze 
skutkových zjištění okresního soudu a shodně s ním dovodil,  že v posuzované 
věci jde o odpovědnost žalovaného za škodu vzniklou žalobcům podle ust. § 769 a 
770 obč. zák., takže je nutno vycházet též z ust. § 771 obč. zák., dle něhož 
právo na náhradu škody může odesílatel uplatnit u dopravce do šesti měsíců od 
vydání zásilky příjemci, nebo jestliže k vydání zásilky nedošlo, do šesti 
měsíců od převzetí zásilky k přepravě, jinak právo zanikne. Ohledně řešení 
otázky, kdo byl v daném případě odesílatelem zavazadel žalobců (tedy zda to 
byli žalobci, nebo Č., zastoupený Mgr. J. N.), vycházel krajský soud z ust. § 3 
vyhl. č. 133/1964 Sb., dle něhož organizacemi a osobami zúčastněnými na 
přepravě silničním vozidlem pro cizí potřebu jsou odesílatel - osoba nebo 
organizace, která uzavřela přepravní smlouvu s dopravcem, dále z ust. § 31 
odst. 4 cit. vyhlášky, podle kterého přepravní a jiné náhrady je povinen 
uhradit objednatel, a konečně z ust. § 40 odst. 10 cit. vyhl., které stanoví, 
že ten, kdo objedná přepravu jménem odesílatele, se považuje za jeho zástupce 
oprávněného též ke všem jednáním, která se týkají sjednání podrobných podmínek 
přepravní smlouvy, její změny nebo zrušení. Dovodil, že jestliže v posuzovaném 
případě byla objednatelem dopravy zájezdu a za jeho účastníky jednala základní 
organizace Č., zastoupená Mgr. N., která na základě smlouvy o dopravě ze dne 
22. 1. 1993 uzavřené se žalovaným také za ně zaplatila náklady zájezdu, pak 
tato organizace byla nejen objednatelkou zájezdu včetně dopravy jejích 
účastníků, ale i odesílatelkou jejich zavazadel, i když nebyla jejich 
vlastníkem. Tato organizace pak ve smyslu ust. § 73 odst. 2 písm.b/ a c/ vyhl. 
č. 133/1964 Sb. byla oprávněna jako odesílatelka uplatnit u žalovaného ve lhůtě 
6 měsíců od převzetí zásilky k přepravě dle ust. § 771 obč. zák. reklamaci za 
odcizená zavazadla žalobců z titulu náhrady škody, což však odpovídajícím 
způsobem neučinila. Pokud žalobci sami nárok na náhradu škody u žalovaného 
uplatnili, nemohli být úspěšní, neboť ve smyslu ust. § 73 odst. 2 cit. vyhl. by 
k této reklamaci museli mít písemný souhlas objednatele, tedy Č. Krajský soud z 
těchto důvodů přisvědčil závěru okresního soudu, že neuplatnil-li odesílatel 
zásilky Č., zast. Mgr. N., řádně a včas reklamaci u žalovaného, nelze 
uplatněnému nároku žalobců na náhradu škody proti žalovanému vyhovět. Návrh 
žalobců na připuštění dovolání k otázce „aktivní legitimace k uplatnění 
reklamace v této náhradě škody“ odvolací soud zamítl s odůvodněním, že se 
nejedná o otázku zásadního právního významu, neboť je vyřešena právními 
předpisy, podle nichž odvolací soud v souzené věci rozhodoval.

 Nejvyšší soud ČR rozsudkem ze dne 31. 10. 2001, č. j. 25 Cdo 1815/99 - 204, 
rozhodl o dovolání první žalobkyně a druhého žalobce tak, že rozsudek krajského 
soudu zrušil a věc mu vrátil k dalšímu řízení. Dovolací soud zaujal právní 
názor, že jednalo-li se v daném případě o nepravidelnou hromadnou přepravu osob 
podle smlouvy uzavřené mezi Č. a žalovaným jako dopravcem, bylo třeba především 
vycházet z ust. 24 odst. 1 SPŘ, podle kterého pro nepravidelnou hromadnou 
přepravu osob platí přiměřeně ustanovení § 17 odst. 2, 5, 6, 7, 11, § 18, 19, 
20, § 21 odst. 1, 3, 5, 7 a § 22 odst. 1, 2, 5, 6 a 7 s odchylkami uvedenými 
pod písm. a/ až c/. K okolnosti, zda zavazadlo bude přepravováno společně s 
cestujícím a pod jeho dohledem, nebo odděleně, je z hlediska ust. § 762 odst. 1 
obč. zák. významné zejména ust. § 17 odst. 5 věta před středníkem SPŘ, jež 
stanoví, že průvodčí (řidič) určí, zda se zavazadlo přepraví na střeše vozidla, 
popř. jinde mimo prostor pro cestující, a odst. 7 tohoto ustanovení, dle nějž 
má-li cestující zavazadlo, přepravuje je dopravce buď společně s ním a pod jeho 
dohledem, nebo odděleně, přičemž za oddělenou přepravu se považuje přeprava 
zavazadel uložených na místě určeném dopravcem nebo pokynem oprávněného 
pracovníka mimo prostor vozidla určený pro přepravu cestujících nebo v tomto 
prostoru, avšak na takovém místě, že cestující nemá možnost na své zavazadlo 
dohlížet. Uzavřela-li Č. se žalovaným smlouvu o nepravidelné hromadné přepravě 
osob (autobusem o kapacitě 60 míst) ve smyslu ust. § 26 SPŘ (ze skutkových 
zjištění nevyplývalo, že by Č. objednala i přepravu nákladu ve smyslu § 40 
odst. 1 SPŘ), a určil-li v daném případě dopravce (žalovaný), že zavazadla 
žalobců budou přepravována odděleně od nich v zavazadlovém prostoru autobusu, 
takže neměli možnost na zavazadla dohlížet, pak smluvní vztah z přepravy těchto 
zavazadel, vznikl mezi dopravcem a odesílatelem - sice v rámci, resp. v 
souvislosti s přepravou osob (žalobců) v nepravidelné hromadné přepravě - podle 
ust. § 41 odst. 1 písm. d/ SPŘ faktickým převzetím zásilky (zavazadel) k 
přepravě, a to okamžikem, kdy žalobci jako účastníci nepravidelné hromadné 
přepravy osob (§ 3 písm. b/ SPŘ) zavazadla k přepravě dopravci (žalovanému) 
předali. Žalobce je proto třeba v souladu s ust. § 771 obč. zák. a § 73 odst. 2 
písm. c/ SPŘ považovat za odesílatele zásilky (zavazadel) a tedy za osoby 
oprávněné k podání  reklamace za úplnou ztrátu těchto zavazadel. Závěr 
odvolacího soudu o nedostatku aktivní legitimace žalobců k uplatnění práva na 
náhradu škody na přepravované zásilce vzniklé její ztrátou neshledal proto 
správným.

Rozsudkem ze dne 11. 9. 2002, č. j. 10 Co 1171/2001 - 233, ve spojení s 
usnesením ze dne 11. 9. 2002, č. j. 10 Co 1171/2001 - 238, Krajský soud v 
Ostravě změnil rozsudek okresního soudu tak, že žalovaný je povinen zaplatit 
žalobcům „k ruce společné a nerozdílné“ částku 32.879,- Kč s 3 % úrokem od 20. 
6. 1993 do 14. 7. 1994 a s 16 % úrokem od 15. 7. 1994 do zaplacení, a rozhodl o 
náhradě nákladů řízení před soudy obou stupňů. Odvolací soud vycházeje z 
právního názoru vysloveného v rozsudku dovolacího soudu dovodil, že uzavřela-li 
Č. se žalovaným smlouvu o nepravidelné hromadné přepravě osob ve smyslu ust. § 
26 SPŘ (ze skutkových zjištění nevyplývá, že by Č. objednala i přepravu nákladu 
ve smyslu § 40 odst. 1 SPŘ), a určil-li v daném případě dopravce, tj. žalovaný, 
že zavazadla žalobců budou přepravována odděleně od nich v zavazadlovém 
prostoru autobusu, takže neměli možnost na zavazadla dohlížet, pak smluvní 
vztah z přepravy těchto zavazadel vznikl mezi dopravcem a odesílatelem, a to v 
souvislosti s přepravou osob (žalobců) v nepravidelné hromadné přepravě podle 
ust. § 41 odst. 1 písm. d/ SPŘ faktickým převzetím zavazadel k přepravě, tedy 
okamžikem, kdy žalobci jako účastníci nepravidelné hromadné přepravy osob (§ 3 
písm. b/ SPŘ) zavazadla určená k oddělené přepravě dopravci, tj. žalovanému, 
předali. Proto je žalobce třeba považovat - v souladu s ust. § 771 obč. zák. a 
§ 73 odst. 2 písm. c/ SPŘ - za odesílatele zavazadel a tedy za osoby oprávněné 
k podání reklamace za jejich úplnou ztrátu. V tomto směru byla prokázána nejen 
existence přepravní smlouvy ve smyslu ust. § 765 obč. zák., ale i vznik škody 
na přepravovaných zavazadlech v době od jejich převzetí žalovaným k přepravě až 
do doby, kdy měly být žalobcem vydány. Rovněž bylo prokázáno uplatnění 
reklamace žalobci u dopravce (žalovaného) v prekluzivní lhůtě i její předepsaná 
forma a také to, že ke škodě na zásilce nedošlo z důvodů uvedených v ust. § 769 
odst. 1 obč. zák., tj. že škoda byla způsobena odesílatelem nebo příjemcem, 
vadností zásilky, jejího obalu nebo balení, zvláštní povahou zásilky, anebo 
okolnostmi, které nemohl dopravce odvrátit, jimiž by se žalovaný objektivní 
odpovědnosti za škodu vzniklou žalobcům zprostil.

 Proti tomuto rozsudku podal žalovaný dovolání, v němž poukazuje na to, že 
objednávkou ze dne 22. 1. 1993 uzavřel Č. jako objednatel přepravy se žalovaným 
jako dopravcem podle § 26 SPŘ smlouvu o nepravidelné hromadné přepravě osob; z 
toho dovozuje, že se současně jednalo i o objednávku ve smyslu ust. § 41 odst. 
1 písm. a/ SPŘ. Nesouhlasí proto s názorem odvolacího soudu, že mezi účastníky 
vznikl v souvislosti s přepravou zavazadel žalobců smluvní vztah podle ust. § 
41 odst. 1 písm. d/ SPŘ, neboť zavazadla nemohla podléhat režimu ustanovení o 
nákladní přepravě, jehož účastníky jsou dopravce, odesílatel a příjemce zásilky 
(§ 3 písm. c/ SPŘ). Předpokládá-li toto ustanovení existenci 3 subjektů a 
právní vztahy mezi nimi, pak v daném případě „vztah mezi odesílatelem a 
příjemcem chybí“, protože cestující v autobuse si sám sobě neodesílá zásilku a 
neuzavírá tak smlouvu o přepravě nákladu, když přeprava zavazadla je již 
součástí smlouvy o nepravidelné hromadné přepravě osob. Tyto skutečnosti podle 
dovolatele vylučují, aby mezi účastníky nepravidelné hromadné přepravy osob a 
dopravcem vznikla smlouva o přepravě nákladu (§ 765 obč. zák.). Jestliže jejími 
podstatnými náležitostmi je právo odesílatele, aby mu dopravce přepravil 
zásilku do určeného místa, a povinnost zaplatit dopravci přepravné, je nutno 
vycházet z toho, že v posuzované věci byla přeprava zavazadel součástí 
smluvního vztahu mezi Č. a žalovaným, i když Č. přepravu zavazadel cestujících 
v autobusu výslovně neobjednal, avšak celková cena, kterou se žalovaným 
sjednal, zahrnovala i přepravu zavazadel. V této souvislosti dovolatel 
poukazuje na ust. § 26 odst. 1 SPŘ, v němž se uvádí, že smlouva o nepravidelné 
hromadné přepravě osob vzniká mezi objednatelem přepravy a dopravcem přijetím 
objednávky, přičemž v odst. 2 tohoto ustanovení se stanoví, že smlouvou se 
dopravce zavazuje objednateli přepravit účastníky přepravy a jejich věci do 
sjednaného místa řádně a včas. Protože mezi účastníky nevznikl žádný právní 
vztah, nesvědčilo žalobcům právo k uplatnění reklamace, a vzhledem k tomu, že 
se jednalo o nepravidelnou hromadnou přepravu osob, byl k reklamaci oprávněn 
jen objednatel, tedy Č. Navrhl, aby rozsudek odvolacího soudu byl zrušen a aby 
mu věc byla vrácena k dalšímu řízení.

 První žalobkyně a druhý žalobce se v písemném vyjádření k dovolání - s 
poukazem na závěry vyslovené v této věci v rozsudku Nejvyššího soudu ze dne 31. 
10. 2001, sp. zn. 25 Cdo 1815/99 - ztotožnili s rozsudkem odvolacího soudu a 
navrhli, aby dovolání bylo jako nedůvodné zamítnuto.

Podle ustanovení části dvanácté, hlavy I., bodu 17. zákona č. 30/2000 Sb., 
kterým se mění zákon č. 99/1963 Sb., občanský soudní řád, ve znění pozdějších 
předpisů, a některé další zákony, se dovolání proti rozhodnutím odvolacího 
soudu vydaným přede dnem nabytí účinnosti tohoto zákona (1.1. 2001) nebo 
vydaným po řízení provedeném podle dosavadních právních předpisů projednají a 
rozhodnou podle dosavadních právních předpisů (tj. podle občanského soudního 
řádu ve znění účinném do 31. 12. 2000).

Nejvyšší soud jako soud dovolací (§ 10a o. s. ř.) po zjištění, že dovolání bylo 
podáno včas, účastníkem řízení, řádně zastoupeným advokátem ve smyslu § 241 
odst. 1 o. s. ř., že je podle § 238 odst. 1 a/ o. s. ř. ve znění účinném do 31. 
12. 2000 přípustné a opírá se zákonný dovolací důvod podle § 241 odst. 3 písm. 
d/ o. s. ř., přezkoumal rozsudek odvolacího soudu a dospěl k závěru, že 
dovolání není  důvodné.

Z ustanovení § 242 odst. 1 o. s. ř. vyplývá, že dovolací soud je vázán rozsahem 
dovolání a uplatněným dovolacím důvodem, včetně jeho obsahového vymezení 
dovolatelem. Obligatorně se zabývá pouze vadami vyjmenovanými v ust. § 237 
odst. 1 o. s. ř. a jinými vadami řízení, pokud měly za následek nesprávné 
rozhodnutí ve věci (§ 241 odst. 3 písm. b/ o. s. ř.). Vady podle § 237 odst. 1 
o. s. ř. ani jiné vady řízení podle § 241 odst. 3 písm. b/ o. s. ř. nebyly 
dovoláním namítány, a ani se ze spisu nepodávají. 

Nesprávné právní posouzení věci ve smyslu ust. § 241 odst. 3 písm. d/ o. s. ř. 
může spočívat v tom, že odvolací soud věc posoudil podle nesprávného právního 
předpisu, nebo že správně použitý právní předpis nesprávně vyložil, případně 
jej na zjištěný skutkový stav věci nesprávně aplikoval.

 Nesprávnost rozhodnutí odvolacího soudu je v dovolání vyvozována ze závěru, že 
žalobci jako účastníci zájezdu při nepravidelné hromadné přepravě osob byli 
osobami oprávněnými k podání reklamace za úplnou ztrátu jejich zavazadel, která 
byla podle pokynu dopravce (žalovaného) přepravována v zavazadlovém prostoru 
autobusu odděleně od žalobců jako cestujících.  

Otázkou aktivní legitimace žalobců k uplatnění práva na náhradu škody za úplnou 
ztrátu jejich zavazadel se Nejvyšší soud ČR zabýval v rozsudku ze dne 31. 10. 
2001, sp. zn. 25 Cdo 1815/99, který byl publikován v časopise Právní rozhledy 
č. 5/2002 a v Souboru rozhodnutí NS č. 12 pod pořadovým číslem C 826, a zaujal 
právní názor, že určil-li dopravce v nepravidelné hromadné přepravě osob, že 
zavazadlo bude přepravováno v zavazadlovém prostoru autobusu odděleně od 
cestujícího, je cestující, který zavazadlo dopravci předal, osobou oprávněnou k 
podání reklamace za úplnou ztrátu tohoto zavazadla. Právním názorem vysloveným 
v tomto rozsudku byl odvolací soud v dalším řízení vázán (§ 243d odst. 1 o. s. 
ř.). Jestliže krajský soud v novém rozhodnutí z uvedeného právního názoru 
vycházel a dovodil-li, že za stavu, kdy v řízení bylo prokázáno uplatnění 
písemné reklamace žalobci u žalovaného v prekluzivní lhůtě, a že ke škodě na 
zásilce (zavazadlech) nedošlo z důvodů uvedených v ust. § 769 odst. 1 obč. 
zák., jimiž by se žalovaný objektivní odpovědnosti za škodu vzniklou žalobcům 
zprostil, je nárok žalobců na náhradu škody opodstatněný, nelze mu vytýkat 
nesprávné právní posouzení věci.

 Dovolací důvod podle § 241 odst. 3 písm. d/ nebyl tudíž uplatněn důvodně a 
dovolací soud proto dovolání žalovaného zamítl (§ 243b odst. 1 o. s. ř.).

O náhradě nákladů dovolacího řízení bylo rozhodnuto podle § 243b odst. 4 věty 
první, § 224 odst. 1, § 151 odst. 1 a 142 odst. 1 o. s. ř., neboť žalovaný s 
ohledem na výsledek dovolacího řízení nemá na náhradu nákladů tohoto řízení 
právo a náklady žalobců za sepis vyjádření k dovolání nelze považovat za účelně 
vynaložené náklady na uplatnění práva, neboť v tomto vyjádření jen poukázali na 
závěry uvedené v předchozím rozsudku Nejvyššího soudu v této věci.

  	Proti tomuto rozsudku není přípustný opravný prostředek.

                          V Brně dne 27.ledna 2004 

                                                                                
     JUDr. Olga Puškinová,v.r.

předsedkyně senátu

Za správnost vyhotovení: Ivana Svobodová  
