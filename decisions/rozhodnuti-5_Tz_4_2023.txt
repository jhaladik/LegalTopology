Název judikátu: K rozhodování o náhradě nákladů spojených s účastí poškozeného v trestním řízení v době, po kterou trvají účinky rozhodnutí o úpadku obviněného

Právní věta: 
O povinnosti obviněného nahradit náklady řízení spojené s účastí poškozeného v trestním řízení  podle § 154 odst. 1 tr. ř. nelze v případě, že jde o pohledávku, která má být v insolvenčním řízení  uplatněna přihláškou, rozhodnout po dobu trvání účinků rozhodnutí o úpadku [§ 140b zákona č.  182/2006 Sb., o úpadku a způsobech jeho řešení (insolvenční zákon), ve znění pozdějších předpisů].  Při rozhodování o povinnosti obviněného nahradit takové náklady řízení po pominutí účinků  rozhodnutí o úpadku musí soudy zkoumat, zda nebyly splněny podmínky osvobození od jejich placení  podle § 414 odst. 1 insolvenčního zákona.

Soud: Nejvyšší soud

Spisová značka: 5 Tz 4/2023

Datum rozhodnutí: 23.02.2023

Typ rozhodnutí: ROZSUDEK


Heslo: Náklady trestního řízení

Dotčené předpisy: § 154 odst. 1 tr. ř.

Kategorie rozhodnutí: A


Publikováno ve sbírce pod číslem: 29 / 2023



5 Tz 4/2023-2093 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání dne 23. 2. 2023 v senátě složeném 
z předsedy senátu JUDr. Bc. Jiřího Říhy, Ph.D., a soudců JUDr. Blanky Roušalové 
a JUDr. Bohuslava Horkého, stížnost pro porušení zákona, kterou podal ministr 
spravedlnosti ve prospěch obviněného T. H., nar. XY ve XY, proti pravomocnému 
usnesení Krajského soudu v Brně ze dne 15. 10. 2019, č. j. 8 To 365/2019-2036, 
a proti výroku I. a III.  usnesení Okresního soudu v Břeclavi ze dne 3. 9. 
2019, č. j. 2 T 178/2017-2013, a podle § 268 odst. 2, § 269 odst. 2 a § 270 
odst. 1 tr. řádu rozhodl takto:


Pravomocným usnesením Krajského soudu v Brně ze dne 15. 10. 2019, č. j. 8 To 
365/2019-2036, kterým byla podle § 148 odst. 1 písm. c) tr. ř. zamítnuta 
stížnost obviněného T. H. proti usnesení Okresního soudu v Břeclavi ze dne 3. 
9. 2019, č. j. 2 T 178/2017-2013, 

a pravomocnými výroky pod body I. a III.  usnesení Okresního soudu v Břeclavi 
ze dne 3. 9. 2019, č. j. 2 T 178/2017-2013, kterými byla podle § 154 odst. 1 
tr. ř. obviněnému uložena povinnost nahradit poškozeným náklady potřebné k 
účelnému uplatnění jejich nároku na náhradu škody

byl porušen zákon

v neprospěch obviněného T. H. v ustanoveních § 148 odst. 1 tr. ř. a § 154 odst. 
1 a § 155 odst. 4 tr. ř. ve spojení s § 140b zákona č. 182/2006 Sb., o úpadku a 
způsobech jeho řešení (insolvenční zákon), ve znění pozdějších předpisů.

Usnesení Krajského soudu v Brně ze dne 15. 10. 2019, č. j. 8 To 365/2019-2036, 
a usnesení Okresního soudu v Břeclavi ze dne 3. 9. 2019, č. j. 2 T 
178/2017-2013, ve výrocích pod body I. a III. se zrušují.

Zrušují se také další rozhodnutí obsahově navazující na zrušené části 
rozhodnutí, pokud vzhledem ke změně, k níž došlo zrušením, pozbyla podkladu.

Okresnímu soudu v Břeclavi se přikazuje, aby věc v potřebném rozsahu znovu 
projednal a rozhodl.


Odůvodnění:

I. Dosavadní průběh řízení

1.	Usnesením Okresního soudu v Břeclavi ze dne 3. 9. 2019, č. j. 2 T 
178/2017-2013, bylo rozhodnuto o návrzích poškozených Těšínská tiskárna, a. s., 
IČ: 45193525, se sídlem Štefánikova 1828/2, Český Těšín (dále jen „Těšínská 
tiskárna“), a PRIMALEX PLUS, s. r. o., IČ: 25007637, se sídlem Třebízského 
837/31, Slaný (dále jen „PRIMALEX PLUS“), tak že podle § 154 odst. 1 tr. ř. 
uložil soud prvního stupně obviněnému T. H. povinnost nahradit poškozené 
Těšínské tiskárně náklady potřebné k účelnému uplatnění jejího nároku na 
náhradu škody v celkové výši 153 374,76 Kč (výrok I.), podle § 154 odst. 1 ve 
zbývající části v rozsahu 13 261,60 Kč návrh této poškozené zamítl (výrok II.), 
podle § 154 odst. 1 tr. ř. uložil obviněnému T. H. povinnost nahradit poškozené 
PRIMALEX PLUS náklady potřebné k účelnému uplatnění jejího nároku na náhradu 
škody v celkové výši 8 460 Kč (výrok III.). Usnesení nabylo ve výrocích I. a 
III. právní moc dne 15. 10. 2019 ve spojení s usnesením Krajského soudu v Brně 
ze dne 15. 10. 2019, č. j. 8 To 365/2019-2036. Stížnostní soud tímto usnesením 
podle § 148 odst. 1 písm. c) tr. ř. zamítl stížnost obviněného proti shora 
uvedenému usnesení soudu prvního stupně ohledně výroků I. a III. 

II. Stížnost pro porušení zákona a vyjádření k ní

2.	Ministr spravedlnosti podal ve prospěch obviněného T. H. stížnost pro 
porušení zákona proti usnesení Krajského soudu v Brně ze dne 15. 10. 2019, č. 
j. 8 To 365/2019-2036, a proti výrokům pod body I. a III. usnesení Okresního 
soudu v Břeclavi ze dne 3. 9. 2019, č. j. 2 T 178/2017-2013.

3.	Ministr spravedlnosti vyjádřil přesvědčení, že stížnostní soud 
pochybil, pokud souhlasil s rozhodnutím soudu prvního stupně, že poškozeným měl 
být přiznán nárok na náhradu nákladů řízení podle § 154 odst. 1 tr. ř. 
Zamítnutí stížnosti obviněného proti takovému usnesení proto považoval za 
nesprávné. Svůj názor ministr spravedlnosti odůvodnil tím, že přiznání tohoto 
nároku podle § 154 odst. 1 tr. ř. bránila zákonná překážka, konkrétně 
ustanovení § 140b zákona č. 182/2006 Sb., o úpadku a způsobech jeho řešení 
(insolvenční zákon), ve znění pozdějších předpisů (dále ve zkratce „insolvenční 
zákon“ nebo jen „IZ“), neboť s obviněným T. H. bylo insolvenční řízení zahájeno 
dne 12. 6. 2019, přičemž o úpadku tohoto obviněného bylo rozhodnuto dne 19. 6. 
2019.

4.	Ministr spravedlnosti upozornil na nález Ústavního soudu ze dne 20. 
6. 2017, sp. zn. I. ÚS 3523/16, týkající se problematiky přednostního použití 
insolvenčního zákona. V tomto rozhodnutí Ústavní soud potvrdil, že po dobu 
trvání účinků rozhodnutí o úpadku nelze obviněnému uložit povinnost k náhradě 
škody podle § 228 odst. 1 tr. ř. K tomu ministr spravedlnosti odkázal také na 
rozhodnutí Nejvyššího soudu ze dne 3. 12. 2019, sp. zn. 7 Tz 83/2019, usnesení 
Vrchního soudu v Praze ze dne 28. 5. 2018, sp. zn. 6 To 14/2018, a další. 

5.	Podle názoru ministra spravedlnosti je nutno tyto závěry z výše 
uvedené judikatury ohledně nároku na náhradu škody analogicky uplatnit i v 
rámci ustanovení o náhradě nákladů spojených s účastí poškozeného v trestním 
řízení podle § 154 odst. 1 tr. ř. V posuzovaném případě tak soudy nižších 
stupňů měly zohlednit speciální ustanovení jiných procesních předpisů jako lex 
specialis. V době rozhodování soudu prvního stupně o nárocích poškozených podle 
§ 154 odst. 1 tr. ř. dne 3. 9. 2019 byl obviněný již v úpadku, proto měly být 
tyto nároky poškozených za dané situace zamítnuty, resp. krajský soud měl na 
základě podané stížnosti obviněného zrušit rozhodnutí soudu prvního stupně, 
neboť insolvenční řízení nebylo doposud skončeno.

6.	Ministr spravedlnosti proto Nejvyššímu soudu navrhl, aby podle § 268 
odst. 2 tr. ř. vyslovil, že pravomocným usnesením Krajského soudu v Brně ze dne 
15. 10. 2019, č. j. 8 To 365/2019-2036, a usnesením Okresního soudu v Břeclavi 
ze dne 3. 9. 2019, sp. zn. 2 T 178/2017, ve výrocích I. a III., byl porušen 
zákon v neprospěch obviněného T. H. v ustanoveních § 148 odst. 1 tr. ř. a § 154 
odst. 1 tr. ř. ve spojení s § 140b IZ, a aby podle § 269 odst. 2 tr. ř. zrušil 
napadená rozhodnutí v tomto rozsahu a všechna další rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, a 
aby podle § 270 odst. 1 tr. ř. přikázal Okresnímu soudu v Břeclavi věc v 
potřebném rozsahu znovu projednat a rozhodnout, případně aby Nejvyšší soud 
postupoval podle § 271 odst. 1 tr. ř.

7.	Opis stížnosti pro porušení zákona byl zaslán Nejvyššímu státnímu 
zastupitelství, obviněnému a poškozeným k vyjádření. Svého oprávnění využil 
státní zástupce Nejvyššího státního zastupitelství, který souhlasil s podanou 
stížností pro porušení zákona, stejně tak s návrhem ministra spravedlnosti na 
rozhodnutí Nejvyššího soudu v této věci. Souhlasil také s rozhodnutím v 
neveřejném zasedání rovněž i v případě jiného než navrhovaného rozhodnutí. 

8.	Ke stížnosti pro porušení zákona se prostřednictvím svého obhájce 
vyjádřil též obviněný. Uvedl, že podal podnět k podání stížnosti pro porušení 
zákona ministru spravedlnosti. S touto podanou stížností se tak ztotožňuje a 
dále rozvedl své argumenty, jež byly v podstatě shodné jako v podané stížnosti 
pro porušení zákona. Zdůraznil, že o povinnosti obviněného uhradit poškozeným 
náhradu nákladů potřebných k účelnému uplatnění nároku na náhradu škody 
přibráním zmocněnce se rozhoduje v adhezním řízení, jehož výsledkem je svou 
povahou občanskoprávní rozhodnutí o peněžní náhradě. Jedná se tak o rozhodnutí, 
které se přímo dotýká majetkové podstaty dlužníka (obviněného), jehož vydání 
brání § 140b IZ. Souhlasil tak s návrhem na zrušení napadených rozhodnutí.

III. Posouzení důvodnosti stížnosti pro porušení zákona

9.	Nejvyšší soud shledal stížnost pro porušení zákona podle § 266 odst. 
1 tr. ř. přípustnou, a z jejího podnětu pak přezkoumal podle § 267 odst. 3 tr. 
ř. zákonnost a odůvodněnost napadených rozhodnutí v rozsahu a z důvodů 
uvedených ve stížnosti pro porušení zákona, jakož i řízení předcházející 
napadané části rozhodnutí. Nejvyšší soud přitom dospěl k závěru, že podaná 
stížnost pro porušení zákona je důvodná a že napadeným usnesením Krajského 
soudu v Brně a usnesením Okresního soudu v Břeclavi ve výroku I. a III. byl 
porušen zákon v neprospěch obviněného T. H. 

10.	Na tomto místě Nejvyšší soud připomíná, že Okresní soudu v Břeclavi 
rozhodl usnesením ze dne 3. 9. 2019, č. j. 2 T 178/2017-2013, o návrzích 
poškozených na náhradu nákladů spojených s účastí v trestním řízení podle § 154 
odst. 1 tr. ř., podaných ve lhůtě podle § 155 odst. 4 tr. ř. Okresní soud v 
Břeclavi, jde-li o náhradu nákladů potřebných k účelnému uplatnění majetkového 
nároku poškozených v adhezním řízení, podle § 154 odst. 1 tr. ř. částečně 
vyhověl návrhu poškozené obchodní společnosti Těšínské tiskárny (výrok pod 
bodem I.) a zcela vyhověl návrhu poškozené obchodní společnosti PRIMALEX PLUS 
(výrok pod bodem III.) a zavázal obviněného T. H. k zaplacení shora uvedených 
částek těmto poškozeným. Proti těmto výrokům (pod body I. a III. uvedeného 
usnesení) podal obviněný stížnost, o které rozhodl Krajský soud v Brně 
usnesením ze dne 15. 10. 2019, č. j. 8 To 365/2019-2036, tak, že ji podle § 148 
odst. 1 písm. c) tr. ř. zamítl. Soudy nižších stupňů přitom odůvodnily svá 
rozhodnutí tím, že obviněný byl v dané věci uznán vinným (označenými trestnými 
krádeže a poškození věřitele), byl mu uložen trest a poškozeným byl podle § 228 
odst. 1 tr. ř. zčásti přiznán nárok na náhradu škody (se zbytkem svého nároku 
byly poškozené obchodní společnosti odkázány podle § 229 odst. 2 tr. ř. na 
řízení ve věcech občanskoprávních). Proto byly podle soudů nižších stupňů 
splněny podmínky § 154 odst. 1 tr. ř. pro přiznání povinnosti obviněného 
nahradit poškozeným náklady spojené s účastí poškozených v trestním řízení 
(potřebné k účelnému uplatnění nároku na náhradu škody v trestním řízení), 
včetně nákladů vzniklých přibráním zmocněnce. Jsou-li podle soudu druhého 
stupně splněny podmínky pro postup podle § 154 odst. 1 tr. ř., musí být 
obviněnému uložena povinnost nahradit poškozeným účelně vynaložené náklady na 
uplatnění nároku na náhradu škody v adhezním řízení bez ohledu na to, zda v 
době rozhodnutí trestních soudů o náhradě nákladů řízení probíhá proti 
obviněnému insolvenční řízení a zda v něm byl zjištěn úpadek obviněného či 
nikoliv.

11.	Nejvyšší soud z veřejně přístupného insolvenčního rejstříku zjistil 
detaily insolvenčního řízení ve věci úpadce T. H. vedeného u Krajského soudu v 
Brně pod sp. zn. XY. Dne 12. 6. 2019 došlo k zahájení insolvenčního řízení 
proti obviněnému T. H. a věřitelé byli vyzváni k podání přihlášek svých 
pohledávek. Dne 19. 6. 2019 bylo vydáno usnesení o zjištění úpadku dlužníka T. 
H., bylo (mimo jiné) povoleno řešení úpadku formou oddlužení. Toto insolvenční 
řízení nebylo dosud skončeno.

12.	Předně je třeba připomenout relevantní ustanovení, jichž se 
stěžovatel i obviněný dovolávali. 

13.	Pokud byl poškozenému alespoň zčásti přiznán nárok na náhradu škody 
nebo nemajetkové újmy v penězích nebo na vydání bezdůvodného obohacení, je 
podle § 154 odst. 1 tr. ř. odsouzený, jemuž byla povinnost k náhradě škody nebo 
nemajetkové újmy v penězích nebo k vydání bezdůvodného obohacení uložena, 
povinen nahradit poškozenému též náklady potřebné k účelnému uplatnění tohoto 
nároku v trestním řízení, včetně nákladů vzniklých přibráním zmocněnce.

14.	S rozhodnutím o úpadku insolvenční zákon spojuje řadu účinků, a to i 
vůči jiným řízením, jež se dotýkají majetkové podstaty dlužníka (§ 140 a násl. 
IZ). Účinky rozhodnutí o úpadku nastávají okamžikem jeho zveřejnění v 
insolvenčním rejstříku (§ 140a odst. 1 věta první IZ). V § 140b IZ je upraven 
zákaz vydání rozhodnutí následovně. Nejde-li o řízení uvedená v § 140a IZ, 
nelze v jiných soudních nebo rozhodčích řízeních po dobu, po kterou trvají 
účinky rozhodnutí o úpadku, rozhodnout o pohledávkách a jiných právech 
týkajících se majetkové podstaty, které mají být v insolvenčním řízení 
uplatněny přihláškou, nebo na které se v insolvenčním řízení pohlíží jako na 
přihlášené, anebo o pohledávkách, které se v insolvenčním řízení neuspokojují 
(§ 170 IZ); to neplatí, jde-li o pohledávky věřitelů na náhradu škody nebo 
nemajetkové újmy způsobené trestným činem nebo na vydání bezdůvodného obohacení 
získaného trestným činem, pokud v trestním řízení o tomto trestném činu byl 
zajištěn majetek v majetkové podstatě dlužníka. K rozhodnutím vydaným v rozporu 
s tímto zákazem se v insolvenčním řízení nepřihlíží.

15.	Určité výkladové spory i problémy v aplikační praxi vyvolávalo 
zpočátku ustanovení § 140b IZ ohledně jeho aplikovatelnosti vůči úpadci při 
rozhodování jednak o nárocích poškozených na náhradu škody, nemajetkové újmy či 
na vydání bezdůvodného obohacení v trestním řízení a na ukládání majetkových 
sankcí takovým obviněným (nyní je stěžovatelem předestřen nový problém 
rozhodování o nárocích poškozených na náhradu nákladů řízení po pravomocném 
rozhodnutí ve věci samé). Ke zmíněné problematice je možno odkázat na odbornou 
literaturu – srov. především Púry, F. Některé souvislosti trestního a 
insolvenčního práva v aktuální rozhodovací činnosti Nejvyššího soudu. Bulletin 
advokacie, 2019, č. 5, str. 49 a násl.; dále srov. též Krupička, J. 
Uspokojování pohledávek a majetkové dispozice při střetu insolvenčního a 
trestního řízení. Soudce, 2019, č. 5, s. 44 a násl.). Ustálily se již názory, 
že zásadně není možno poškozenému přiznat v adhezním řízení nárok na náhradu 
škody, ačkoliv byl řádně a včas podle trestního řádu uplatněn, pokud bylo 
předtím zahájeno insolvenční řízení ve věci obviněného, bylo rozhodnuto o jeho 
úpadku a účinky tohoto rozhodnutí v době rozhodování v trestní věci stále 
trvaly, pokud nebyl v trestním řízení zajištěn majetek v majetkové podstatě 
dlužníka (obviněného) ve smyslu § 47 tr. ř. (věta za středníkem § 140b IZ). Z 
aplikační praxe je možno odkázat např. na rozsudky Nejvyššího soudu ze dne 3. 
12. 2019, sp. zn. 7 Tz 83/2019, nebo ze dne 15. 9. 2021, sp. zn. 4 Tz 37/2021, 
za stávající úpravy (po vložení § 140b IZ do insolvenčního zákona – viz níže) 
lze navázat i na starší judikaturu vztahující se k předchozímu zákonu č. 
328/1991 Sb., o konkursu a vyrovnání, konkrétně jeho § 14 odst. 1 písm. c), 
zejména pak na rozsudek Nejvyššího soudu ze dne 6. 8. 2002, sp. zn. 4 Tz 
41/2002, uveřejněný pod č. 20/2003 Sb. rozh. tr. 

16.	Uvedené názory žádal stěžovatel uplatnit i na rozhodování o 
nákladech poškozeného spojených s účastí poškozeného v trestním řízení ve 
smyslu § 154 tr. ř., což předtím neakceptovaly soudy nižších stupňů v dané 
věci, neboť vycházely z toho, že postup podle uvedeného ustanovení je 
obligatorní a nebrání mu ani úprava obsažená v insolvenčním zákoně. 

17.	Obecně je k tomu možno uvést, že základním procesním předpisem pro 
postup soudů v trestním řízení je trestní řád, což platí také pro adhezní 
řízení, ve kterém soud rozhoduje o civilním nároku poškozeného na peněžité 
plnění z titulu odpovědnosti za škodu, nemajetkovou újmu, resp. bezdůvodné 
obohacení, způsobené mu trestným činem, jakož i o nákladech spojených s účastí 
poškozeného na takovém trestním řízení. Trestní řízení tak zde v tomto ohledu 
supluje řízení ve věcech občanskoprávních, rozhoduje se přitom podle norem 
civilního hmotného práva, nejčastěji podle občanského zákoníku, zákoníku práce 
nebo jiných právních předpisů (např. autorského zákona). Z této zvláštní povahy 
rozhodování o civilních nárocích poškozených v trestním řízení plynou též 
zvláštní konsekvence pro rozhodování v případech, kdy je obviněný coby povinný 
v úpadku a není schopen uspokojit pohledávky všech svých věřitelů. Proto je 
nezbytné zohlednit také speciální ustanovení jiných procesních předpisů 
stanovujících zvláštní režim pro takové specifické situace. Tímto speciálním 
předpisem ve vztahu k trestnímu řádu je v naznačených situacích insolvenční 
zákon, jak konstatoval při jiné příležitosti i Ústavní soud ve svém nálezu ze 
dne 20. 7. 2017, sp. zn. I. ÚS 3523/16, publikovaném ve svazku 85 pod č. 
105/2017 na str. 729 Sbírky nálezů a usnesení Ústavního soudu. 

18.	Po zahájení insolvenčního řízení se totiž aktivují zvláštní pravidla 
sledující zájem na efektivním uspořádání majetkových poměrů úpadce (přičemž je 
lhostejné, zda současně trestně stíhaného či nikoli) tak, aby pokud možno došlo 
k uspokojení všech věřitelů, a to alespoň zčásti, poměrně a rovnoměrně (při 
případném současném zohlednění zvláštních pravidel upřednostnění některých 
pohledávek z důležitých důvodů uznaných zákonodárcem), jak vyplývá z 
insolvenčního zákona. Aby k takovému efektivnímu uspořádání majetkových poměrů 
vůbec mohlo dojít, je třeba vypořádávat pohledávky k určitému datu a zakázat 
vytváření a přidávání stále nových pohledávek, které by měly být uspokojeny v 
insolvenčním řízení, v procesu vypořádávání majetkových poměrů úpadce. Proto 
zákonodárce novelizací provedenou zákonem č. 294/2013 Sb. vložil do 
insolvenčního zákona mimo jiné i ustanovení § 140a a § 140b IZ, kterými 
znemožnil vytváření nových exekučních titulů v průběhu insolvenčního řízení 
vůči úpadci (jednak tím, že běžná civilní řízení se přerušují, jednak tím, že v 
řízení, které se nepřerušuje, jako např. trestní řízení, se zásadně zapovídá 
rozhodnout o pohledávkách a jiných právech týkajících se majetkové podstaty). 

19.	Řešení dlužníkova úpadku ve zvláštním soudním řízení se zvláštními 
pravidly je nezbytné proto, že v krizové úpadkové situaci nelze porušení práv 
či neplnění povinností ze strany úpadce postihnout standardními procesními 
prostředky. Jinak by při mnohosti dlužníkových závazků a nedostatku prostředků 
k jejich krytí byli použitím obvyklých právních prostředků někteří věřitelé 
vůči ostatním zvýhodněni, např. proto, že splatnost jejich pohledávek nastává 
dříve. Cílem řešení úpadku zvláštní právní úpravou je vyloučit preference 
věřitelů, pokud nejsou věcně odůvodněny jejich postavením nebo povahou jejich 
pohledávky. Výsledkem takového zvláštního řízení je mnohostranné spravedlivé 
uspořádání, při němž lze vzít v úvahu i další aspekty, např. sociální aspekty 
ve vztahu k úpadci. Řešení úpadku proto nemůže být pouze dvoustrannou 
záležitostí a nemůže fungovat např. jako alternativa postupu při vymáhání 
pohledávek ve dvoustranných sporech (viz důvodová zpráva k insolvenčnímu 
zákonu). Z uvedeného je zřejmý úmysl zákonodárce upřednostnit insolvenční 
řízení jako prostředek generálního vyřešení vztahů mezi dlužníkem a jeho 
věřiteli před individuálním uplatňováním pohledávek v nalézacím, příp. 
exekučním řízení. 

20.	Platí-li shora uvedené myšlenky pro rozhodnutí ve věci samé, tedy o 
samotném nároku (o jeho základu i výši), tím spíše to musí platit i pro 
rozhodování o navazujícím nároku na náhradu nákladů řízení spojených s 
uplatněním nároku. Takový nárok má totiž akcesorickou povahu a civilistická 
judikatura jej proto důvodně považuje za příslušenství pohledávky, které sídlí 
její osud, jak bude rozvedeno níže.

21.	V posuzované věci nedošlo k porušení ustanovení § 140b IZ při 
rozhodování o samotném uplatněnému nároku poškozených na náhradu škody 
způsobené trestným činem podle § 43 odst. 1, 3 tr. ř., neboť ani při rozhodnutí 
soudem prvního stupně, ani při rozhodnutí soudem druhého stupně ve věci samé 
(tj. v řízení o vině, trestu a nároku na náhradu škody) neprobíhalo insolvenční 
řízení ve věci obviněného. Ve věci samé v řízení o odvolání totiž rozhodoval 
Krajský soud v Brně rozsudkem ze dne 6. 9. 2018, č. j. 7 To 166/2018-1936, 
tehdy nebylo ještě insolvenční řízení ve věci obviněného ani zahájeno, natož 
aby bylo rozhodnuto o úpadku. Jak bylo uvedeno shora, k zahájení insolvenčního 
řízení ve věci obviněného došlo až dne 12. 6. 2019 a o úpadku rozhodl Krajský 
soud v Brně usnesením ze dne 19. 6. 2019, č. j. KSBR 54 INS 8794/2019-A-7, jímž 
současně mimo jiné rozhodl o řešení úpadku oddlužením, ustanovil insolvenčního 
správce Insolvenční servis, v. o. s., a vyzval věřitele, aby nejpozději ve 
lhůtě 2 měsíců od zveřejnění usnesení přihlásili své pohledávky s tím, že k 
později přihlášeným pohledávkám nebude insolvenční soud přihlížet a nebudou v 
insolvenčním řízení uspokojovány. Okamžikem zveřejnění tohoto usnesení v 
insolvenčním rejstříku, k němuž došlo týž den (19. 6. 2019), tak měly nastat 
účinky mimo jiné též uvedené v § 140b IZ. Jen pro úplnost se uvádí, že 
usnesením Krajského soudu v Brně ze dne 5. 3. 2020, č. j. KSBR 54 INS 
8794/2019-B-16, bylo mimo jiné rozhodnuto, že se schvaluje oddlužení obviněného 
T. H. plněním splátkového kalendáře se zpeněžením majetkové podstaty. 

22.	Přes výše uvedené, že po dobu trvání účinků rozhodnutí o úpadku 
platil obecný zákaz vyplývající z § 140b IZ rozhodnout o pohledávkách, které 
mají být uplatněny v insolvenčním řízení přihláškou, rozhodl Okresní soud v 
Břeclavi usnesením ze dne 3. 9. 2019, č. j. 2 T 178/2017-2013, o povinnosti 
obviněného T. H. nahradit označeným poškozeným náklady řízení (viz výše), jakož 
i po něm Krajský soud v Brně usnesením ze dne 15. 10. 2019, č. j. 8 To 
365/2019-2036, o zamítnutí stížnosti obviněného proti uvedenému usnesení soudu 
prvního stupně. Uvedená rozhodnutí přitom zjevně navazují na předchozí řízení 
ve věci samé, v němž bylo též rozhodováno o nárocích poškozených na náhradu 
škody. Podmínkou přiznání nároku na náhradu nákladů potřebných k účelnému 
uplatnění takového nároku na náhradu škody podle § 154 odst. 1 tr. ř. (dále též 
jen nárok na náhradu nákladů) je právě jeho alespoň zčásti úspěšné uplatnění, 
tj. soud musel předtím v řízení ve věci samé alespoň zčásti přiznat nárok na 
náhradu škody (resp. nemajetkové újmy či nárok na vydání bezdůvodného 
obohacení). I v tom lze spatřovat významnou provázanost a svým způsobem 
akcesoritu nároku na náhradu nákladů řízení, o němž se rozhoduje jen na návrh 
poškozeného, a to po právní moci rozsudku (§ 155 odst. 4 tr. ř.), kterým byl 
poškozenému alespoň zčásti přiznán nárok na náhradu škody nebo nemajetkové újmy 
v penězích nebo na vydání bezdůvodného obohacení (dále též jen majetkový 
nárok). 

23.	Dále je třeba upozornit na bohatou, ustálenou a publikovanou 
judikaturu Nejvyššího soudu v insolvenčních věcech, kterou nezohlednil ani 
stěžovatel ve svém mimořádném opravném prostředku a podle které se nárok na 
náhradu nákladů řízení považuje za příslušenství pohledávky (tj. majetkového 
nároku), jež sdílí její osud. Tak to konstatoval Nejvyšší soud v řadě svých 
publikovaných i nepublikovaných rozhodnutí – srov. zejména rozhodnutí pod č. 
85/2015, č. 83/2016 či č. 43/2020 Sb. rozh. obč. Příslušenství pohledávky 
(jistiny) tvořené soudně přiznanou náhradou nákladů řízení zásadně sdílí (co do 
pořadí, v jakém se uspokojuje) osud pohledávky (jistiny), bez zřetele k tomu, 
že takové příslušenství mohlo vzniknout (vzniklo) až právní mocí soudní 
rozhodnutí, kterým byla přiznána náhrada nákladů řízení (viz usnesení 
Nejvyššího soudu ze dne 28. 7. 2016, sp. zn. 29 NSČR 54/2016). Zároveň platí, 
že před právní mocí rozhodnutí, kterým soud přizná účastníku občanského 
soudního řízení nárok na náhradu nákladů řízení (tj. před okamžikem vzniku 
nároku na náhradu nákladů řízení, neboť ten vzniká až s právní mocí takového 
rozhodnutí), nelze takový nárok přihlásit do insolvenčního řízení ani jako 
pohledávku vázanou na splnění odkládací podmínky; na příslušenství pohledávky, 
která je nebo měla být přihlášena do insolvenčního řízení, se vztahuje 
osvobození podle § 414 odst. 1 IZ bez zřetele k tomu, že jde o příslušenství 
tvořené nárokem na náhradu nákladů řízení vedeného o pohledávce za trvání 
oddlužení u nalézacího soudu, přiznaným věřiteli v době, kdy jej již nelze 
přihlásit do insolvenčního řízení (viz rozsudek Nejvyššího soudu ze dne 31. 3. 
2015, sp. zn. 29 ICdo 62/2014, uveřejněný pod č. 85/2015 Sb. rozh. tr.). To 
doplnil Nejvyšší soud v usnesení ze dne 30. 11. 2015, sp. zn. 29 NSCR 110/2015, 
uveřejněném pod č. 83/2016 Sb. rozh. obč., podle nějž u pohledávky (jistiny), 
která vznikla před zahájením insolvenčního řízení vedeného na majetek dlužníka, 
nelze považovat příslušenství pohledávky tvořené soudem přiznanou náhradou 
nákladů řízení za peněžitý závazek, který dlužníku vznikl až po schválení 
oddlužení [§ 418 odst. 1 písm. c) IZ], ani za pohledávku vzniklou poté, co 
nastanou účinky schválení oddlužení (§ 409 odst. 2 IZ), bez zřetele k tomu, že 
toto příslušenství vzniklo (právní mocí soudního rozhodnutí) po schválení 
oddlužení. Uvedený přístup se nemění ani v případech přerušených civilních 
řízení v důsledku postupu podle § 140a odst. 1 IZ, v nichž dojde ke zpětvzetí 
žaloby a s tím spojeného rozhodnutí o zastavení řízení spojeného s akcesorickým 
výrokem o nákladech řízení – viz k tomu více v usnesení Nejvyššího soudu ze dne 
31. 7. 2019, sp. zn. 29 Cdo 4524/2017, uveřejněném pod č. 43/2020 Sb. rozh. obč.

24.	I z důvodů zmíněné závislosti nároku na náhradu nákladů řízení na 
rozhodnutí o majetkovém nároku je možno vycházet ze shora uvedené judikatury 
týkající se rozhodnutí o nákladech řízení učiněného v občanskoprávním řízení i 
pro účely rozhodnutí o nákladech řízení poškozeného v trestním řízení ve smyslu 
§ 154 tr. ř. Z této judikatury přitom jednoznačně vyplývá, že rozhodnutí o 
nákladech má vždy akcesorickou povahu, že sdílí osud hlavní pohledávky 
(jistiny), tj. přiznaného nároku na náhradu škodu nebo nemajetkové újmy nebo na 
vydání bezdůvodného obohacení. Zásadně je třeba takový nárok přihlásit spolu s 
hlavní pohledávkou (jistinou), přičemž tento nárok na náhradu nákladů řízení 
musí být v takovém okamžiku již pravomocně přiznán rozhodnutím soudu, neboť 
teprve tehdy vzniká (jde tak o konstitutivní rozhodnutí – stejně to platí pro 
civilní i trestní řízení). Právní moci takové rozhodnutí ovšem musí nabýt 
dříve, než věřitel nárok na náhradu nákladů řízení přihlásí do insolvenčního 
řízení, protože není možno vázat přihlášku na odkládací podmínku. V civilním 
řízení je snad jen poněkud rozdíl v tom směru, že o nákladech řízení se 
standardně rozhoduje spolu s rozhodnutím ve věci samé, naproti tomu v trestním 
řízení se tak činí až po pravomocném rozhodnutí ve věci samé (v rámci tzv. 
postagendy), čímž se zvětšuje časový prostor, v němž může dojít k zahájení 
insolvenčního řízení a rozhodnutí o úpadku (na samotnou podstatu nároku na 
náhradu nákladů řízení to ovšem vliv nemá). 

25.	Je tak třeba vycházet ze zmíněné judikatury Nejvyššího soudu 
týkající se rozhodnutí o nákladech řízení v občanskoprávním řízení, protože 
není zvláštního důvodu, aby tomu bylo v trestním řízení jinak. Také rozhodnutí 
o nákladech řízení spojených s účastí poškozeného v trestním řízení podle § 154 
odst. 1 tr. ř. je tedy rozhodnutím o příslušenství pohledávky (jistiny), o níž 
bylo předtím rozhodnuto ve věci samé. Osud příslušenství musí v insolvenčním 
řízení sdílet osud jistiny, zároveň není možno ani s odkládací podmínkou 
přihlásit do insolvenčního řízení ještě pravomocně nepřiznaný nárok na náhradu 
řízení. Tímto rozhodnutím přitom není řešeno možné přiznání nákladů řízení 
podle § 154 odst. 2 a 3 tr. ř. 

26.	Upozornit je třeba též na to, že na příslušenství pohledávky, která 
je nebo měla být přihlášena do insolvenčního řízení, se vztahuje osvobození 
podle § 414 odst. 1 IZ bez zřetele k tomu, že jde o příslušenství tvořené 
nárokem na náhradu nákladů řízení vedeného o pohledávce za trvání oddlužení u 
soudu prvního stupně, přiznaným věřiteli v době, kdy jej již nelze přihlásit do 
insolvenčního řízení.

27.	Zároveň by měl platit i zákaz učinit rozhodnutí, které založí 
pohledávku z titulu náhrady nákladů řízení, v době, po kterou trvají účinky 
rozhodnutí o úpadku. Je totiž nutné respektovat ustanovení § 140b IZ, neboť 
insolvenční zákon je lex specialis k trestnímu řádu. Okresní soud v Břeclavi 
tuto uzávěru obsaženou v insolvenčním zákoně nerespektoval, nezohlednil ji ani 
stížnostní soud, tedy Krajský soud v Brně. Přitom je zřejmé, že soudy svým 
postupem založily (konstituovaly) peněžitou pohledávku, která by jinak spolu s 
pohledávkou hlavní (jistinou) měla být uplatněna v insolvenčním řízení 
přihláškou. Pokud však takové rozhodnutí nenabylo právní moci dříve, než 
uplynula lhůta pro podání přihlášek (zde dokonce ani nebylo vydáno), není možno 
nárok na náhradu nákladů řízení uplatnit. Také ohledně nároku na náhradu 
nákladů by mělo platit, že jako příslušenství sdílí osud s jistinou (majetkovým 
nárokem poškozeného), tedy se na něj vztahuje osvobození podle § 414 odst. 1 IZ 
pro případ řešení úpadku oddlužením (jako tomu je v případě obviněného T. H.), 
tedy splní-li dlužník řádně a včas všechny povinnosti podle schváleného způsobu 
oddlužení, insolvenční soud rozhodne o splnění oddlužení a zároveň dlužníka 
osvobodí od placení pohledávek zahrnutých do oddlužení v rozsahu, v němž dosud 
nebyly uspokojeny.

28.	Z uvedeného vyplývá, že Okresní soud v Břeclavi a Krajský soud v 
Brně svými rozhodnutími o povinnosti obviněného T. H. nahradit náklady řízení 
spojené s účastí poškozeného v trestním řízení podle § 154 odst. 1 tr. ř. 
porušily zákon v ustanovení § 140b IZ, pokud nerespektovaly z něj plynoucí 
zákaz učinit rozhodnutí o pohledávce týkající se majetkové podstaty, která měla 
být v insolvenčním řízení uplatněna přihláškou. Po dobu trvání účinků 
rozhodnutí o úpadku je totiž takové rozhodnutí nepřípustné. Soudy tak budou 
muset s takovým rozhodováním o nárocích poškozených na náhradu nákladů řízení 
spojených s jejich účastí v trestním řízení vyčkat, dokud uvedené účinky 
rozhodnutí o úpadku obviněného nepominou, přičemž navíc budou muset poté 
zkoumat, zda nebyly splněny podmínky osvobození podle § 414 odst. 1 IZ, tedy 
zda obviněný nebyl v insolvenčním řízení od takové pohledávky, která jako 
příslušenství sdílí osud jistiny (tj. majetkového nároku na náhradu škody), 
osvobozen.

IV. Závěrečné shrnutí

29.	Nejvyšší soud proto na podkladě stížnosti pro porušení zákona podané 
ministrem spravedlnosti vyslovil podle § 268 odst. 2 tr. ř., že usnesením 
Krajského soudu v Brně ze dne 15. 10. 2019, č. j. 8 To 365/2019-2036, kterým 
byla podle § 148 odst. 1 písm. c) tr. ř. zamítnuta stížnost obviněného T. H. 
proti usnesení Okresního soudu v Břeclavi ze dne 3. 9. 2019, č. j. 2 T 
178/2017-2013, jakož i jeho výroky pod body I. a III., kterými byla podle § 154 
odst. 1 tr. ř. obviněnému uložena povinnost nahradit poškozeným náklady 
potřebné k účelnému uplatnění jejich nároku na náhradu škody, byl v 
ustanoveních § 148 odst. 1, § 154 odst. 1 a § 155 odst. 4 tr. ř. ve spojení s § 
140b IZ porušen zákon v neprospěch obviněného T. H. 

30.	Nejvyšší soud z uvedeného důvodu podle § 269 odst. 2 tr. ř. zrušil 
napadené usnesení soudu druhého stupně, jakož i usnesení soudu prvního stupně 
ve výrocích pod body I. a III. Nejvyšší soud zrušil také další rozhodnutí 
obsahově navazující na zrušené výroky, pokud vzhledem ke změně, k níž došlo 
zrušením, pozbyla podkladu.

31.	Podle § 270 odst. 1 tr. ř. přikázal Nejvyšší soud Okresnímu soudu v 
Břeclavi, aby věc v potřebném rozsahu znovu projednal a rozhodl. 

32.	Okresní soud v Břeclavi je při dalším rozhodování vázán právním 
názorem Nejvyššího soudu uvedeným v tomto rozsudku (§ 270 odst. 4 tr. ř.). 
Zároveň je třeba upozornit, že bylo konstatováno porušení zákona v neprospěch 
obviněného, a proto v novém řízení nemůže dojít ke změně rozhodnutí v jeho 
neprospěch (§ 273 tr. ř.), a to ani kdyby byly zjištěny nové skutečnosti jinak 
odůvodňující navýšení nároků poškozených. Bude na soudu prvního stupně, aby se 
věcí znovu zabýval a zvolil správný právní postup, jak byl nastíněn shora. 

33.	Za splnění podmínek § 274 odst. 3 písm. a), odst. 5 tr. ř. (a to ve 
znění zákona č. 418/2021 Sb., účinného od 8. 12. 2021) rozhodoval Nejvyšší soud 
v neveřejném zasedání. 


Poučení: Proti tomuto rozsudku není žádný opravný prostředek přípustný.


V Brně dne 23. 2. 2023


JUDr. Bc. Jiří Říha, Ph.D.
předseda senátu

	
	





