Soud: Nejvyšší soud

Spisová značka: 4 Tz 47/2003

Datum rozhodnutí: 15.05.2003

Typ rozhodnutí: Rozsudek




4 Tz 47/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 15. května 
2003 v senátě složeném z předsedkyně JUDr. Danuše Novotné a soudců JUDr. Jiřího 
Šoukala 

a JUDr. Juraje Malika stížnost pro porušení zákona, kterou podal ministr 
spravedlnosti České republiky ve prospěch obviněného J.  R., t. č. ve výkonu 
trestu odnětí svobody ve Věznici J., proti 1) trestnímu příkazu Obvodního soudu 
pro Prahu 1 ze dne 9. 3. 2001, sp. zn. 5 T 48/2001, a proti 2) trestnímu 
příkazu Obvodního soudu pro Prahu 2 ze dne 9. 6. 2002, sp. zn. 2 T 113/2002, a 
podle § 268 odst. 2, § 269 odst. 2 a § 270 odst. 1 tr. ř. rozhodl t a k t o :

I. Pravomocným trestním příkazem Obvodního soudu pro Prahu 1 ze dne 9. 3. 2001, 
sp. zn. 5 T 48/2001,  b y l   p o r u š e n   z á k o n   v ustanoveních § 36 a 
§ 45a odst. 1 tr. zák., a v řízení, které mu předcházelo, v ustanoveních § 2 
odst. 5, 6 tr. ř., ve znění účinném do 31. 12. 2001, a § 314e odst. 1 tr. ř. v 
neprospěch obviněného J. R.

Napadený trestní příkaz  se   z r u š u j e .

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1 se   p ř i k a z u j e , aby věc v potřebném 
rozsahu znovu projednal a rozhodl.

II. Pravomocným trestním příkazem Obvodního soudu pro Prahu 2 ze dne 9. 6. 
2002, sp. zn. 2 T 113/2002, b y l   p o r u š e n   z á k o n   v ustanoveních 
§ 36 a § 45a odst. 1 tr. zák., a v řízení, které mu předcházelo, v ustanoveních 
§ 2 odst. 5, 6 a § 314e odst. 1 tr. ř. v neprospěch obviněného J. R.

Napadený trestní příkaz se   z r u š u j e .

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 2 se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Samosoudce Obvodního soudu pro Prahu 1 vydal dne 9. 3. 2001 pod sp. zn. 5 T 
48/2001 trestní příkaz, jímž uznal obviněného J. R. vinným trestným činem 
krádeže podle § 247 odst. 1 písm. e) tr. zák. Tohoto trestného činu se dopustil 
tím, že dne 2. 2. 2001 kolem 9.45 hod. v oddělení volného výběru sportovních 
potřeb O. d. T. S., a. s. odcizil zboží v ceně 1 477,- Kč tím způsobem, že 3 ks 
cyklistických počítačů ukryl v kapsách svého oděvu a kolem pokladen prošel bez 
zaplacení, avšak u východu z objektu obchodního domu byl kontrolován 
pracovníkem dozoru J. L., odcizené zboží mu bylo odebráno a jako nepoškozené 
vráceno zpět do prodeje, přičemž uvedeného jednání se dopustil přesto, že byl 
rozsudkem Obvodního soudu pro Prahu 8 ze dne 15. 9. 1999, sp. zn. 1 T 112/99, 
který nabyl právní moci dne 30. 10. 1999, odsouzen pro trestný čin krádeže 
podle § 247 odst. 1 písm. a) tr. zák. k trestu odnětí svobody v trvání tří 
měsíců, jehož výkon byl podmíněně odložen na zkušební dobu v trvání jednoho 
roku. Za to mu byl uložen podle § 45 odst. 1, 3 a § 45a odst. 1, 3 tr. zák. 
trest obecně prospěšných prací ve výměře 200 hodin.

Tento trestní příkaz byl doručen Obvodnímu státnímu zastupitelství pro Prahu 1 
dne 13. 3. 2001, obviněnému dne 24. 7. 2001, a protože žádná z oprávněných osob 
nepodala v zákonné lhůtě odpor, trestní příkaz nabyl právní moci dne 2. 8. 2001.

Samosoudce Obvodního soudu pro Prahu 2 vydal dne 9. 6. 2002 pod sp. zn. 2 T 
113/2002 trestní příkaz, jímž obviněného J. R. uznal vinným trestným činem 
krádeže podle § 247 odst. 1 písm. a), b), e) tr. zák. Tohoto trestného činu se 
dopustil společně s další pachatelkou tím, že dne 6. 6. 2002 kolem 14.15 hod. v 
P. na křižovatce ulic M. a V. se vloupali do osobního motorového vozidla Škoda 
Octavia tím způsobem, že J. R. rozbil šroubovákem levé přední okno dveří a 
zatím co spolupachatelka hlídala zda někdo nejde, odcizil odtud autorádio zn. 
Blaupunkt Lausenne v hodnotě 8 540,- Kč, které při příchodu náhodné osoby 
položil na sedadlo vozu, přičemž poškozením okénka vznikla na vozidle škoda ve 
výši 4 000,- Kč, včetně práce, a to vše ke škodě pronajímatele firmy R., a. s. 
se sídlem v P., majitele ČP L., a. s. se sídlem v P.,  přičemž J. R. se tohoto 
jednání dopustil, ačkoliv byl od 15. 5. 1999 již 4x odsouzen pro obdobnou 
trestnou činnost, naposledy rozhodnutím Obvodního soudu pro Prahu 8 ze dne 6. 
3. 2002, sp. zn. 4 T 29/2002, pro trestný čin krádeže podle § 247 odst. 1 písm. 
d), e) tr. zák. k nepodmíněnému trestu odnětí svobody v trvání tří měsíců. Za 
to mu byl uložen rovněž trest obecně prospěšných prací ve výměře 250 hodin. 
Trestní příkaz nabyl téhož dne právní moci.

Proti oběma trestním příkazům podal ministr spravedlnosti stížnost pro porušení 
zákona ve prospěch obviněného J. R. Namítá v ní, že zákon byl oběma trestními 
příkazy porušen v ustanoveních § 36 a § 45a odst. 1 tr. zák. v neprospěch 
obviněného.

Oba trestní příkazy byly vydány v době, kdy existoval rozsudek Obvodního soudu 
pro Prahu 4 ze dne 6. 2. 2001, sp. zn. 6 T 11/2001, který nabyl právní moci dne 
6. 2. 2001, jímž byl obviněný J. R. uznán vinným trestným činem krádeže podle § 
247 odst. 1 písm. b), e), odst. 2 tr. zák. Obviněnému byl tímto rozsudkem 
uložen trest obecně prospěšných prací ve výměře 350 hodin, přičemž tento trest 
byl uložen jako souhrnný dle § 35 odst. 2 tr. zák. za současného zrušení výroku 
o trestu z trestního příkazu Obvodního soudu pro Prahu 10 ze dne 27. 1. 2000, 
sp. zn. 2 T 228/2000. Uložený trest obviněný dosud ani zčásti nevykonal. 
Uložením dalších trestů obecně prospěšných prací ve výměrách 200 a 250 hodin 
tak byla překročena maximální výměra pro trest obecně prospěšných prací, která 
činí 400 hodin a obviněný by tak měl celkově vykonat tyto tresty v celkové 
výměře 800 hodin. Je tedy zřejmé, že stížností pro porušení zákona napadenými 
trestními příkazy došlo k porušení zákona v ustanoveních § 36 a § 45a odst. 1 
tr. zák.

Závěrem podaného mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 1 tr. ř. vyslovil, že napadenými trestními 
příkazy byl porušen zákon v namítaném rozsahu v neprospěch obviněného, aby oba 
trestní příkazy podle § 269 odst. 2 tr. ř. zrušil, a dále aby postupoval podle 
§ 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož  i řízení napadené části rozhodnutí 
předcházející, a shledal, že zákon byl porušen.

Podle § 36 tr. zák. jestliže soud odsuzuje pachatele za trestný čin, který 
spáchal předtím, než byl trest uložený dřívějším rozsudkem vykonán a ukládá mu 
trest stejného druhu, nesmí tento trest spolu s nevykonanou částí trestu 
uloženého dřívějším rozsudkem přesahovat nejvyšší výměru dovolenou trestním 
zákonem pro tento druh trestu.

Podle § 45a odst. 1 tr. zák. lze uložit trest obecně prospěšných prací ve 
výměře od 50 do 400 hodin.

Nejvyšší soud konstatuje, že samosoudci Obvodního soudu pro Prahu 1 ve věci sp. 
zn. 5 T 48/2001 a Obvodního soudu pro Prahu 2 ve věci sp. zn. 2 T 113/2002 se 
těmito zákonnými ustanoveními důsledně neřídili.

Především bylo zjištěno, že v době vydání obou trestních příkazů byl již 
obviněnému J. R. uložen souhrnný trest obecně prospěšných prací ve výměře 350 
hodin, a to rozsudkem Obvodního soudu pro Prahu 4 ze dne 6. 2. 2001, sp. zn. 6 
T 11/2001, pravomocný od téhož dne. Z obsahu toho to spisu je zřejmé, že 
obviněný dosud tento trest ani zčásti nevykonal. Je-li ustanovením § 45a odst. 
1 tr. zák. stanovena horní hranice tohoto trestu ve výši 400 hodin, pak 
samosoudce Obvodního soudu pro Prahu 1 neměl zákonné podmínky pro uložení 
stejného druhu trestu ve výměře 200 hodin, neboť jeho výší překročil omezení 
stanovené § 36 tr. zák., které přikazuje, že nově ukládaný a dosud nevykonaný 
trest z jiného rozsudku, jsou-li stejného druhu, nesmějí spolu překročit 
nejvyšší výměru dovolenou trestním zákonem pro tento druh trestu.

Stejného pochybení se dopustil samosoudce Obvodního soudu pro Prahu 2 ve 
věci        sp. zn. 2 T 113/2002, který trestním příkazem ze dne 9. 6. 2002 
uložil další trest obecně prospěšných prací ve výměře 250 hodin, aniž by 
některý z trestů obecně prospěšných prací uložených výše citovaným rozsudkem či 
trestním příkazem byl vykonán. Tímto trestním příkazem pak byl nastolen stav, 
kdy měl obviněný celkově vykonat trest obecně prospěšných prací v celkové 
výměře 800 hodin.

Samosoudce Obvodního soudu pro Prahu 1 ve věci sp. zn. 5 T 48/2001 a samosoudce 
Obvodního soudu pro Prahu 2 ve věci sp. zn. 2 T 113/2002, svým procesním 
postupem porušili také ustanovení § 314e odst. 1 tr. ř. Citované zákonné 
ustanovení umožňuje samosoudci bez projednání věci v hlavním líčení vydat 
trestní příkaz, jestliže skutkový stav je spolehlivě prokázán opatřenými 
důkazy. Zákonný předpoklad k vydání trestního příkazu podle citovaného 
ustanovení se týká všech výroků trestního příkazu, které přicházejí v úvahu, 
včetně výroku o trestu. Pod pojem spolehlivého zjištění skutkového stavu je tak 
nutno ve vztahu k ustanovení § 314e odst. 1 tr. ř. zahrnout i objasnění 
okolností, jež mají vzhledem k osobě pachatele význam z hlediska stanovení 
adekvátního druhu trestu a jeho výměry. V obou posuzovaných případech takováto 
zjištění provedena nebyla, neboť v opačném případě by informace o existenci 
trestu obecně prospěšných prací z rozsudku Obvodního soudu pro Prahu 4, sp. zn. 
6 T 11/2001 a jeho výměře, musela zcela zásadně deklinovat úvahy obou 
samosoudců ve vztahu k druhu trestu a jeho výši. V této souvislosti je nutno 
konstatovat i porušení zákona ve vztahu k ustanovení § 2 odst. 5, 6 tr. ř., 
neboť skutková zjištění, která samosoudci obou obvodních soudů provedli, nebyla 
úplná a měla také vliv na z toho se odvíjející jejich vadné hodnocení.

Nejvyšší soud  proto podle § 268 odst. 2 tr. ř. vyslovil, že trestními příkazy 
Obvodního soudu pro Prahu 1 ze dne 9. 3. 2001, sp. zn. 5 T 48/2001, a Obvodního 
soudu pro Prahu 2 ze dne 9. 6. 2002, sp. zn. 2 T 113/2002, byl porušen zákon v 
ustanoveních § 36 a 45a odst. 1 tr. zák., a v řízení, které jejich vydání 
předcházelo, v ustanoveních § 2 odst. 5, 6 tr. ř. (v případě trestní věci 
Obvodního soudu pro Prahu 1 sp. zn. 5 T 48/2001 ve znění účinném do 31. 12. 
2001) a § 314e odst. 1 tr. ř. v neprospěch obviněného.

Podle § 269 odst. 2 tr. ř. poté oba trestní příkazy zrušil, jakož i všechna 
další rozhodnutí, která na zrušené trestní příkazy obsahově navazovala, pokud 
vzhledem ke změně, k níž došlo zrušením, pozbyla podkladu.

Poté podle § 270 odst. 1 tr. ř. přikázal Obvodnímu soudu pro Prahu 1 věc sp. 
zn. 5 T 48/2001, a Obvodnímu soudu pro Prahu 2 věc sp. zn. 2 T 113/2002, v 
potřebném rozsahu znovu projednat a rozhodnout.

Je na samosoudcích obou těchto obvodních soudů, zda ve věci opět rozhodnou 
trestním příkazem či zda rozhodnutí vzejde z hlavního líčení, které ve věci 
nařídí, budou však muset v těchto případech zjistit skutkový stav ve vztahu k 
ukládanému trestu tak, aby odpovídal zákonným  kriteriím § 23 a § 31 tr. zák. 
Oba soudy jsou ve svém rozhodování vázány vysloveným právním názorem Nejvyššího 
soudu (§ 270 odst. 4 tr. ř.) a současně nemohou opomenout, že novým rozhodnutím 
nesmí dojít ke zhoršení postavení obviněného a změně rozhodnutí v jeho 
neprospěch, když v tomto případě je nutno zohlednit zákaz  reformationis in 
peius, vyplývající z ustanovení § 273 tr. ř.

Poučení: Proti tomuto rozhodnutí není opravný prostředek přípustný.

V Brně dne 15. května 2003

Předsedkyně senátu:

JUDr. Danuše Novotná  

	

	
