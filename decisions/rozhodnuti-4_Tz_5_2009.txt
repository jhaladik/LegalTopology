Soud: Nejvyšší soud

Spisová značka: 4 Tz 5/2009

Datum rozhodnutí: 08.04.2009

Typ rozhodnutí: ROZSUDEK




4 Tz 5/2009-I

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
dubna 2009 v senátě složeném z předsedy JUDr. Petra Šabaty a soudců JUDr. 
Jiřího Pácala a JUDr. Františka Hrabce stížnost pro porušení zákona, kterou 
podal ministr spravedlnosti České republiky ve prospěch obviněného M.  K., 
proti rozsudku Krajského soudu v Ústí nad Labem, pobočka v Liberci ze dne 21. 
5. 2008, sp. zn. 31 To 176/2008, v trestní věci vedené  u Okresního soudu  v 
Liberci pod sp. zn. 6 T 247/2006, a podle § 268 odst. 2, § 269 odst. 2  a § 271 
odst. 1 tr. ř. rozhodl  takto:

Rozsudkem Krajského soudu v Ústí nad Labem, pobočky v Liberci ze dne 21. 5. 
2008, sp. zn. 31 To 176/2008 a v řízení předcházejícím  b y l   p o r u š e n   
z á k o n   v ustanoveních § 2 odst. 5, odst. 6, § 254 odst. 1 a § 259 odst. 3 
tr. ř. a § 234 odst. 1 tr. zák. v neprospěch obviněného M. K.

Napadený rozsudek  s e   z r u š u j e .  Zrušuje se i rozsudek Okresního 
soudu  v Liberci ze dne 4. 12. 2007, sp. zn. 6 T 247/2006.

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. c) tr. ř. se 

obviněný 

M.   K.,

z p r o š ť u j e   o b ž a l o b y

státního zástupce Okresního státního zastupitelství v Liberci ze dne 3. 11. 
2004, sp. zn. Zt 1257/2004, pro skutek spočívající v tom, že obviněný M. K. dne 
3. 7. 2004 kolem 03.30 hodin po předchozí dohodě s J. F., který dovezl 
obviněného M. K. k benzínové čerpací stanici Ö. na třídě Dr. M. H. a poté jej z 
místa činu odvezl, když M. K. uvnitř mířil krátkou střelnou zbraní na L. D. a 
donutil ji tak k vydání tržby v částce 35.777,- Kč,

ž e   t e d y    proti jinému užil pohrůžky bezprostředního násilí v úmyslu 
zmocnit se cizí věci

t í m   m ě l   s p á c h a t

trestný čin loupeže podle § 234 odst. 1 tr. zák.

neboť  nebylo prokázáno, že tento skutek spáchal obžalovaný.

Podle § 229 odst. 3 tr. ř. se poškozená G. P., a.s. se sídlem P., B. odkazuje 
se svým nárokem na náhradu škody na řízení ve věcech občanskoprávních.

Odůvodnění:

Obžalobou státního zástupce Okresního státního zastupitelství v Liberci ze dne 
3. 11. 2004, sp. zn. Zt 1257/2004, bylo obviněnému M. K. kladeno za vinu 
spáchání trestného činu loupeže podle § 234 odst. 1 tr. zák. jehož se měl 
dopustit společně s obviněným J. F. tak, že dne 3. 7. 2004 kolem 03.30 hodin po 
předchozí dohodě obviněný J. F. dovezl obviněného M. K. k benzínové čerpací 
stanici Ö. na třídě Dr. M. H. a poté jej z místa činu odvezl, když M. K. měl 
uvnitř mířit krátkou střelnou zbraní na L D. a donutit ji tak k vydání tržby v 
částce 35.777,- Kč.

Rozsudkem Okresního soudu v Liberci ze dne 19. 4. 2005, sp. zn. 6 T 333/2004, 
byl obviněný M. K. uznán vinným trestným činem loupeže podle § 234  odst. 1 tr. 
zák., jehož se měl dopustit jednáním popsaným shora v obžalobě. Za to byl 
odsouzen podle § 234 odst. 1 tr. zák. za použití § 35 odst. 2 tr. zák. k 
souhrnnému trestu odnětí svobody v trvání 3 a půl roku s výkonem trestu ve 
věznici s ostrahou. Současně byl zrušen výrok o trestu z trestního příkazu 
Okresního soudu v Liberci ze dne 20. 8. 2004, který nabyl právní moci dne 9. 3. 
2005, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením pozbyla podkladu. Obviněnému M. 
K. byl podle § 49 odst. 1 a § 50 odst. 1 tr. zák. uložen trest zákazu činnosti 
spočívající v zákazu řízení všech motorových vozidel na dobu 30 měsíců. Podle § 
228 odst. 1 tr. ř. byla jak M. K. tak J. F. uložena povinnost společně  a 
nerozdílně nahradit poškozené G. P., a.s., se sídlem P., B., škodu ve výši 
32.199,- Kč. Tímtéž rozsudkem bylo rozhodnuto o vině a trestu obviněného J. F. 
V odůvodnění rozsudku okresní soud uvedl, že  vycházel z podrobného doznání 
obviněného J. F., které podporuje výpověď svědkyně L. D., jediného přímého 
svědka. Zejména poukazuje na popis vzhledu M. K. a použití pistole. Podpůrnými 
důkazy jsou listinné důkazy, které tvoří ucelený logický řetězec usvědčující 
oba obviněné a zároveň vylučující, že by skutek spáchal někdo jiný a jinak. 
Okresní soud odmítl obhajobu obviněného M. K., že se jednání nedopustil a 
tvrzení, že byl obviněný F. naveden policií, aby ho jako spolupachatele označil.

Proti shora citovanému rozsudku podal odvolání pouze obviněný M. K., když u 
obviněného J. F. rozsudek nabyl právní moci dne 5. 5. 2005. Usnesením Krajského 
soudu v Ústí nad Labem, pobočky v Liberci ze dne 22. 3. 2006, sp. zn. 31 To 
51/2006, bylo odvolání obviněného M. K. podle § 256 tr. ř. zamítnuto. V 
odůvodnění usnesení Krajský soud v Ústí nad Labem, pobočka v Liberci uvedl, že 
soud prvního stupně v napadeném rozsudku řádně hodnotil důkazy, které ve věci 
byly provedeny  a odvolací soud je vázán hodnocením důkazů soudu prvního 
stupně. Obviněný F. podrobně popsal jakým způsobem se obviněný K. při přepadení 
benzínové čerpací stanice maskoval a jeho popisu odpovídá i popis pachatele 
uváděný svědkyní L. D., která ovšem osobu pachatele nebyla schopna popsat, 
neboť tento měl téměř celý obličej zakrytý slunečními brýlemi. Jelikož nebylo 
zjištěno pochybení při hodnocení důkazů, v právním posouzení skutku, při 
ukládání trestu ani při rozhodování o náhradě škody, odvolání obviněného M. K. 
podle § 256 tr. ř. zamítl.

Proti usnesení Krajského soudu v Ústí nad Labem, pobočky v Liberci ze dne 22. 
3. 2006, sp. zn. 31 To 51/2006, podal ministr spravedlnosti České republiky 
stížnost pro porušení zákona ve prospěch obviněného M. K. Vytkl v ní, že zákon 
byl porušen v ustanoveních § 254 odst. 1, § 256, § 258 tr. ř. ve vztahu k 
ustanovením § 2 odst. 5, odst. 6,  a § 234 odst. 1 tr. zák. v řízení 
předcházejícím.

Na základě podané stížnosti pro porušení zákona Nejvyšší soud rozhodl rozsudkem 
ze dne 13. 9. 2006, sp. zn. 4 Tz 106/2006, tak, že podle § 268 odst. 2 tr. ř. 
vyslovil, že usnesením Krajského soudu v Ústí nad Labem, pobočky v Liberci ze 
dne 22. 3. 2006, sp. zn. 31 To 51/2006 a v řízení předcházejícím byl v 
neprospěch obviněného M. K. porušen zákon v ustanoveních § 2 odst. 5, odst. 6 
tr. ř., § 254 odst. 1 tr. ř. a § 256 tr. ř. Následně podle § 269 odst. 2 tr. ř. 
zrušil napadené usnesení Krajského soudu v Ústí nad Labem, pobočky v Liberci, 
ve stejném rozsahu zrušil i jemu předcházející rozsudek Okresního soudu v 
Liberci ze dne 19. 4. 2005, sp. zn. 6 T 333/2004, spolu s obsahově navazujícími 
rozhodnutími a Okresnímu soudu v Liberci podle § 270 odst. 1 tr. ř. přikázal, 
aby věc v potřebném rozsahu znovu projednal a rozhodl. 

Okresnímu soudu bylo uloženo, aby opětovně vyslechl obviněného K. k motivaci 
obviněného F. „namočit jej do této loupeže“, k jeho majetkovým poměrům v 
kritickou dobu (zda pracoval, jaký měl příjem apod.), vypracoval podrobný 
plánek místa činu se zakreslením místa kde čekal s vozidlem obviněný F., kde se 
nacházela benzinová čerpací stanice a kam až sledoval pes určenou stopu, aby 
vyslechl psovoda nprap. Ž. jako svědka k otázce vypracování stopy pachatele od 
benzinové čerpací stanice až na místo kde pes stopu ztratil, zda pes šel po 
stopě s jistotou, zda nemusel být psovodem na stopu opětovně naváděn, jaký směr 
útěku pachatele určila pracovnice benzinové čerpací stanice L. D. a pod. Dále 
aby opětovně vyslechl pracovnici čerpací stanice ke směru útěku pachatele z 
benzinové čerpací stanice a k tomu, zda právě tímto směrem sledoval pes stopu. 
Pokud se toho ukáže potřeba, aby provedl i vyšetřovací pokus za účelem změření 
času potřebného k překonání vzdálenosti od místa, kde čekal s vozidlem obviněný 
F., přes benzinovou čerpací stanici, místo kde pes ztratil stopu, zpět do místa 
odkud měl pachatel vyjít. Na základě všech provedených důkazů a jejich 
zhodnocení jednotlivě i v jejich souhrnu i ve všech vzájemných souvislostech, 
jak ukládá ustanovení § 2 odst. 6 tr. ř., potom okresnímu soudu uložil, aby 
znovu rozhodl v plném souladu s učiněnými skutkovými zjištěními a se zákonem o 
vině či nevině obviněného M. K. 

Okresní soud v Liberci na základě pokynů obsažených ve zrušujícím rozsudku 
Nejvyššího soudu doplnil dokazování a opětovně rozhodl rozsudkem ze dne 4. 12. 
2007, sp. zn. 6 T 247/2006, tak, že obviněného M. K. uznal vinným ze spáchání 
trestného činu loupeže podle § 234  odst. 1 tr. zák. na stejném skutkovém 
základě jako v původním rozhodnutí a uložil mu podle § 234 odst. 1 tr. zák.za 
použití § 35 odst. 2 tr. zák. souhrnný trest odnětí svobody v trvání 3 a půl 
roku, pro jehož výkon ho podle § 39a odst. 2 písm. c) tr. zák. zařadil do 
věznice s ostrahou. Současně zrušil výrok o trestu z trestního příkazu 
Okresního soudu v Jablonci nad Nisou ze dne 30. 5. 2005, sp. zn. 3 T 41/2005, 
který nabyl právní moci dne 16. 8. 2005, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením 
pozbyla podkladu. Podle § 228 odst. 1 tr. ř. uložil obviněnému M. K. povinnost 
společně a nerozdílně s J. F. nahradit poškozené G. P., a.s., se sídlem P., B., 
škodu ve výši 32.199,- Kč. V odůvodnění rozsudku okresní soud uvedl tak jako 
již v předchozím odsuzujícím rozsudku, že vycházel z podrobného doznání 
odsouzeného J. F., které podporuje výpověď svědkyně L. D., jediného přímého 
svědka, jakož i z listinných důkazů. Okresní soud opět odmítl obhajobu 
obviněného M. K., že se jednání nedopustil a že byl obviněný F. naveden 
policií, aby ho jako spolupachatele označil.

Proti shora citovanému rozsudku podal odvolání obviněný M. K. a Krajský soud v 
Ústí nad Labem, pobočka v Liberci rozsudkem ze dne 21. 5. 2008, sp. zn. 31 To 
176/2008, rozhodl tak, že k odvolání obviněného M. K. podle § 258   odst. 1 
písm. d), odst. 2 tr. ř. napadený rozsudek zrušil ve výroku o trestu a podle § 
259 odst. 3 tr. ř. obviněnému M. K. uložil podle § 234 odst. 1 tr. zák. trest 
odnětí svobody v trvání tří let, pro jehož výkon ho podle § 39a odst. 2 písm. 
c) tr. zák. zařadil do věznice s ostrahou. Jinak zůstal napadený rozsudek 
nezměněn. V odůvodnění rozsudku Krajský soud v Ústí nad Labem, pobočka v 
Liberci uvedl, že soud prvního stupně v napadeném rozsudku řádně hodnotil 
důkazy, které ve věci byly provedeny, když dokazování doplnil ve směru 
naznačeném ve zrušujícím rozsudku Nejvyššího soudu. Spoluobviněný F. podrobně 
popsal jakým způsobem se obviněný K. při přepadení benzínové čerpací stanice 
maskoval, jeho popisu odpovídá i popis oblečení pachatele uváděný svědkyní L. 
D. Nebyla zjištěna jediná okolnost, která by nasvědčovala tomu, že by 
spoluobviněný J. F. lživě obviněného K. osočoval ze spáchání takového skutku. 
Po provedení doplněného dokazování nevznikly důvody pro označení výpovědi 
obviněného F. za nevěrohodnou. Odvolací soud nezjistil pochybení při hodnocení 
důkazů ani v právním posouzení skutku. V případě ukládání trestu však dospěl k 
závěru, že ze strany nalézacího soudu došlo k pochybení, pokud obviněnému M. K. 
uložil souhrnný trest za současného zrušení výroku o trestu z trestního příkazu 
Okresního soudu v Jablonci nad Nisou ze dne 30. 5. 2005, sp. zn. 3 T 41/2005, 
přesto, že dne 16. 2. 2008 bylo rozhodnuto tak, že se obviněný ve zkušební době 
podmíněného odsouzení osvědčil a platí proto na daný případ fikce zahlazení. Z 
toho důvodu zrušil výrok o souhrnném trestu a sám obviněnému M. K. uložil 
samostatný mírnější nepodmíněný trest odnětí svobody.

Proti usnesení Krajského soudu v Ústí nad Labem, pobočky v Liberci ze dne 21. 
5. 2008, sp. zn. 31 To 176/2008, podal ministr spravedlnosti České republiky 
stížnost pro porušení zákona ve prospěch obviněného M. K. Vytkl v ní, že zákon 
byl porušen v ustanoveních § 254 odst. 1 a § 2 odst. 5, odst. 6 tr. ř. a v 
řízení předcházejícím.

V odůvodnění stížnosti pro porušení zákona ministr spravedlnosti namítal, že 
původní odsuzující rozsudek soudu I. stupně ze dne 19. 4. 2005, sp. zn. 6 T 
333/2004, týkající se obviněného M. K., ve spojení s usnesením Krajského soudu 
v Ústí nad Labem, pobočky v Liberci, ze dne 22. 3. 2006, sp. zn. 31 To 51/2006, 
byl zrušen rozsudkem Nejvyššího soudu ČR ze dne 13. 9. 2006, sp. zn. 4 Tz 
106/2006 a soudu I. stupně bylo přikázáno, aby věc v potřebném rozsahu znovu 
projednal a rozhodl. Nejvyšší soud ČR soudu I. stupně nařídil, aby podrobně 
vyslechl obviněného M. K., vzal v úvahu plánek opatřený v přípravném řízení, ze 
kterého bylo patrné, kterým směrem psovod se služebním psem sledovali stopu 
pachatele trestného činu, vyslechl psovoda a znovu svědkyni L. D., případně 
provedl vyšetřovací pokus ohledně možnosti pachatele zvládnout i oklikou cestu 
k zaparkovanému vozidlu spoluobviněného J. F. v časovém úseku,  o kterém tento 
spoluobviněný hovořil. 

	

Soud I. stupně v novém řízení vyslechl obviněného M. K., vyslechl svědkyni L. 
D., svědka D. Ž. (psovod) a svědka J. R. (policista, který prováděl prvotní 
úkony na místě činu) a nově provedené důkazy hodnotil spolu s dříve již 
provedenými důkazy a opět dospěl k závěru, že obviněný M. K. spáchal skutek 
popsaný ve výroku o vině citovaného rozsudku a dopustil se tím trestného činu 
loupeže podle § 234 odst. 1 tr. zák. 

Krajský soud v Ústí nad Labem, pobočka v Liberci v odůvodnění svého rozhodnutí 
dospěl k závěru, že výpověď spoluobviněného J. F. byla opatřena v přípravném 
řízení řádně, za dodržení všech procesních zásad stanovených v trestním řádu. 
Obviněný J. F. byl vyslechnut poté, co bylo zahájeno trestní stíhání obviněného 
M. K., za účasti obhájce obviněného. O celé události vypovídal velmi podrobně a 
do současné doby nebyla zjištěna skutečnost, která by zásadním způsobem měla 
soud přiklonit k závěru, že výpověď obviněného J. F. je nevěrohodná. Dále 
uvedl, že od počátku trestního řízení je nanejvýš zřejmé, že došlo ke spáchání 
skutku, který je popsán ve výroku o vině rozsudku nalézacího soudu a který 
podrobně popsala ve své výpovědi svědkyně L. D., a že tímto skutkem byly 
naplněny znaky skutkové podstaty trestného činu loupeže podle § 234 odst. 1 tr. 
zák., takže zbývá objasnit, zda to byl obviněný M. K., kdo trestný čin spáchal. 
Krajský soud nepřistoupil na námitky obviněného M. K., že v daném ohledu nelze 
vycházet z výpovědi spoluobviněného J. F., protože ho záměrně uvedl jako 
spolupachatele, přestože se zdržoval celou noc ve svém bydlišti. Obviněný M. K. 
tvrdil, že spolupachatelem obviněného J. F. mohla být osoba ukrajinské nebo 
ruské národnosti a spoluobviněný z obavy ze msty uvedl, že se trestné činnosti 
dopustil s obviněným M. K. Podle Krajského soudu v Ústí nad Labem, pobočky v 
Liberci nebyla zjištěna jediná okolnost, která by nasvědčovala tomu, že by 
spoluobviněný J. F. lživě obviněného M. K. osočoval ze spáchání takového 
skutku. Oba se znali velmi dlouhou dobu, udržovali přátelské vztahy, vzájemně 
si pomáhali, půjčovali si peníze a nikdy mezi nimi nevznikl důvod k vzájemné 
nevraživosti. Obviněný J. F. by nemohl získat nic lživým označením obviněného 
M. K. ze spáchání činu a navíc pachatel trestného činu hovořil se svědkyní 
česky  a popis pachatele, který svědkyně poskytla, byl v souladu s prvotní 
výpovědí spoluobviněného J. F. Krajský soud v Ústí nad Labem, pobočka v Liberci 
se po provedení nového řízení ztotožnil se skutkovými i právními závěry soudu 
I. stupně s tím, že bylo spolehlivě prokázáno, že to byl obviněný M. K., kdo se 
zmocnil cizí věci (peněz) s použitím pohrůžky bezprostředního násilí, čímž je 
nutno rozumět použití střelné zbraně, a tím došlo   k naplnění znaků skutkové 
podstaty trestného činu loupeže podle § 234 odst. 1 tr. zák.. 

Stěžovatel poukázal na to, že obviněný M. K. je i nadále usvědčován pouze 
výpovědí spoluobviněného J. F., kterou soud prvního stupně považoval za zcela 
věrohodnou. Přestože ve věci bylo dle pokynů obsažených ve zrušujícím rozsudku 
Nejvyššího soudu doplněno dokazování, důkazní situace se proti původnímu řízení 
ani v nejmenším nezměnila. Vzhledem k tomu, že v řízení po vyhlášení rozsudku 
Nejvyššího soudu nedošlo ke změně důkazní situace a nesprávné hodnocení důkazů 
bylo důvodem pro zrušení původních rozsudků, považuje stěžovatel hmotněprávní 
vyhodnocení důkazů nalézacím i odvolacím soudem za nesprávné a domnívá se, že 
oba soudy ignorováním závěrů Nejvyššího soudu při nezměněné důkazní situaci 
porušily zákon. Oba soudy porušily zásadu, že vina musí být obviněnému 
prokázána nezpochybnitelným způsobem a nedbaly zásady in dubio pro reo ve 
spojení s presumpcí neviny.

Závěrem stížnosti pro porušení zákona ministr spravedlnosti navrhl, aby 
Nejvyšší  soud vyslovil podle § 268 odst. 2 tr. ř., že napadeným rozsudkem 
Krajského soudu v Ústí nad Labem, pobočky v Liberci ze dne 21. 5. 2008, sp.zn. 
31 To 176/2008 a v řízení předcházejícím byl porušen zákon v neprospěch 
obviněného M. K. ve vytýkaném směru, aby podle § 269 odst. 2 tr. ř. napadený 
rozsudek zrušil, stejně jako další obsahově navazující rozhodnutí, a dále aby 
postupoval podle § 270 odst. 1 tr. ř.

Státní zástupce Nejvyššího státního zastupitelství, přítomný veřejnému zasedání 
o podané stížnosti, s návrhem ministra spravedlnosti souhlasil, navrhl 
stížnosti pro porušení zákona vyhovět a nechal na zvážení soudu, zda s ohledem 
na důkazní situaci není na místě použití ustanovení § 271 odst. 1 tr. ř. a 
následné zproštění obviněného M. K. obžaloby podle § 226 písm. c) tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Napadené rozhodnutí a jemu předcházející rozsudek soudu prvního stupně 
představují pro obviněného v pořadí druhé odsouzení, když prvé odsouzení bylo 
zrušeno Nejvyšším soudem v řízení o stížnosti pro porušení zákona a věc byla 
vrácena okresnímu soudu k novému projednání a rozhodnutí.

Okresní soud v Liberci provedl dle pokynů obsažených ve zrušujícím rozhodnutí 
Nejvyššího soudu doplnění dokazování.

Opětovně vyslechl obviněného M. K. k jeho majetkovým poměrům v roce 2004. Ten 
potvrdil, že neměl trvalé zaměstnání, ale chodil na brigády. Tak si vydělal 
10.000,- až 15.000,- Kč. S obviněným F. si navzájem půjčovali peníze, ale žádné 
spory mezi nimi nebyly.

Svědek J. R. vypověděl, že si na podrobnosti vyšetřování loupežného přepadení 
benzínové čerpací stanice v roce 2004 již nepamatuje a vše zapsal do protokolu 
o ohledání místa činu.

Svědek D. Ž. uvedl, že pro odstup času si na podrobnosti vyšetřování loupežného 
přepadení benzínové čerpací stanice v roce 2004 již nepamatuje. Byl k případu 
povolán jako psovod. Pes nebyl na stopu nějak naváděn, ale sám sledoval stopu 
nejčerstvější až na ulici U O., kde stopu ztratil. Jednalo se přitom o stopu 
(směr pohybu pachatele), kterou uvedla obsluha čerpací stanice.

Rovněž svědkyně L. D. si již na podrobnosti případu pro delší časový odstup 
nepamatovala.

Ve věci byl dle pokynů obsažených ve zrušujícím rozsudku Nejvyššího soudu 
vypracován plánek, ze kterého je zřejmé, kterým směrem pachatel loupežného 
přepadení benzínovou čerpací stanici opustil, kterým směrem se pohyboval a kde 
pes sledující stopu pachatele tuto stopu ztratil.

Okresní soud v Liberci v odůvodnění svého rozhodnutí konstatuje, že vina 
obviněného M. K. ze spáchání trestného činu loupeže byla prokázána zejména 
výpověďmi obviněného J. F. a svědkyně L. D.

Pokud se týká obviněného J. F., Okresní soud v Liberci na č.l. 3 odůvodnění 
rozsudku konstatuje, že obviněný J. F. se ke spáchání činu doznal a velmi 
podrobně popsal věc od samého začátku až do spáchání a rozdělení peněz. 
Podrobně popsal oblečení obviněného K., který při odchodu na benzínovou čerpací 
stanici měl, a to zelenou čepici, černou bundu, černé kalhoty a černé brýle. 
Jeho výpověď hodnotí jako věrohodnou, neboť obsahuje takové podrobnosti, které 
mohl znát pouze a jenom spolupachatel. Za klíčovou považuje skutečnost, že by 
obviněný F. ničeho nezískal trestním stíháním M. K. V odůvodnění rovněž zmiňuje 
výpověď obviněného F. v trestní věci vedené u Okresního soudu v Liberci pod sp. 
zn. 6 T 287/2004, kdy se obviněný F. dopustil trestného činu loupeže se 
spoluobviněným H. a kdy provedení loupeže mělo několik podobných znaků, mimo 
jiné maskování a použití pistole, aniž tyto skutečnosti dále hodnotí. Rovněž 
rozpory ve výpovědi obviněného F., na něž bylo poukazováno ve zrušujícím 
rozsudku Nejvyššího soudu, ponechává bez povšimnutí. Dále se opírá o výpověď 
svědkyně L. D., zaměstnankyně čerpací stanice, která potvrdila, že se osobně 
zná s obviněným F., který si skutečně dne 2. 7. 2004 ve večerních hodinách u ní 
koupil tatranku. Poté kolem 04.00 hodin dne 3. 7. 2004 přišel muž, který měl na 
hlavě čepici s kšiltem, tmavé brýle, tmavou bundu nebo triko a tmavé kalhoty. 
Za pasem měl tmavou pistoli. Dle nalézacího soudu popis odpovídá popisu 
obviněného K. jak ho popsal obviněný F. Drobný rozdíl v barvě pistole 
přisuzoval časovému odstupu  i  značnému vypětí svědkyně. Závěrem v odůvodnění 
rozsudku okresní soud uvádí, že provedené důkazy hodnotil jednotlivě i v jejich 
souhrnu a dospěl k závěru, že to byl právě obviněný M. K., kdo provedl loupežné 
přepadení čerpací stanice, když je usvědčován jak výpověďmi obviněného F. a 
svědkyně D., tak listinnými důkazy.

Také odvolací soud v odůvodnění rozsudku konstatuje, že výpověď obviněného F. 
byla v přípravném řízení opatřena řádně, o celé události vypovídal velmi 
podrobně a do současné doby nebyla zjištěna skutečnost, která by zásadním 
způsobem měla soud přiklonit k závěru, že výpověď obviněného J. F. je 
nevěrohodná. Rovněž odvolací soud nepřistoupil na námitky obviněného M. K., že 
nelze vycházet z výpovědi obviněného J. F., který jeho osobu uvedl záměrně. 
Trestné činnosti se nemohl dopustit, jelikož byl v kritickou dobu doma. Jako 
další usvědčující důkaz uvádí výpověď svědkyně D., která shodně jako obviněný 
F. popsala, jak byl oblečen pachatel.

K nesrovnalosti mezi jejich výpověďmi ohledně použité zbraně konstatuje, že 
spoluobviněný F. viděl zbraň pouze zběžně ukrytou pod oblečením obviněného K. a 
tato se mu jevila jako pistole, možná revolver, pravděpodobně stříbrný, ovšem 
zahlédl pouze pažbu. Svědkyně L. D. uváděla, že viděla pistoli, pouze hlaveň a 
jevila se jí jako tmavá. Vzhledem k tomu, v jak rozdílných situacích obviněný 
F.  a svědkyně D. zbraň viděli, je zřejmé, že neměli možnost tuto podrobněji 
popsat. K námitce o přepočítávání peněz odvolací soud uvádí, že ze strany 
obviněného K. šlo o velmi hrubý odhad, který mohl získat při ukládání bankovek 
do sáčku nebo zběžným pohledem na počet a typ bankovek. Ani tvrzení obviněného 
K. o nemožnosti návratu k vozidlu v časovém úseku uváděném obviněným F. dle 
odvolacího soudu nemůže obstát. Obviněný F. parkoval asi 200 m od benzínové 
čerpací stanice a obviněný K. se měl k autu vrátit asi za 5 minut. Odvolací 
soud k tomuto údaji uvádí, že: „pachatelem byl člověk, který má určité hranice 
pro rychlost svého pohybu“ a úsek, který měl pachatel projít, dle jeho názoru 
lze zvládnout během několika minut, nehledě na možnost zkratky mezi domy. 
Rovněž polemizuje se závěrem, zda služební pes sledoval skutečně stopu 
pachatele trestného činu a dospívá k závěru, že není důvodu nevěřit obviněnému 
F., že se obviněný K. vrátil do jeho vozidla i s lupem za několik minut poté, 
co vozidlo opustil.

Jak již bylo uvedeno shora, soudy obou stupňů jako základní důkaz svědčící o 
vině obviněného M. K. považují výpověď spoluobviněného J. F. K této výpovědi je 
třeba uvést, že oba soudy správně dospěly k závěru, že tento obviněný se na 
místě činu  skutečně v kritickou dobu nacházel. Jiná situace je pokud soudy 
obou stupňů dospívají k závěru o věrohodnosti výpovědi tohoto obviněného 
ohledně účasti další osoby, a to obviněného M. K.

Zde je na místě se zabývat rozpory ve výpovědích obviněného F. učiněných v 
přípravném řízení a v hlavním líčení, na něž bylo již poukazováno v prvním 
zrušujícím rozsudku Nejvyššího soudu. 

Při výslechu dne 4. 8. 2004 obviněný F. vypověděl, že dne 3. 7. 2004 kolem 
00.00 hodin se stavil na benzínové čerpací stanici Ö. na třídě Dr. M. H. v L., 
kde hovořil s pracovnicí obsluhy L. D., kterou znal z učiliště, a že si zde 
koupil pouze tatranku. Pokud tuto jeho výpověď svědkyně D. potvrdila, lze z 
toho dovodit pouze to, že obviněný F. zde skutečně v uvedenou dobu byl. Dále 
uváděl, že po odchodu se s obviněným K. domluvil, že by tuto benzínovou čerpací 
stanici mohli přepadnout. Obviněný K. si následně rozepnul bundu a ukázal mu 
pistoli. Viděl, že je celá stříbrná.  Dále popsal oblečení obviněného K. s tím, 
že měl na sobě černé kalhoty, černou šusťákovou bundu, tmavě zelenou čepici a v 
kapse velké sluneční brýle. Za kalhotami měl pistoli. Obviněný K. odešel k 
benzínové čerpací stanici a vrátil se za 5 - 6 minut. Přiběhl tak jak odcházel 
a řekl jen : “Je tam asi třicet“. Následně k dotazu, jak byla velká pistole, 
kterou měl obviněný K., uvedl, že viděl jen pažbu, část bubínku a velký kohout 
na natahování. Osobně rozdíl mezi pistolí a revolverem nedělá, ale v daném 
případě se jednalo o revolver, neboť viděl bubínek a velký kohout na 
natahování. Při tomto výslechu se rovněž vyjadřoval k loupeži, které se měl 
dopustit společně s J. H. dne 19. 6. 2004. Vypověděl, že sám si oblékl 
basebalovou čepici, sluneční brýle, černé kalhoty a černé kožené sako. H. (J. 
H.) si vzal také basebalovou čepici a sluneční brýle. H. mu dal malý černý 
šestiranný bubínkáč.

V hlavním líčení konaném dne 19. 4. 2005 vypověděl k přepadení benzínové 
čerpací stanice, že obviněný K. měl zelenou basebalovou čepici. Dále tvrdil, že 
obviněný K. před ním pistoli nevytahoval a v případě informace o množství peněz 
se možná spletl a obviněný K. mu toto sdělil až později a nikoliv ihned po 
příchodu k autu.

V hlavním líčení konaném dne 18. 10. 2007 k trestné činnosti dotazován již 
nebyl a pouze se vyjadřoval k osobním poměrům v roce 2004 a ke vztahu mezi ním 
a obviněným F. Vzájemné vztahy s obviněným F. hodnotil jako dobré, bez nějakých 
problémů. V roce 2004 neměl stálé zaměstnání, příležitostně si vydělával na 
brigádách. Bydlel s přítelkyní a společně spláceli půjčku. S obviněným F. si 
vzájemně půjčovali peníze a dosud mu dluží částku kolem 5.000,- Kč. 

Pracovnice benzínové čerpací stanice L. D. vypovídala jako svědkyně v hlavním 
líčení dne 19. 4. 2005, kdy k osobě pachatele uvedla, že měl kšiltovku tmavé 
barvy, možná bundu nebo triko tmavé a tmavé kalhoty. Na očích měl sluneční 
brýle. Za pasem měl pistoli tmavé barvy. Touto na ni namířil a řekl, že chce 
peníze. Vše trvalo asi 5 minut. Peníze si nepřepočítal a ani ona mu neřekla, 
kolik tam bylo peněz. V hlavním líčení konaném dne 6. 9. 2007 uvedla, že si na 
věc již moc nepamatuje. Po předložení plánku místa činu se domnívala, že 
pachatel se pohyboval v plánku naznačeným směrem. K použité zbrani tvrdila, že 
z ní viděla pouze hlaveň, neboť ji měl schovanou jakoby v mikině. Na rozpory ve 
výpovědích soudem dotázána nebyla.  

Z protokolu o ohledání místa činu se mimo jiné podává, že psovod nprap. Ž. 
vypracoval se služebním psem  stopu do vzdálenosti cca 500 m od benzínové 
čerpací stanice Ö., a to z ulice Dr. M. H., ulicí U O., do ulice U K. Zde je 
třeba konstatovat, že ulice U O. a následně ulice U K. se nachází na opačné 
straně, než ulice M., kde čekal s vozidlem obviněný F. Součástí protokolu o 
ohledání místa činu je i náčrtek místa činu, který je velice stručný, bez 
zakreslení směru útěku pachatele a následně pohybu psovoda se služebním psem 
při sledování pachové stopy. Z plánku místa činu je zřejmé, kudy psovod 
sledoval stopu a ve kterých místech ji ztratil. Místo, kde měl s vozidlem čekat 
obviněný F., plánek nezachycuje. 

K výpovědi obviněného J. F., který popsal oblečení pachatele shodně se svědkyní 
L. D., lze uvést, že pokud byl v kritickou dobu na místě činu a byl v osobním 
styku s pachatelem, který provedl přepadení benzínové čerpací stanice Ö., musel 
nepochybně vědět, jak byl tento pachatel oblečen a shodně pak musela pachatele 
popsat i pracovnice čerpací stanice, tj. svědkyně L. D. Ani jedna z těchto 
výpovědí však neprokazuje, že tímto pachatelem byl právě obviněný K. Ani žádný 
z listinných důkazů, tj. plánek místa činu, protokol o ohledání místa činu, 
náčrtek či snad zprávy z místa bydliště a rejstřík trestů nepotvrzují 
přítomnost obviněného v kritickou dobu na místě činu a není proto možné, jak to 
učinil soud nalézací, tvrdit, že tyto důkazy (spolu s dalšími) bez důvodných 
pochybností usvědčující obviněného M. K. ze spáchání trestného činu, když 
zároveň vylučují, že by k jeho spáchání mohlo dojít jinak, nebo že by se jej 
dopustil někdo jiný. 

Jelikož pouze výpověď obviněného F. usvědčuje obviněného K. měly soudy obou 
stupňů k této výpovědi přistupovat daleko pečlivěji a vážit věrohodnost 
výpovědi obviněného F. Je nepochybné, že výpověď obviněného F. není 
jednoznačná  a naopak jsou v ní rozpory, a to např. ohledně zbraně, která měla 
být k loupeži užita. Obviněný K. popřel, že by kdy střelnou zbraň vlastnil a 
žádná zbraň vztahující se k tomuto případu nebyla u něj zajištěna. Obviněný F. 
měnil svoji výpověď ohledně užité zbraně, když nejprve tvrdil, že si obviněný 
K. rozepnul bundu a ukázal mu pistoli, která byla celá stříbrná. K dalšímu 
dotazu uvedl, že viděl pouze pažbu, část bubínku a velký kohout na natahování. 
Svoji výpověď pak upřesnil tak, že se jednalo o revolver. V pozdější výpovědi 
tvrdil, že obviněný K. před ním pistoli nevytahoval. Svědkyně D. hovoří o 
pistoli, nikoliv o revolveru, přitom zbraň byla tmavé barvy. Zde je na místě 
připomenout, že to byli obviněný F. společně s obviněným J. H., kteří před dnem 
3. 7. 2004 provedli loupežné přepadení herny za použití bubínkového revolveru a 
za maskováním se basebalouvou čepicí a slunečními brýlemi. Revolver měl být 
obviněného H. a jak vyplynulo ze spisu Okresního soudu v Liberci sp. zn. 6 T 
287/2004, byl jím vydán až dne 4. 8. 2004, tedy po provedeném loupežném 
přepadení benzínové čerpací stanice Ö. na třídě Dr. M. H. v L. dne 3. 7. 2004. 
Obviněný F. rovněž nejprve tvrdil, že po návratu k vozidlu mu obviněný K. řekl: 
„Je tam asi třicet“   a následně toto tvrzení změnil s tím, že se možná spletl 
a obviněný K. mu toto sdělil až později a nikoliv ihned po příchodu k autu.

Za pozornost stojí i závěry soudů obou stupňů, že výpověď obviněného F. je 
pravdivá s ohledem na jím uváděné podrobnosti i skutečnost, že by trestním 
stíháním obviněného K. ničeho nezískal, když nebyla zjištěna jediná okolnost, 
která by naopak nasvědčovala tomu, že by spoluobviněný F. lživě obviněného K. 
osočoval. Negativnímu vymezení zjišťování motivu obviněného F. lživě jiného 
osočovat nelze přisvědčit, neboť je možné konstatovat zjištění určitého motivu 
pachatele, ovšem nikoli, že motiv zjištěn nebyl. Nezjištění motivu totiž 
neznamená, že skutečně nějaký, soudem nezjištěný motiv, pachatel neměl. 

Výpověď spoluobviněného je nepochybně významným druhem důkazního prostředku 
ovšem ze stěžejních zásad dokazování v novodobém trestním procesu vyplývá 
požadavek kritického hodnocení všech důkazů, tedy i výpovědi spoluobviněného, a 
to zejména za situace, kdy je vina obviněného prokazována pouze a jenom touto 
výpovědí. Tak je tomu v daném případě, kdy jak bylo rozvedeno shora, jiný z 
provedených důkazů přítomnost obviněného M. K. na místě činu v kritickou dobu 
neprokazuje. Je povinností všech orgánů činných v trestním řízení využít všech 
nabízejících se důkazních prostředků k tomu, aby stupeň jistoty o průběhu 
skutkového děje byl co nejvyšší a takto byl také v odůvodnění každého 
rozhodnutí co nejpřesněji popsán a přesvědčivě vyložen. 

Obecně platí, že ani odvolací soud, který – na rozdíl od Nejvyššího soudu – 
přezkoumává v odvolacím řízení ještě nepravomocné rozhodnutí soudu prvního 
stupně, nemůže bez dalšího sám vytvářet odchylný skutkový stav jen v důsledku 
odlišného hodnocení důkazů, aniž by provedl dokazování podle zásad ústnosti a 
bezprostřednosti (§ 259 odst. 3 tr. ř.), přičemž ovšem v odvolacím řízení nelze 
provádět dokazování nad rámec vymezený potřebou spolehlivě rozhodnout o podaném 
odvolání (§ 263 odst. 6 tr. ř.). Hodnocení důkazů je výsadním právem soudu 
prvního stupně a odvolací soud do tohoto není oprávněn zasahovat pokud toto 
není v rozporu s formální logikou. Z toho je patrné, že těžiště dokazování je 
zásadně u soudu prvního stupně, který důkazy nejen provádí, ale především je 
hodnotí tak, aby na jejich podkladě mohl učinit spolehlivé skutkové závěry. 

Ze zveřejněné judikatury vyplývá, že pokud soud prvního stupně postupoval při 
hodnocení důkazů důsledně  podle § 2 odst. 6 tr. ř., tzn., že je hodnotil podle 
vnitřního přesvědčení založeného na pečlivém uvážení všech okolností případu 
jednotlivě a v jejich souhrnu a učinil logicky odůvodněná úplná skutková 
zjištění, nemůže odvolací soud podle § 258 odst. 1 písm. b) tr. ř. napadený 
rozsudek zrušit jen proto, že sám na základě svého přesvědčení hodnotí tytéž 
důkazy s jiným v úvahu přicházejícím výsledkem. V takovém případě totiž nelze 
napadenému rozsudku vytknout žádnou vadu ve smyslu uvedeného ustanovení (srov. 
rozhodnutí č. 53/1992 Sb. uveřejněné ve Sbírce soudních rozhodnutí a stanovisek 
pod č. 7 - 8/1992).

V daném případě však jak nalézací tak odvolací soud hodnotily provedené důkazy 
v rozporu se zásadou zjištění skutkového stavu bez důvodných pochybností 
vyjádřenou v ustanovení § 2 odst. 5 tr. ř., i zásadou volného hodnocení důkazů, 
vyjádřenou v ustanovení § 2 odst. 6 tr. ř., pokud dospěly k závěru, že výpověď 
svědkyně L. D. usvědčuje obviněného M. K. ze spáchání loupežného přepadení a 
zároveň činí věrohodnou i výpověď obviněného J. F. Také závěr o věrohodnosti 
výpovědi obviněného J. F. bez náležitého vyhodnocení rozporů v jeho výpovědích 
(i výpovědi L. D.) nemůže obstát.

Ustanovení čl. 8 odst. 2 věty první Listiny základních práv a svobod, s nímž 
koresponduje, resp. jej rozvádí čl. 9 odst. 1 věta druhá Mezinárodního paktu o 
občanských a politických právech a jemuž odpovídá i čl. 5 odst. 1 Úmluvy o 
ochraně lidských práv a základních svobod, zaručuje, že nikdo nesmí být stíhán 
nebo zbaven svobody jinak než  z důvodů a způsobem, který stanoví zákon. Toto 
ustanovení představuje zejména ochranu proti svévoli (především) výkonné moci, 
avšak i proti libovůli moci soudní, a jeho odrazem je i ustanovení § 2 odst. 2 
tr. ř., které představuje jednu z hlavních zásad trestního řízení. Jde  o 
formulaci principu presumpce neviny, z něhož se odvíjí subprincip in dubio pro 
reo, jemuž odpovídá důvod pro zproštění obžaloby [§ 226 písm. a) a c) tr. ř.]. 
Dále se z tohoto principu odvíjí další subprincip, podle kterého obžalovanému 
musí být vina bez rozumných pochybností prokázána. Pokud tedy mezi jednotlivými 
důkazy existují rozpory, je povinností soudu zhodnotit věrohodnost a pravdivost 
každého důkazu jednotlivě a poté v souhrnu  s ostatními důkazy, což nesmí být 
činěno v obecné rovině, ale vždy ve vztahu ke konkrétní skutečnosti. Jestliže 
nelze jednoznačně určit, která z variant skutkového stavu odpovídá skutečnosti, 
je třeba při zachování zásady „in dubio pro reo“ zvolit variantu pro 
obžalovaného nejpříznivější (viz nález Ústavního soudu ČR  I. ÚS. 429/2003 ze 
dne 4. 12. 2003, publikováno ve Sbírce nálezů a usnesení ÚS pod č. 141/2003).

Lze tedy shrnout, že v posuzované věci existují i nadále nejasnosti, které jsou 
podstatné pro posouzení věci a které již není možno spolehlivě odstranit důkazy 
novými (nejsou k dispozici), případně opakováním důkazů stávajících. Důkazy, 
které byly ve věci provedeny, rozpory mezi výpověďmi obviněných F. a K., ale i 
ve výpovědích samotného obviněného F., nevyvrátily. Důkazní situace tak zůstala 
v poloze, kdy i nadále přetrvávají výrazné pochybnosti, které neumožňují dospět 
k závěru, že skutkový stav byl zjištěn natolik jistě, aby bylo možno na jeho 
základě uznat M. K. vinným z jednání, pro něž byl stíhán. S ohledem na tyto 
skutečnosti aplikoval Nejvyšší soud v dané věci výše uvedenou právní zásadu.

Po zvážení všech shora uvedených skutečností dospěl Nejvyšší soud k závěru, že 
pokud se Krajský soud v Ústí nad Labem, pobočka v Liberci, v odvolacím řízení 
ztotožnil se všemi závěry soudu prvního stupně a k odvolání obviněného M. K. 
toliko zrušil výrok o trestu a ve zbytku ponechal napadený rozsudek nalézacího 
soudu nedotčen, porušil svým rozhodnutím zákon v ustanovení § 259 odst. 3 tr. 
řádu. Je také zřejmé, že odvolací soud v rozporu s ustanovením § 254 odst. 1 
tr. ř. řádně nepřezkoumal zákonnost a odůvodněnost výroků rozsudku, proti nimž 
bylo podáno odvolání obviněným M. K. a nesplnil tak svou přezkumnou povinnost.

Nejvyšší soud ze všech výše uvedených důvodů podle § 268 odst. 2 tr. ř. 
vyslovil, že rozsudkem Krajského soudu v Ústí nad Labem, pobočky v Liberci ze 
dne 21. 5. 2008, sp. zn. 31 To 176/2008 a v řízení předcházejícím byl v 
neprospěch obviněného M. K. porušen zákon v ustanoveních § 2 odst. 5, odst. 6 
tr. ř. (zjištěný skutkový stav vzbuzoval důvodné pochybnosti, v souladu se 
zákonem nebyly hodnoceny provedené důkazy), § 254 odst. 1 tr. ř. (odvolací soud 
nesplnil svou přezkumnou povinnost) a § 259 odst. 3 tr. ř. (odvolací soud v 
rozporu se zákonem zrušil toliko výrok o trestu a výrok o vině a náhradě škody 
ponechal nedotčen, když v tomto směru shledal odvolání obviněného M. K. 
nedůvodným) a § 234 odst. 1 tr. zák. 

Následně pak Nejvyšší soud podle § 269 odst. 2 tr. ř. zrušil napadený rozsudek 
Krajského soudu v Ústí nad Labem, pobočky v Liberci, ve stejném rozsahu zrušil 
i jemu předcházející rozsudek Okresního soudu v Liberci spolu s obsahově 
navazujícími rozhodnutími.

Po zrušení obou citovaných rozhodnutí se trestní věc dostala do stadia jejího 
projednávání před soudem prvního stupně a Nejvyšší soud řešil otázku, zda má 
rozhodnout podle § 270 tr. ř. či podle § 271 tr. ř. při vědomosti toho, že v 
napadeném rozhodnutí nebyl správně zjištěn skutkový stav. Dospěl k závěru, že 
po zrušení napadeného rozhodnutí z dosud objasněného stavu věci nebylo 
prokázáno, že skutek uvedený v žalobním návrhu spáchal obviněný M. K., státní 
zástupce nepředložil v hlavním líčení ani při veřejných zasedáních  žádné 
důkazy, které by na tomto závěru mohly něco změnit, žádné takové důkazy nejsou 
zřejmé ani z obsahu předmětného trestního spisu ani z důkazního řízení 
provedeného soudem prvního stupně. Proto Nejvyšší soud s odkazem na zveřejněnou 
judikaturu (srov. rozh. č. 28/94-I. Sb. rozh. trest., rozsudek NS sp. zn. 4 Tz 
100/2006), shledal procesní podmínky pro aplikaci ustanovení § 271 odst. 1 tr. 
ř., tj. mohl učinit vlastní rozhodnutí, aniž by měnil skutkový stav oproti 
skutkovým zjištěním soudu prvního stupně, byv přitom omezen ustanoveními § 2 
odst. 11, odst. 12 tr. ř., tj. zásadami bezprostřednosti a ústnosti. Nejvyšší 
soud konstatuje, že již v řízení před soudem prvního stupně byly vyčerpány 
všechny dosažitelné důkazy, jež byly opatřeny a provedeny za součinnosti stran, 
a na základě výsledků takto provedeného dokazování nemohl spolehlivě uzavřít, 
že to byl právě obviněný M. K., kdo společně s odsouzeným J. F. dne 3. 7. 2004 
kolem 03.30 hodin po předchozí dohodě provedl loupežné přepadení benzínové 
čerpací stanice Ö. na třídě Dr. M. H. v L., kdy měl mířil krátkou střelnou 
zbraní na pracovnici čerpací stanice L. D. a donutit ji tak k vydání tržby v 
částce 35.777,- Kč. Tato procesní situace zakládá důvod k zprošťujícímu výroku 
učiněnému podle § 226 písm. c) tr. ř., a proto Nejvyšší soud obviněného M. K. 
zprostil obžaloby pro skutek, který je podrobně specifikován ve výroku tohoto 
rozsudku, a který byl u obviněného právně kvalifikován jako trestný čin loupeže 
podle § 234 odst. 1 tr. zák.

Jelikož se k trestnímu řízení řádně a včas připojila s nárokem na náhradu škody 
poškozená G. P., a.s. se sídlem P., B., bylo rozhodnuto i o jejím nároku, a to 
s ohledem na zprošťující výrok tak, že podle § 229 odst. 3 tr. řádu byla se 
svým nárokem na náhradu škody odkázána na řízení ve věcech občanskoprávních.

Poučení: Proti rozhodnutí Nejvyššího soudu není opravný prostředek přípustný.

V Brně dne  8. dubna  2009   

Předseda senátu

JUDr. Petr Šabata  

