Soud: Nejvyšší soud

Spisová značka: 4 Tz 88/2003

Datum rozhodnutí: 26.06.2003

Typ rozhodnutí: Rozsudek




4 Tz 88/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 26. června 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika  stížnost pro porušení zákona, kterou 
podal ministr spravedlnosti České republiky ve prospěch obviněného P. J., proti 
trestnímu příkazu Okresního soudu ve Frýdku-Místku ze dne 27. 9. 2002, sp. zn. 
2 T 110/2002, a podle § 268 odst. 2 tr. ř., § 269 odst. 2 tr. ř. a § 270 odst. 
1 tr. ř. rozhodl   t a k t o :

Pravomocným trestním příkazem Okresního soudu ve Frýdku-Místku ze dne 27. 9. 
2002, sp. zn. 2 T 110/2002, a řízením, jež mu předcházelo, b y l  p o r u š e 
n  z á k o n   v ustanoveních  § 35 odst. 2, § 36 a § 45a odst. 1 tr. zák., § 2 
odst. 5, 6 a § 314e odst. 1, odst. 4 písm. d) tr. ř.  v neprospěch obviněného 
P. J.

Napadený trestní příkaz  se   z r u š u j e .

Zrušují se též všechna další rozhodnutí, na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu ve Frýdku-Místku  se   p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Samosoudce Okresního soudu ve Frýdku-Místku vydal dne 27. 9. 2002, pod sp. zn. 
2 T 110/2002, trestní příkaz, jímž byl obviněný P. J. uznán vinným trestným 
činem podvodu podle § 250 odst. 1, 2 tr. zák. Uvedeného trestného činu se 
dopustil tím, že přesně nezjištěného dne počátkem měsíce března 2002 v T.,  od 
poškozeného K. P. pod záminkou zapůjčení vylákal vozidlo zn. Avia 21, které 
poškozený po dohodě s ním přistavil do sídla společnosti G., s.r.o., J.-Ž.,  
vozidlo však poškozenému nevrátil a obratem ho za částku ve výši 48.800,- Kč 
prodal společnosti G., s.r.o., J.-Ž., čímž poškozenému K. P. způsobil škodu ve 
výši 68.592,- Kč. Za to mu byl uložen podle § 250 odst. 2 tr. zák. s 
přihlédnutím k § 314e odst. 2 tr. ř. a za použití § 45 odst. 1, odst. 2, § 45a 
odst. 1 tr. zák. trest obecně prospěšných prací ve výměře 350 hodin. Podle § 
228 odst. 1 tr. ř. byl obviněný zavázán k povinnosti zaplatit poškozenému K. P. 
na náhradě škody částku  80 000,- Kč.

Tento trestní příkaz nabyl právní moci dne 22. 10. 2002.

Proti citovanému trestnímu příkazu podal ministr spravedlnosti České republiky 
stížnost pro porušení zákona ve prospěch obviněného P. J. Namítá v ní, že zákon 
byl v neprospěch  obviněného  porušen  v  ustanovení  § 2 odst. 5, 6 tr. řádu 
ve vztahu k ustanovení § 35 odst. 2, § 36 a k ustanovení § 45a odst. 1  tr. zák 
a k ustanovení § 314c odst. 4 písm. d) tr. ř. (v posledně citovaném ustanovení 
se pravděpodobně jedná o písařskou chybu, ministr spravedlnosti měl zřejmě na 
mysli § 314e odst. 4) písm d) tr. ř.).

Ministr spravedlnosti ve stížnosti pro porušení zákona vytkl, že samosoudce 
Okresního soudu ve Frýdku-Místku vydal trestní příkaz a uložil trest obecně 
prospěšných prací přesto, že obviněnému byl trest stejného druhu uložen 
rozsudkem Okresního soudu ve Frýdku-Místku ze dne 17. 7. 2002, sp. zn. 6 T 
2/2002, a to ve výměře 400 hodin. Tento rozsudek nabyl právní moci dne 8. 8. 
2002. 

Vzhledem k tomu, že podle § 45a odst. 1 tr. zák. lze uložit trest obecně 
prospěšných prací pouze ve výměře od 50 do 400 hodin, došlo v daném případě k 
porušení zákona v ustanovení § 36 tr. zák., když součet postupně uložených a 
dosud nevykonaných trestů obecně prospěšných prací činí 750 hodin, a je tak v 
rozporu s citovaným zákonným ustanovením.

Ministr spravedlnosti  ve  stížnosti pro porušení zákona dále namítá, že měl 
být uložen souhrnný trest podle § 35 odst. 2, neboť trestný čin podvodu podle § 
250 odst. 1, 2 tr. zák. spáchal obviněný počátkem března 2002, tedy před 17. 7. 
2002, kdy byl vynesen rozsudek Okresního soudu ve Frýdku-Místku v trestní věci 
sp. zn. 6 T 2/2002, přičemž  tresty uložené tímto rozsudkem a napadeným 
trestním příkazem  jsou ve vztahu souhrnnosti. Vzhledem k tomu pak, že trest v 
trestní věci sp. zn. 6 T 2/2002, byl uložen rozsudkem, nebylo možno v 
posuzované trestní věci s ohledem na ustanovení § 314e odst. 4 písm. d) tr. ř. 
(v písemné stížnosti opakovaně vadně citováno ustanovení § 314c odst. 4 písm. 
d) tr. ř.) vydat trestní příkaz, ale mělo být rozhodnuto v hlavním líčení 
rozsudkem.

Závěrem ministr spravedlnosti navrhl, aby Nejvyšší soud podle § 268 odst. 2 tr. 
ř. vyslovil, že napadeným trestním příkazem došlo k porušení zákona v 
neprospěch obviněného P. J. v namítaném rozsahu, aby podle § 269 odst. 2 tr. ř. 
napadený trestní příkaz zrušil včetně rozhodnutí obsahově navazujících a dále 
aby postupoval podle § 270 odst. 1 tr. ř. 

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Ustanovení § 2 odst. 5 tr. ř. ukládá orgánům činným v trestním řízení povinnost 
postupovat tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. V 
přípravném řízení orgány činné  v trestním řízení objasňují způsobem uvedeným v 
tomto zákoně i bez návrhu stran stejně pečlivě okolnosti svědčící ve prospěch i 
v neprospěch osoby, proti níž se řízení vede. V řízení před soudem státní 
zástupce a obviněný mohou na podporu svých stanovisek navrhovat a provádět  
důkazy.  Státní  zástupce  je  povinen  dokazovat vinu obžalovaného.To  
nezbavuje soud povinnosti, aby sám doplnil dokazování v rozsahu potřebném pro 
své rozhodnutí. Orgány činné v trestním řízení podle § 2 odst. 6 tr. ř. jsou 
povinny hodnotit důkazy podle svého vnitřního přesvědčení, založeného na 
pečlivém uvážení všech okolností případu jednotlivě i v jejich souhrnu.

Odsuzuje-li  soud pachatele  za dva  nebo více  trestných činů, uloží mu dle § 
35 odst. 1 tr. zák. úhrnný trest podle toho zákonného ustanovení, které se 
vztahuje na trestný  čin  z  nich nejpřísněji trestný; vedle trestu přípustného 
podle takového zákonného ustanovení lze v rámci úhrnného trestu  uložit i jiný 
druh  trestu, jestliže jeho uložení by bylo odůvodněno některým ze souzených  
trestných činů. Jsou-li dolní  hranice trestních  sazeb odnětí svobody  různé, 
je dolní hranicí úhrnného trestu nejvyšší z nich. Podle § 35 odst. 2 soud uloží 
souhrnný trest podle zásad uvedených v odstavci 1, když odsuzuje pachatele za 
trestný čin, který spáchal dříve, než byl soudem prvního stupně vyhlášen 
odsuzující rozsudek za jiný jeho trestný čin. Spolu s uložením souhrnného 
trestu soud zruší výrok o  trestu uloženém pachateli rozsudkem dřívějším, jakož 
i všechna další rozhodnutí na tento výrok obsahově navazující, pokud  vzhledem 
ke změně,  k níž došlo zrušením, pozbyla podkladu. Souhrnný trest nesmí být 
mírnější než trest uložený rozsudkem dřívějším. 

Jestliže soud odsuzuje pachatele za trestný čin, který spáchal před tím, než 
byl trest uložený dřívějším rozsudkem vykonán, a ukládá mu trest stejného 
druhu, nesmí podle § 36 tr. zák. tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou tímto 
zákonem pro tento druh trestu.

Ustanovení § 45a odst. 1 tr. zák. stanoví, že trest obecně prospěšných prací 
může soud uložit ve výměře od 50  do 400 hodin.

Podle § 314e odst. 4 písm d) tr. ř. nelze trestní příkaz vydat, jestliže má být 
uložen souhrnný trest a předchozí trest byl uložen rozsudkem.

Z obsahu přezkoumávaného spisu je zřejmé, že se samosoudce Okresního soudu ve 
Frýdku-Místku těmito zákonnými ustanoveními důsledně neřídil.

Obžaloba v předmětné trestní věci napadla Okresnímu soudu ve Frýdku – Místku 
dne 24. 6. 2002, přičemž dne 24. 6. 2002 zjistila pracovnice podacího oddělení, 
že proti témuž obviněnému jsou u tohoto soudu v roce 2002 vedena dvě další 
trestní řízení pod sp. zn. 3 T 84/2002 a 6 T 2/2002, o čemž učinila ve spise 
záznam. Z obsahu přezkoumávaného trestního spisu je zřejmé, že samosoudce této 
skutečnosti nevěnoval dostatečnou pozornost, a nevyžádal si k datu 27. 9. 2002, 
kdy ve věci vydal trestní příkaz, uvedené předcházející spisy, ani  nezjišťoval 
v jakém stadiu se řízení v těchto předcházejících spisech nacházejí. Pokud by 
tak učinil, zjistil by, že v trestní věci sp. zn. 6 T 2/2002 byl dne 17. 7. 
2002 vyhlášen rozsudek, jímž byl obviněný uznán vinným trestným činem zanedbání 
povinné výživy podle  § 213 odst. 3 tr. zák., a že mu byl uložen trest obecně 
prospěšných prací ve výměře 400 hodin, přičemž tento rozsudek nabyl dne 8. 8. 
2002 právní moci.

Samotná skutečnost, že obviněný byl napadeným trestním příkazem odsouzen pro 
trestný čin, který spáchal počátkem měsíce března roku 2002, tedy před 
vyhlášením odsuzujícího rozsudku v trestní věci 6 T 2/2002 za jiný jeho trestný 
čin, by nutně musela deklinovat právní úvahy Okresního soudu ve Frýdku-Místku v 
tom směru, že přichází v úvahu jednak uložení souhrnného trestu podle 
ustanovení § 35 odst. 2 tr. zák., jednak že nebude možno vzhledem k ustanovení 
§ 314e odst. 4 písm. d) tr. ř. ve věci vydat trestní příkaz, neboť má být 
uložen souhrnný trest, přičemž předchozí trest byl uložen rozsudkem. V 
neposlední řadě by rovněž zjistil, že trest obecně prospěšných prací byl již 
obviněnému uložen v maximální výměře stanovené § 45a odst. 1 tr. zák., která 
činí 400 hodin, a tudíž uložení stejného druhu trestu již vzhledem k ustanovení 
§ 36 tr. zák., stanovícímu limit pro  výměru trestu  dosud nevykonaného a nově 
ukládaného,  není možné. 

Jak již uvedeno výše, neměl samosoudce Okresního soudu ve Frýdku – Místku 
podmínky pro vydání trestního příkazu jednak vzhledem k ustanovení § 314e odst. 
4 písm. d) tr. ř., avšak ani obecně podle odst. 1 citovaného ustanovení. To 
stanoví, že samosoudce bez projednání věci v hlavním líčení může vydat trestní 
příkaz, jestliže skutkový stav je spolehlivě prokázán opatřenými důkazy. 
Zákonný předpoklad k vydání trestního příkazu se týká všech výroků trestního 
příkazu, které přicházejí v úvahu, včetně výroku o trestu. Uvedená podmínka 
není splněna, jestliže před vydáním trestního příkazu nebyl opatřen příslušný 
trestní spis o předchozím odsouzení obviněného, z něhož vyplynula nutnost 
uložit obviněnému souhrnný trest podle § 35 odst. 2 tr. zák. Pod pojem 
spolehlivého zjištění skutkového stavu ve vztahu k § 314e odst. 1 tr. ř. je 
nutno zahrnout i objasnění okolností, jež mají k osobě pachatele význam z 
hlediska stanovení adekvátního druhu trestu a jeho výměry. Je třeba 
konstatovat, že ve vztahu k těmto zjištěním samosoudce nerespektoval povinnost, 
která mu vyplývá z ustanovení § 2 odst. 5, 6 tr. ř.

Důsledkem uvedených pochybení byl posléze stav, kdy obviněnému byly uloženy 
tresty obecně prospěšných prací v celkové výměře 750 hodin, a proto stížnost 
pro porušení zákona byla důvodně podána podle § 266 odst. 2 tr. ř., neboť  
uložený trest v posuzované trestní věci je ve zřejmém nepoměru ke stupni 
nebezpečnosti činu pro společnost. Tento nepoměr je nutno konstatovat v případě 
každého trestu, který je uložen nad horní hranicí trestní sazby.

Vzhledem ke všem výše uvedeným skutečnostem Nejvyšší soud vyslovil podle § 268 
odst. 2 tr. ř., že  trestním příkazem Okresního soudu ve Frýdku –Místku ze dne 
27. 9. 2002, sp. zn. 2 T 110/2002, a  řízením, které mu předcházelo, byl  
porušen zákon v ustanovení § 35 odst. 2, § 36, § 45a odst. 1 tr. zák. a § 314e 
odst. 1, odst. 4 písm. d) a § 2 odst. 5, 6 tr. ř. v neprospěch obviněného P. J. 
Podle § 269 odst. 2 tr. ř. byl napadený trestní příkaz zrušen v celém rozsahu, 
jakož i všechna další rozhodnutí, která na tento trestní příkaz obsahově 
navazují, pokud vzhledem ke změně, k níž došlo zrušením, pozbyla podkladu. 
Nejvyšší soud poté podle § 270 odst. 1 tr. ř. přikázal Okresnímu soudu ve 
Frýdku-Místku, aby ji v potřebném rozsahu znovu projednal a rozhodl. 

Samosoudce Okresního soudu ve Frýdku-Místku je ve svém rozhodování významně 
omezen  ustanovením § 273 tr. ř., zakazujícím zhoršit postavení obviněného, 
neboť Nejvyšší soud vyslovil, že zákon byl v případě obviněného P. J. porušen v 
jeho neprospěch, a proto v novém řízení nemůže dojít ke změně rozhodnutí v jeho 
neprospěch. Úvahy samosoudce okresního soudu budou také omezeny z pohledu zásad 
§ 35 odst. 2 tr. zák. o uložení souhrnného trestu a § 36 tr. zák. Bude na něm, 
zda ve věci nařídí hlavní líčení a upustí od uložení souhrnného trestu podle § 
37 tr. zák., či zda ve věci zvolí jiný postup, kupř. předvídaný ustanovením § 
172 odst. 2 písm. a) tr. ř., když jiné způsoby rozhodnutí vzhledem k 
limitujícímu ustanovení § 273 tr. ř. zřejmě nepřicházejí v úvahu. 

Pro úplnost je nutno připomenout ustanovení § 270 odst. 4 tr. ř., podle něhož 
je orgán, jemuž byla věc přikázána, vázán právním názorem, který ve věci 
vyslovil Nejvyšší soud a je povinen provést ty procesní úkony, jejichž 
provedení Nejvyšší soud nařídil. 

Poučení: Proti tomuto rozhodnutí není opravný prostředek přípustný.

	

V Brně 26. června 2003

                                                                                
     Předsedkyně senátu:

JUDr. Danuše Novotná   
