Soud: Nejvyšší soud

Spisová značka: 4 Tz 64/2006

Datum rozhodnutí: 01.06.2006

Typ rozhodnutí: Rozsudek




4 Tz 64/2006

U S N E S E N Í

Nejvyšší soud České republiky projednal ve veřejném zasedání dne 1. června 2006 
stížnost pro porušení zákona, kterou podal ministr spravedlnosti České 
republiky ve prospěch obviněného M. M., proti rozsudku Okresního soudu v 
Nymburce ze dne 23. 3. 2005, sp. zn. 2 T 29/2005, a podle § 268 odst. 1 písm. 
c) tr. ř. rozhodl  t a k t o :

Stížnost pro porušení zákona  s e   z a m í t á .  

O d ů v o d n ě n í :

Rozsudkem Okresního soudu v Nymburce ze dne 23. 3. 2005, sp. zn. 2 T 29/2005, 
byl obviněný M. M. uznán vinným dvěma trestnými činy maření výkonu úředního 
rozhodnutí podle § 171 odst. 1 písm. c) tr. zák., jichž se dopustil tím, že:

1. přestože mu byla rozhodnutím magistrátu města M. B., správního odboru, 
dopravních přestupků, č. j.: správ.1230-93772/DN-1108/2003, ze dne 9. 3. 2004, 
které nabylo právní moci dne 7. 4. 2004, uložena sankce zákazu činnosti 
spočívající v zákazu řízení všech motorových vozidel na dobu  18 měsíců ode dne 
právní moci rozhodnutí, uvedenou sankci nerespektoval  a dne 12. 4. 2004 kolem 
1:35 hodin v P., okr. N., v ul. H. řídil osobní automobil tov. zn. Škoda 105, 
přičemž byl kontrolován hlídkou Policie ČR, obvodního oddělení P.,

2. přestože mu byl rozhodnutím Magistrátu města M. B., správního odboru, 
dopravních přestupků, č. j. : správ.1230-93772/DN-1108/2003, ze dne 9. 3. 2004, 
které nabylo právní moci dne 7. 4. 2004, uložena sankce zákazu činnosti 
spočívající v zákazu řízení všech motorových vozidel na dobu 18 měsíců ode dne 
nabytí právní moci rozhodnutí, uvedenou sankci nerespektoval a dne 13. 1. 2005 
kolem 16:10 hodin v P., okr. N., řídil osobní automobil tov. zn. Ford Sierra, 
přičemž byl v ulici H. kontrolován hlídkou Policie ČR, obvodního oddělení P.

Za trestný čin ad 1) výroku mu byl v sazbě § 247 odst. 1 tr. zák. a § 35 odst. 
1 tr. zák. (správně mělo být uvedeno § 35 odst. 2 tr. zák.) uložen souhrnný 
trest odnětí svobody v trvání 14 měsíců. Podle § 58 odst. 1 a § 59 odst. 1 tr. 
zák. mu byl výkon tohoto trestu podmíněně odložen na zkušební dobu v trvání tři 
a půl roku. Podle § 49 odst. 1 a § 50 odst. 1 tr. zák. mu byl uložen trest 
zákazu činnosti spočívající v zákazu řízení všech motorových vozidel na dobu 18 
měsíců. Podle §  35 odst. 1 tr. zák.(35 odst. 2 tr. zák.) byl zároveň zrušen 
výrok o trestu z trestního příkazu Okresního soudu pro Prahu – východ, sp. zn. 
1 T 176/2004, ze dne 13. 4. 2004, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. Za trestný  čin ad 2) výroku mu byl v sazbě § 171 odst. 1 tr. 
zák. za použití § 45 odst. 1 a § 45a odst. 1 tr. zák. uložen trest obecně 
prospěšných prací ve výměře 250 hodin. Podle § 49 odst. 1 a § 50 odst. 1 tr. 
zák. mu byl dále uložen trest zákazu činnosti spočívající v zákazu řízení 
motorových vozidel všeho druhu na dobu 15 měsíců.

Tento rozsudek nabyl právní moci dne 20. 4.  2005.

Proti citovanému rozsudku podal ministr spravedlnosti České republiky podle § 
266 odst. 1, 2 tr. ř. stížnost pro porušení zákona ve prospěch obviněného M. M. 
Namítá v ní, že napadeným rozhodnutím byl v neprospěch tohoto obviněného 
porušen zákon v ustanoveních § 35 odst. 2, § 36  a § 45a odst. 1 tr. zák. a v 
řízení předcházejícím také v ustanovení § 2 odst. 5 tr. ř. 

Stěžovatel ve svém mimořádném opravném prostředku poukázal na skutečnost, že 
obviněný byl rovněž odsouzen trestním příkazem Okresního soudu v Nymburce ze 
dne  16. 3. 2005, sp. zn. 3 T 103/2005, jednak pro trestný čin krádeže podle § 
247 odst. 1 písm. a), b), e) tr. zák. a trestný čin porušování domovní svobody 
podle § 238 odst. 1, odst. 2 tr. zák., jednak pro trestný čin maření výkonu 
úředního rozhodnutí podle § 171 odst. 1 písm. c)  tr. zák., za což mu byl 
uložen trest obecně prospěch prací ve výměře 400 hodin a dále mu byl uložen 
trest zákazu činnosti spočívající v zákazu řízení všech motorových vozidel v 
trvání tří let. Toto předchozí odsouzení obviněného M. M. sice nebylo v době 
rozhodování soudu ve věci sp. zn. 2 T 29/2005, vyznačeno v rejstříku trestů, 
neboť odsouzení ještě nebylo pravomocné, ale jelikož se jedná o odsouzení téhož 
soudu, mělo a mohlo být zjištěno lustrací. Tím, že Okresní soud v Nymburce 
nezohlednil uvedené předchozí odsouzení, nedoplnil dokazování provedením důkazu 
spisem Okresního soudu v Nymburce 3 T 103/2005, porušil zákon tím, že nezjistil 
vztah souhrnnosti k druhému posuzovanému skutku a jednak tím, že obviněnému 
uložil trest obecně prospěšných prací ve výměře 250 hodin, čím překročil 
maximální možnou výměru pro tento druh trestu.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky vyslovil podle § 268 odst. 2 tr. ř., že 
výrokem o trestu obecně prospěšných prací z rozsudku Okresního soudu v Nymburce 
ze dne 23. 3. 2005, sp. zn. 2 T 29/2005, byl porušen zákon v neprospěch 
obviněného M. M. v ustanovení § 35 odst. 2, § 36, § 45a odst. 1 tr. zák. a v 
řízení předcházejícím v ustanovení § 2 odst. 5 tr. ř., aby podle § 269 odst. 2 
tr. ř. napadený rozsudek zrušil ve výroku o trestu obecně prospěšných prací, 
jakož i všechna další rozhodnutí na toto rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle ustanovení § 270 odst. 1 tr. ř., příp. podle § 271 odst. 1 tr. 
ř. 

Nejvyšší soud se při projednávání stížnosti pro porušení zákona především 
zabýval otázkou, zda je podaná stížnost pro porušení zákona přípustná podle § 
266  odst. 1 tr. ř.  a dospěl k následujícím závěrům.

Podle § 266 odst. 1 tr. ř. může ministr spravedlnosti proti pravomocnému 
rozhodnutí soudu nebo státního zástupce, jímž byl porušen zákon nebo které bylo 
učiněno na podkladě vadného postupu řízení, podat u Nejvyššího soudu stížnost 
pro porušení zákona. Při výkladu citovaného ustanovení je nutno vycházet nejen 
z jeho gramatického znění, ale je třeba je interpretovat také za použití 
systematické metody výkladu v širších souvislostech ostatních ustanovení 
trestního řádu upravujících ostatní mimořádné opravné prostředky a v návaznosti 
na nedávné změny právní úpravy, které se přímo či nepřímo dotýkají institutu 
stížnosti pro porušení zákona jako opravného prostředku proti pravomocným 
rozhodnutím vydaným v trestním řízení.

Podle názoru Nejvyššího soudu je třeba na základě interpretace platné právní 
úpravy obnovy řízení a stížnosti pro porušení zákona dospět k závěru, že v těch 
případech, ve kterých by přicházelo v úvahu podání obou uvedených mimořádných 
opravných prostředků, je třeba k nápravě vad pravomocného rozhodnutí využít 
přednostně institut obnovy řízení. K uvedenému závěru dospěl Nejvyšší soud na 
základě následujících argumentů.

1.) Z požadavku ústavnosti a zákonnosti každého úkonu trestního řízení vyplývá, 
že k nápravě vad pravomocného rozhodnutí je třeba zásadně volit ten mimořádný 
opravný prostředek, který umožňuje nápravu vadného stavu a současně respektuje 
základní ústavní  a zákonné zásady trestního řízení v co nejširší míře.

V této souvislosti je třeba uvést, že stížnost pro porušení zákona trestního 
řízení byla z hlediska ústavnosti opakovaně podrobena kritice ze strany právní 
teorie i praxe jako mimořádný opravný prostředek, který nerespektuje zásadu 
rovnosti účastníků trestního řízení a jehož pojetí není v plném souladu s 
ústavně zakotveným právem na spravedlivý proces (zejm. čl. 37 odst. 3 Listiny 
základních práv a svobod).

Institut stížnosti pro porušení zákona byl zaveden do československého právního 
řádu přijetím zákona č. 87/1950 Sb., přejímán byl pak i do dalších kodifikací 
trestního procesu (zákon č. 64/1956 Sb. a zákon č. 141/1961 Sb.) a zůstal 
zachován i v právním řádu České republiky po roce 1993. Zavedení institutu 
stížnosti pro porušení zákona bylo projevem posílení moci výkonné vůči moci 
soudní, jako součást tehdejší koncepce dozoru prokuratury nad zákonností 
trestního řízení, která je však v rozporu se zásadami demokratického právního 
státu a nezávislým postavením soudů, jež je jedním z atributů právního státu. 
Ústavnost, resp. neústavnost institutu stížnosti pro porušení zákona byla v 
minulosti opakovaně kritizována nejen právní teorií, ale i soudní praxí. V této 
souvislosti je významný zejména nález Ústavního soudu publikovaný pod č. 
424/2001 Sb., kterým byla zrušena ustanovení  § 272  a § 276 věty čtvrté tr. 
ř., ve kterém Ústavní soud dospěl k závěru, že stížnost pro porušení zákona 
zejména pokud je podána v neprospěch obviněného, narušuje princip rovnosti 
stran v trestním řízení, neboť oprávněním podat tento opravný prostředek 
disponuje pouze jedna strana, a to stát, jehož představitelem je ministr 
spravedlnosti.

Obnova řízení je naproti tomu mimořádným opravným prostředkem, který ústavní 
zásadu rovnosti stran trestního řízení plně respektuje. Podle § 280 tr. ř. může 
podat návrh na povolení obnovy řízení v neprospěch obviněného státní zástupce, 
v jeho prospěch tak může učinit sám obviněný, ale též osoby, které by mohly 
podat v jeho prospěch odvolání (tyto osoby mohou podat takový návrh za 
stanovených okolností               i proti vůli obviněného, mohou jej podat i 
po smrti obviněného). V této souvislosti je třeba zdůraznit, že na obnovení 
řízení je, jsou-li splněny všechny zákonné předpoklady, právní nárok, soud 
rozhodující o návrhu na obnovu řízení je v těchto případech povinen obnovu 
řízení povolit.

Z uvedeného je zřejmé, že stížnost pro porušení zákona jako mimořádný opravný 
prostředek nerespektuje základní zásady trestního řízení v takové míře, jako je 
tomu v případě obnovy řízení.

2.) Dále je třeba zmínit základní význam mimořádných opravných prostředků, 
kterým je nepochybně náprava konkrétních vadných pravomocných rozhodnutí. V 
této souvislosti je nutno poukázat na skutečnost, že obnova řízení umožňuje 
provést nápravu vadného rozhodnutí v širší míře než stížnost pro porušení 
zákona, neboť náprava zde není omezena na případy, kdy byl zákon porušen v 
neprospěch obviněného.

	

Návrh na obnovu řízení může podat, jak již bylo uvedeno výše, nejen obviněný, 
ale též státní zástupce, který tak může učinit i v neprospěch obviněného. V 
řízení, které bylo obnoveno na základě takového návrhu pak může být vydáno nové 
rozhodnutí, které může vyznít z hlediska obviněného v jeho neprospěch.

V případě stížnosti pro porušení zákona je situace odlišná. Stížnost pro 
porušení zákona sice může ministr spravedlnosti podat jak ve prospěch 
obviněného, tak i v jeho neprospěch, popř. současně ve prospěch i neprospěch 
obviněného, možnost zrušit konkrétní napadené rozhodnutí a zjednat tak jeho 
nápravu je však poté, co byl zrušen § 272 tr. ř. výše označeným nálezem 
Ústavního soudu, omezena pouze na ty případy, kdy je stížnost pro porušení 
zákona podána výlučně ve prospěch obviněného. V ostatních případech rozhoduje 
Nejvyšší soud, shledá-li, že zákon byl porušen, pouze tzv. akademickým výrokem 
podle § 268 odst. 2 tr. ř., v těchto případech může mít rozhodnutí Nejvyššího 
soudu judikatorní význam spočívající v usměrnění soudní praxe při řešení 
důležitých právních otázek, nemůže však vést k nápravě vadného pravomocného 
rozhodnutí.

Z uvedeného vyplývá, že obnova řízení jako mimořádný opravný prostředek 
umožňuje provést nápravu vadného rozhodnutí v širší míře než stížnost pro 
porušení zákona a umožňuje tak v širší míře naplnit základní účel řízení o 
mimořádném opravném prostředku.

3.) Je třeba poukázat také na skutečnost, že v rámci obnovy řízení lze provést 
nápravu vadného rozhodnutí hospodárněji než v případě podání stížnosti pro 
porušení zákona. V případě stížnosti pro porušení zákona je pravidlem, že pokud 
Nejvyšší soud shledá porušení zákona a napadené rozhodnutí zruší, nerozhoduje 
ve věci sám, ale přikáže orgánu, o jehož rozhodnutí jde, aby věc v potřebném 
rozsahu znovu projednal   a rozhodl.

Naproti tomu v případě obnovy řízení platí, že pokud je návrh na obnovu řízení 
shledán důvodným, lze odstranit nedostatky napadeného rozhodnutí v obnovném 
řízení, které pravidelně následuje u soudu, který obnovu řízení povolil. Řízení 
o povolení obnovy řízení  a následné řízení po povolení obnovy tak probíhá bez 
nutnosti vynaložit náklady spojené s činností Ministerstva spravedlnosti a 
rozhodováním Nejvyššího soudu, opomenout nelze ani skutečnost, že v případě 
obnovy řízení rozhoduje soud, který již věc dříve projednával, pravidlem bude 
proto pružnější  a rychlejší průběh řízení.

4.) V uvedených souvislostech je třeba zmínit samotnou podstatu stížnosti pro 
porušení zákona a její význam v systému mimořádných opravných prostředků v 
trestním řízení. Právní úprava stížnosti pro porušení zákona sleduje dva 
základní cíle – nápravu vadného konkrétního pravomocného rozhodnutí, kdy se 
důsledky projeví zejména v konkrétním posuzovaném případě v novém řízení, 
výjimečně i novým rozhodnutím orgánu o stížnosti pro porušení zákona 
rozhodujícího, a dále usměrnění soudní praxe při řešení důležitých právních 
otázek. 

V této souvislosti je třeba uvést, že v případech, ve kterých by přicházelo v 
úvahu podání stížnosti pro porušení zákona i návrhu na obnovu řízení, budou 
důvodem pro podání stížnosti pro porušení zákona pravidelně nedostatky týkající 
se zjištěného skutkového stavu v konkrétní věci, nikoli však posouzení 
důležitých právních otázek. Je zřejmé, že taková stížnost pro porušení zákona 
nebude plnit výše uvedený cíl usměrnění soudní praxe při řešení důležitých 
právních otázek. Druhý cíl stížnosti pro porušení zákona, tedy náprava vadného 
konkrétního pravomocného rozhodnutí, může být, jak bylo rozebráno výše, naplněn 
pouze v omezeném rozsahu. Z toho potom vyplývá, že stížnost pro porušení zákona 
v uvedených případech zpravidla nebude plnit cíle sledované právní úpravou 
stížnosti pro porušení zákona, i tato skutečnost je důvodem pro podporu závěru 
o nepřípustnosti stížnosti pro porušení zákona, pokud lze nápravu řešit cestou 
obnovy řízení.

Ze všech výše uvedených důvodů dospěl Nejvyšší soud k závěru, že v těch 
případech, ve kterých by přicházelo v úvahu podání návrhu na povolení obnovy 
řízení i stížnosti pro porušení zákona, je třeba k nápravě vad pravomocného 
rozhodnutí využít přednostně institut obnovy řízení, jako institut, který 
respektuje v širší míře základní zásady trestního řízení, ve větší míře 
umožňuje také naplnit základní účel opravného řízení, kterým je náprava vadného 
rozhodnutí. Současně platí, že v těch případech, kdy lze nezákonnost 
pravomocného  rozhodnutí řešit prostřednictvím obnovy řízení, nelze se domáhat 
nápravy cestou podání stížnosti pro porušení zákona.

V projednávané trestní věci ministr spravedlnosti napadá skutečnost, že 
obviněnému měl být uložen souhrnný trest podle § 35 odst. 2 tr. zák., neboť 
trestné činnosti, pro níž byl odsouzen rozsudkem Okresního soudu v Nymburce ze 
dne 23. 3. 2005, sp. zn. 2 T 29/2005, se obviněný dopustil 12. 4. 2004 a 13. 1. 
2005, tedy dříve, než mu byl dne 22. 3. 2005 doručen trestní příkaz Okresního 
soudu v Nymburce ze dne 16. 3. 2005, sp. zn. 3 T 103/2005.

Státní zástupce Okresního státního zastupitelství v Nymburce podal dne 24. 1. 
2005  u Okresního soudu v Nymburce návrh na potrestání obviněného M. M. pro 
skutek kvalifikovaný jako trestný čin maření výkonu úředního rozhodnutí podle  
§ 171 odst. 1  písm. c) tr. zák. Lustrum provedené dne 24. 1. 2005 a 
zaznamenané na   č. l. 16 spisu Okresního soudu v Nymburce, sp. zn. 2 T 
29/2005, odkazuje na rejstřík trestů. V rejstříku trestů ze dne 14. 1. 2005 je 
jako poslední odsouzení obviněného uvedeno rozhodnutí Okresního soudu pro Prahu 
– východ ze dne 13. 4. 2004, sp. zn. 1 T 176/2004. Státní zástupce Okresního 
státního zastupitelství v Nymburce podal poté u Okresního soudu v Nymburce dne  
1. 2. 2005 obžalobu na obviněného M. M. pro skutek kvalifikovaný jako trestný 
čin maření výkonu úředního rozhodnutí podle   § 171 odst. 1 písm. c) tr. zák. 
Lustrum provedené dne 1. 2. 2005 a zaznamenané na č. l. 26 trestního spisu 
Okresního soudu v Nymburce, sp. zn. 2 T 43/2005, osvědčuje, že u tohoto soudu 
bylo proti témuž obviněnému vedeno ještě další trestní řízení pod sp. zn. 2 T 
29/2004 a dále odkazuje na rejstřík trestů. V rejstříku trestů ze dne 3. 12. 
2004 je jako poslední odsouzení obviněného uvedeno rozhodnutí Okresního soudu 
pro Prahu – východ ze dne 13. 4. 2004, sp. zn. 1 T 176/2004. Okresní soud v 
Nymburce usnesením ze dne 2. 2. 2005, sp. zn. 2 T 43/2005, podle § 23 odst. 3 
tr. ř. spojil ke společnému projednání a rozhodnutí trestní věci vedené proti 
obviněnému M. M. u Okresního soudu v Nymburce pod sp. zn. 2 T 29/2005 a 2 T 
43/2005. Vedoucím spisem byl stanoven spis sp. zn. 2 T 29/2005. Samosoudce 
Okresního soudu v Nymburce vydal dne  23. 3. 2005 ve věci sp. zn. 2 T 29/2005 
rozsudek, jímž při stejném popisu skutků a užití právní kvalifikace jak byl 
uvedena obžalobě a návrhu na potrestání, uložil obviněnému podle § 247 odst. 1 
tr. zák.  a § 35 odst. 2 tr. zák. souhrnný trest odnětí svody v trvání 14 
měsíců, přičemž výkon tohoto trestu byl podmíněně odložen na zkušební dobu v 
trvání tři a půl roku. Dále obviněnému uložil trest zákazu činnosti spočívající 
v zákazu řízení všech motorových vozidel v trvání 18 měsíců. Podle § 171 odst. 
1 tr. zák. za použití § 45 odst. 1 a § 45a odst. 1 tr. zák. mu uložil trest 
obecně prospěšných prací ve výměře 250 hodin. Dále mu uložil trest zákazu 
činnosti spočívající v zákazu řízení všech motorových vozidel v trvání 15 
měsíců. 

Státní zástupce Okresního státního zastupitelství v Nymburce poté podal dne 15. 
3. 2005 u Okresního soudu v Nymburce obžalobu na obviněného M. M., dále na E. 
M., M. B. a T. M., přičemž obviněnému M. M. byla kladena za vinu jednání 
kvalifikovaná jako trestné činy krádeže podle  § 247 odst. 1 písm. a), b), e) 
tr. zák., porušování domovní svobody podle § 238 odst. 1, odst. 2 tr. zák.  a 
maření výkonu úředního rozhodnutí podle § 171 odst. 1 písm. c) tr. zák. 
Obviněný M. M. byl poté trestním příkazem Okresního soudu v Nymburce ze dne  
16. 3. 2005, sp. zn.  3 T 103/2005, uznán vinným v bodě 1) výroku trestným 
činem krádeže podle § 247 odst. 1 písm. a), b), e) tr. zák. a trestným činem 
porušování domovní svobody podle § 238 odst. 1, odst. 2 tr. zák, v bodě 2) 
výroku trestným činem maření výkonu úředního rozhodnutí podle  § 171 odst. 1 
písm. c) tr. zák. Za to mu byl v sazbě § 238 odst. 2 tr. zák. s přihlédnutím k 
314e odst. 2 tr. ř. s použitím § 35 odst. 1 tr. zák. uložen úhrnný trest obecně 
prospěšných prací ve výměře 400 hodin. Podle § 49 odst. 1 a § 50 odst. 1 tr. 
zák. mu byl uložen trest zákazu činnosti spočívající v zákazu řízení všech 
motorových vozidel v trvání třech let. Tento trestní příkaz byl obviněnému 
doručen dne 22. 3. 2005 a právní moci nabyl dne 14. 4. 2005.

Je tedy zřejmé, že ve věci, jež je napadena stížností pro porušení zákona, byla 
trestná činnost spáchána dříve, než byl obviněnému doručen trestní příkaz 
Okresního soudu v Nymburce, ze dne 16. 3. 2005, sp. zn. 3 T 103/2005 (§ 314e 
odst. 5 tr. ř.), a že tedy měl být ukládán souhrnný trest dle zásad uvedených v 
ustanovení § 35 odst. 2 tr. zák. 

Okresní soud v Nymburce měl pro hodnocení okolností, jež jsou rozhodné z 
hlediska ustanovení § 23 a § 31 tr. zák. pro stanovení adekvátního druhu trestu 
a jeho výměry   k dispozici opis z rejstříku trestů ze dne 14. 1. 2005, úřední 
záznamy  o šetření k osobě podezřelého podané Komisí pro projednání přestupků 
Úřadu Městské části P., Č.  a Komisí pro projednání přestupků Městského úřadu v 
Ch., dále pak ve spisu sp. zn.  2 T 43/2005 zprávu o pověsti podanou odborem 
občansko správním Městské části P. 19, Obecního úřadu v R. a opis rejstříku 
trestů ze dne 8. 12. 2004. Vzhledem k časové posloupnosti, jež je podrobně 
rozvedena výše, nemohl být údaj o odsouzení obviněného M. M. trestním příkazem 
Okresního soudu v Nymburce sp. zn. 3 T 103/2005 zjištěn ani z výslechů 
obviněného ze dne 13. 1. 2005 (sp. zn. 2 T 29/2005  i  2 T 43/2005), neboť 
předcházejí datu 22. 3. 2005. Při hlavním líčení konaném dne  15. 2. 2005 
obviněný využil svého práva ve věci nevypovídat. Hlavních líčení konaných dne  
2. 3. 2005 a dne 23. 3. 2005 se obviněný nezúčastnil.

Podle ustanovení § 153 odst. 2 ve spojení s ustanovením § 154 odst. 1 Instrukce 
Ministerstva spravedlnosti ze dne 3. 12. 2001, č. 505/2001- Org., kterou byl 
vydán vnitřní  a kancelářský řád pro okresní, krajské a vrchní soudy, je 
povinností vedoucího soudní kanceláře nebo zaměstnance, který byl pověřen 
vedením rejstříků, u věcí zapisovaných do rejstříku T a Nt zjistit, zda je nebo 
bylo proti téže osobě vedeno trestní stíhání. Výsledek lustrace se vyznačí na 
obžalobě či návrhu na potrestání. Vyznačení se provede otiskem razítka, datem a 
podpisem vedoucího soudní kanceláře nebo zaměstnance, který byl pověřen vedením 
rejstříků.

Z výše uvedeného dále vyplývá, že ve věcech vedených u Okresního soudu v 
Nymburce pod sp. zn. 2 T 29/2005 a sp. zn. 2 T 43/2005 proběhla lustrace dříve, 
než byla dne 15. 3. 2005 u tohoto soudu na obviněného M. M. podána obžaloba ve 
věci sp. zn.  3 T 103/2005. Nejvyšší soud se proto nemohl ztotožnit s názorem 
ministra spravedlnosti uvedeným ve stížnosti pro porušení zákona, podle kterého 
k porušení zákona došlo na základě neúplně provedené lustrace, neboť je zřejmé, 
že vedoucí trestní kanceláře v době kdy dne  24. 1. 2005 a 1. 2. 2005 lustra 
prováděla, postupovala v souladu s ustanovení § 153 odst. 2 Instrukce 
Ministerstva spravedlnosti ze dne 3. 12. 2001, č. 505/2001- Org., kterou byl 
vydán vnitřní  a kancelářský řád pro okresní, krajské a vrchní soudy, neboť u 
tohoto soudu v té době nebylo ohledně M. M. vedeno jiné trestní stíhání. 
Samosoudce Okresního soudu v Nymburce proto s ohledem na výše uvedené o 
odsouzení obviněného M. M. trestním příkazem tohoto soudu ze dne 16. 3. 2005, 
sp. zn. 3 T 103/2005, nevěděl a vědět nemohl. 

Samosoudce Okresního soudu v Nymburce, který rozhodoval ve věci sp. zn. 3 T 
103/2005, naopak věděl, že případu, jež posuzuje, předcházejí dvě trestní věci 
z roku 2005, vedené proti témuž obviněnému. Přesto je z jeho procesního postupu 
po nápadu obžaloby dne 15. 3. 2005 zřejmé, že nezjišťoval jaký je stav řízení 
ve věcech  sp. zn. 2 T 29/05 a sp. zn. 2 T 43/05, a byť mohl z obsahu spisu sp. 
zn. 2 T 29/05 zjistit, že hlavní líčení je nařízeno na den 23. 3. 2005, přesto 
vydal dne 16. 3. 2005 trestní příkaz a ten nechal prostřednictvím příslušníka 
Justiční stráže obviněnému doručit dne 22. 3. 2005, aniž o tom samosoudce 
rozhodujícího ve věci sp. zn. 2 T 29/05 jakkoli informoval.

Podle § 278 odst. 1 tr. ř. se povolí obnova řízení, které skončilo pravomocným 
rozsudkem, vyjdou-li najevo skutečnosti nebo důkazy soudu dříve neznámé, které 
by mohly samy o sobě nebo ve spojení se skutečnostmi a důkazy známými už dříve 
odůvodnit jiné rozhodnutí o vině nebo o přiznaném nároku poškozeného na náhradu 
škody, anebo vzhledem k nimž by původně uložený trest byl ve zřejmém nepoměru k 
stupni nebezpečnosti činu pro společnost nebo k poměrům pachatele nebo uložený 
druh trestu by byl ve zřejmém rozporu s účelem trestu. Za nové skutečnosti se 
považují takové skutečnosti, které nebyly předmětem dokazování nebo zjišťování 
před rozhodnutím, jehož se návrh na obnovu týká. Skutečností dříve příslušnému 
orgánu neznámou je objektivně existující jev, který v téže věci nebyl 
dokazován, ale může mít vliv na zjištění skutkového stavu v rozsahu nezbytném 
pro rozhodnutí.

Takovou skutečností může být nepochybně i okolnost, že obviněný byl v jiné 
trestní věci pravomocně odsouzen, přičemž později rozhodujícímu soudu nebylo a 
ani nemohlo být v době rozhodování známo, že má ukládat souhrnný trest. Z 
hlediska úvah o trestu pak dodatečné zjištění takovéhoto dalšího odsouzení, k 
němuž měl být ukládán souhrnný trest, je onou novou skutečností v intencích 
ustanovení § 278 odst. 1 tr. ř.

Za této situace dospěl Nejvyšší soud k závěru, že v projednávané trestní věci 
obviněného M. M. je naplněn základní předpoklad pro podání návrhu na obnovu 
řízení podle § 278 odst. 1 tr. ř. Proto bylo třeba využít k nápravě napadeného 
rozhodnutí institut obnovy řízení a podat návrh na obnovu řízení. Z důvodů výše 
podrobně rozvedených potom vyplývá, že nezákonný stav nelze v daném případě 
řešit cestou stížnosti pro porušení zákona, neboť je nutné přijmout 
restriktivní výklad ustanovení § 266 odst. 1 tr. ř. směřující k závěru o 
nepřípustnosti stížnosti pro porušení zákona v případech, které lze podle 
platné právní úpravy řešit jiným mimořádným opravným prostředkem než stížností 
pro porušení zákona. Tento právní názor již byl vyjádřen v rozhodnutí 
Nejvyššího soudu ze dne  26. 2. 2004, sp. zn. 4 Tz 30/2004   a vychází též z 
rozhodnutí Nejvyššího soudu ze dne  19. 2. 2004, sp. zn. 4 Tz 10/2004.

Nejvyšší soud současně dodává, že se nezabýval dalšími zákonnými předpoklady 
pro podání návrhu na obnovu řízení proti výroku o trestu (zda je trest ve 
zřejmém nepoměru ke stupni nebezpečnosti činu pro společnost nebo k poměrům 
pachatele nebo zda uložený druh trestu je ve zřejmém rozporu s účelem trestu), 
neboť tyto předpoklady jsou zákonem stanoveny zcela stejně jako u stížnosti pro 
porušení zákona, nejedná se tedy o odlišné předpoklady těchto opravných 
prostředků, proto jejich posouzení nemůže změnit závěr o nepřípustnosti 
stížnosti pro porušení zákona v dané věci. Posouzení těchto předpokladů bude 
věcí soudu rozhodujícího o obnově řízení, bude-li návrh na obnovu řízení podán.

Na základě výše uvedených skutečností dospěl Nejvyšší soud k závěru, že 
stížnost pro porušení zákona není přípustná, a proto ji podle § 268 odst. 1 
písm. c) tr. ř. zamítl.

Poučení:  Proti tomuto rozhodnutí není opravný prostředek přípustný.

V Brně dne 1. června 2006

Předsedkyně senátu:

JUDr. Danuše  N o v o t n á   

	
