Soud: Nejvyšší soud

Spisová značka: 4 Tz 73/2001

Datum rozhodnutí: 31.05.2001

Typ rozhodnutí: Rozsudek




4 Tz 73/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 31. května 2001 v senátě složeném z předsedy senátu JUDr. Františka Hrabce 
a soudců JUDr. Danuše Novotné a JUDr. Eduarda Teschlera stížnost pro porušení 
zákona, kterou podal ministr spravedlnosti České republiky v neprospěch 
obviněného J. K., proti usnesení Krajského soudu v Českých Budějovicích - 
pobočka v Táboře ze dne 5. 10. 2000, sp. zn.14 To 234/2000, a podle § 268 odst. 
2, § 269 odst. 2 a § 270 odst. 1 tr. ř. za splnění podmínek podle § 272 odst. 1 
tr. ř. rozhodl t a k t o :

	Usnesením Krajského soudu v Českých Budějovicích - pobočka v Táboře ze 
dne 5. 10. 2000, sp. zn. 14 To 234/2000 b y l p o r u š e n zákon v ustanovení 
§ 254 odst. 1 a § 256 tr. ř. a v řízení, které mu předcházelo, v ustanovení § 2 
odst. 5, odst. 6 a § 226 písm. b) tr. ř. ve prospěch obviněného J. K.

	Napadené usnesení s e z r u š u j e . 

	Zrušuje se též rozsudek Okresního soudu v Táboře ze dne 4. 5. 2000, sp. 
zn. 1 T 51/2000, jakož i všechna další rozhodnutí, jež na zrušená rozhodnutí 
obsahově navazují, pokud vzhledem ke změně, k níž došlo zrušením, pozbyla 
podkladu. 

	Okresnímu státnímu zástupci v Táboře s e p ř i k a z u j e , aby věc v 
potřebném rozsahu znovu projednal a rozhodl. 

O d ů v o d n ě n í :

	 Rozsudkem Okresního soudu v Táboře ze dne 4. 5. 2000, sp. zn. 1 T 
51/2000, byl obviněný J. K. podle § 226 písm. b) tr. ř. zproštěn obžaloby, jež 
ho vinila z toho, že poté, co dne 4. 1. 1998 v T. uzavřel jako jednatel 
společnosti K-E., s. r. o. (správně K-E. spol. s r. o.), se sídlem v T., s 
poškozenou společností H. velkoobchod, s. r. o. (správně H. VELKOOBCHOD, s. r. 
o.), rámcovou kupní smlouvu o dodávkách zboží, v níž byla sjednána výhrada 
vlastnického práva, umožnil v době od ledna 1998 do dubna 1998 odběr a následný 
prodej zboží v hodnotě 213 108,- Kč dodaného jmenovanou společností, aniž by 
obstaral jeho úhradu, a to přestože společnost E-E. s. r. o.(správně K-E. spol. 
s r. o.), nebyla přinejmenším od ledna 1998 schopna řádně a včas plnit své 
splatné závazky, v němž spatřovala obžaloba trestný čin podle § 248 odst. 1, 3 
písm. c) tr. zák.

	Proti tomuto rozsudku soudu prvního stupně podal státní zástupce 
odvolání, přičemž toto bylo usnesením Krajského soudu v Českých Budějovicích - 
pobočka v Táboře, ze dne 5. 10. 2000, sp. zn. 14 To 234/2000, podle § 256 tr. 
ř. zamítnuto.

	Proti posledně citovanému usnesení odvolacího soudu podal ministr 
spravedlnosti podle § 266 odst. 1 tr. ř. stížnost pro porušení zákona v 
neprospěch obviněného. Vytkl v ní porušení zákona v ustanovení § 254 odst. 1 a 
§ 256 tr. ř. a v předcházejícím řízení pak v ustanovení § 2 odst. 5, odst. 6 a 
§ 226 písm. b) tr. ř. Zdůraznil, že dokazování nebylo úplné, takže závěry soudů 
obou stupňů vycházely z neúplně zjištěného skutkového stavu a jsou z tohoto 
pohledu předčasné. Dále poukázal na obsah výpovědi obviněného na jedné straně a 
výpovědí zaměstnanců společnosti K-E., s. r. o. (správně K-E., spol. s r. o.) a 
zástupce poškozené společnosti Ing. I. Ř. na straně druhé, z nichž lze dovodit 
určité nesporné skutečnosti. Postavil do protikladu obsah rámcové kupní 
smlouvy, jak byla oběma smluvními stranami uzavřena, se skutečným postupem 
praktikovaným oběma společnostmi a učinil z toho závěr, že vzhledem k 
dlouhodobému konkludentně tolerovanému stavu ze strany poškozené společnosti 
nelze u obviněného dospět ke konstatování, že úmyslně jednal v rozporu s 
uzavřenou smlouvou v úmyslu způsobit škodu. Prodával-li totiž zboží, které sice 
nebylo v jeho vlastnictví, nemohl se dopustit trestného činu zpronevěry pouze 
tím, že takovéto zboží prodával třetí osobě, neboť tento postup byl druhou 
stranou dlouhodobě akceptován. Pokud však ani po prodeji věci třetí osobě 
nezaplatil prodávajícímu dohodnutou kupní cenu, připadá v úvahu takové jednání 
posoudit jako trestný čin zpronevěry podle § 248 tr. zák., přičemž nedošlo ke 
zpronevěře prodané věci, ale peněžní částky, kterou kupující při prodeji věci 
utržil. Ve vztahu k tomuto jednání pokládá stěžovatel za nutné pečlivě zkoumat 
subjektivní stránku trestného činu především s ohledem na majetkovou situaci 
obviněného v tomto období a přímo úměrně s tím i finanční situaci společnosti. 
V této souvislosti je poukazováno na to, že z výpisů účtů uvedené společnosti 
je zřejmé, že tato v předmětném období disponovala finančními prostředky 
mnohonásobně převyšujícími dlužnou částku. K těmto okolnostem ale nebylo 
dokazování zaměřeno, rovněž jako k okolnostem, za jakých došlo k uzavření 
smlouvy o konsignačním skladu. Konkrétní postup při jeho fungování byl prokázán 
pouze na základě výpovědí zaměstnanců společnosti, jejímž jednatelem byl 
obviněný, ale pro objektivní posouzení bylo nutné vyslechnout jako svědky i 
některé z pracovníků poškozené společnosti, kteří by se měli vyjádřit k praxi 
při vzájemném obchodování a ke způsobu fakturování. Soud prvního stupně tudíž 
nevyčerpal všechny možnosti k náležitému zjištění skutkového stavu věci a 
provedené důkazy nehodnotil v souladu se zákonem. Rovněž soud druhého stupně 
postupoval v rozporu se zákonem, když zamítl důvodné odvolání státního zástupce 
podané v neprospěch obviněného. Odůvodnění jeho rozhodnutí je navíc 
nepřezkoumatelné. Taktéž jako nesprávné je nutné označit jeho zpochybnění 
totožnosti skutku v případě zpronevěry peněz.

	V závěru podané stížnosti pro porušení zákona proto ministr 
spravedlnosti navrhl, aby Nejvyšší soud vytýkané porušení zákona podle § 268 
odst. 2 tr. ř. vyslovil, obě citovaná rozhodnutí soudů obou stupňů podle § 269 
odst. 2 tr. ř. zrušil, a poté aby postupoval podle § 270 odst. 1 tr. ř.

	Nejvyšší soud na podkladě podané stížnosti pro porušení zákona podle § 
267 odst. 1 tr. ř. přezkoumal správnost výroku napadeného rozhodnutí, jakož i 
řízení, které mu předcházelo a dospěl k závěru, že zákon byl porušen.

	Je třeba přisvědčit názoru vyslovenému ve stížnosti pro porušení 
zákona, že nebylo postupováno v souladu s ustanovením § 2 odst. 5, odst. 6 tr. 
ř. při zjišťování skutkového stavu věci, který musí být zjištěn tak, aby o něm 
nebyly důvodné pochybnosti, a to v rozsahu, který je nezbytný pro rozhodnutí. 
Bez návrhu stran musí být objasněny stejně pečlivě okolnosti svědčící ve 
prospěch i v neprospěch obviněného. Důkazy musí být hodnoceny podle vnitřního 
přesvědčení založeném na pečlivém zvážení všech okolností případu jednotlivě i 
v jejich souhrnu.

	Nejprve je ale třeba uvést, že již orgány přípravného řízení při 
opatřování důkazů a zjišťování skutkového stavu věci podle výše citovaných 
ustanovení trestního řádu zcela nepostupovaly. Vyšetřovatel a po něm i státní 
zástupce neměli plně ujasněno co je třeba v průběhu vyšetřování objasňovat, 
když v záznamu o sdělení obvinění ze dne 13. 8. 1999 je skutek popsán tak, jako 
by obviněný J. K. od firmy H. VELKOOBCHOD s. r. o. předmětné zboží vylákal v 
situaci, kdy firmu K-E. spol. s r. o., jejímž byl v té době jediným jednatelem, 
byla již několik měsíců v platební neschopnosti a neuhrazením takto odebraného 
zboží způsobil poškozené firmě škodu ve výši 213 108,- Kč. Navzdory takto 
vyjádřenému podvodnému úmyslu obviněného byl skutek právně kvalifikován jako 
trestný čin zpronevěry podle § 248 odst. 1, odst. 3 písm. c) tr. zák. V průběhu 
vyšetřování pak k prokázání podvodného úmyslu obviněného nebylo prakticky žádné 
dokazování vedeno a přesto se ve skutkové větě obžaloby, podané dne 4. 2. 2000 
u Okresního soudu v Táboře, objevilo tvrzení o neschopnosti společnosti K-E., 
spol. s r. o. od ledna 1998 řádně a včas plnit své splatné závazky. Jednání 
obviněného bylo i v podané obžalobě právně posouzeno shodně jako ve sdělení 
obvinění, tedy jako trestný čin zpronevěry podle § 248 odst. 1, odst. 3 písm. 
c) tr. zák. Opatřené důkazy i popis skutku nasvědčují, že orgány přípravného 
řízení se v daném případě od počátku orientovaly na zpronevěru svěřeného zboží 
a o eventualitě, že došlo ke zpronevěře peněz utržených za toto zboží, se 
státní zástupce poprvé zmínil až v písemném odůvodnění odvolání, jež proti 
rozsudku prvostupňového soudu podal, přičemž dokazování v tomto ohledu bylo 
provedeno pouze okrajově a nedostatečně. 

	Pokud se týká postupu Okresního soudu v Táboře, lze konstatovat, že 
provedl veškeré důkazy, které byly v přípravném řízení shromážděny a nad jejich 
rámec vyslechl jako svědka též A. M., zaměstnance firmy H. VELKOOBCHOD s. r. o. 
Následně soudem prvního stupně učiněné skutkové a právní závěry lze akceptovat, 
ale pouze ohledně té části skutku, jež se vztahuje na další prodej zboží, 
dodaného firmou H. VELKOOBCHOD s. r. o. do konsignačního skladu, firmou K-E. 
spol. s r. o. finálnímu odběrateli. Je třeba souhlasit s názorem uvedeným ve 
stížnosti pro porušení zákona, že i když v rámcové kupní smlouvě uzavřené oběma 
výše jmenovanými firmami byla v jejím bodě 9 sjednána pro prodávajícího výhrada 
vlastnického práva ke zboží až do úplného zaplacení kupní ceny, nevyplývá z 
obsahu této smlouvy nic, co by kupujícímu (firmě K-E. spol. s r. o.) zakazovalo 
dodané zboží prodat třetím osobám ještě před jeho zaplacením prodávajícímu 
(firmě H. VELKOOBCHOD s. r. o.). Takovýto postup neodporuje ani ustanovení § 
445 a § 446 obch. zák. a podle provedených důkazů byl oběma firmami dlouhodobě 
praktikován s vědomím jejich statutárních zástupců, na což důvodně poukázaly i 
soudy prvního a druhého stupně. Přesto je ale nutné trvat i na přezkoumání 
obsahu smlouvy, na jejímž základě byl zřízen konsignační sklad firmou H. 
VELKOOBCHOD s. r. o. u firmy K-E. spol. s r. o., neboť tato v původním řízení 
nebyla jako důkaz opatřena. Je toho třeba ke zjištění práv a povinností 
účastníků této smlouvy, zejména ve vztahu ke zboží dodaného do konsignačního 
skladu a k přípustnosti a podmínkám jeho dalšího prodeje firmou K-E. spol. s r. 
o., pokud takovouto úpravu předmětná smlouva vůbec obsahovala. Jestliže by bylo 
potvrzeno, že ani tato smlouva další prodej zboží z konsignačního skladu 
nezakazovala, ze strany obviněného J. K. by se nemohlo jednat o zpronevěru 
zboží, byť dosud nezaplaceného, neboť jeho další prodej třetím osobám byl 
dodavatelské firmě (H. VELKOOBCHOD s. r. o.) znám a byl jí i po delší dobu bez 
zjevných výhrad trpěn. Z toho lze dovodit, že uvedená firma s tímto postupem 
souhlasila. V tomto ohledu by pak byl oprávněný závěr, že zákonný znak 
přisvojení cizí věci by zde nebylo možné vztáhnout na dodané - svěřené zboží. 
Tento závěr ale sám o sobě neznamená, že se orgány soudu nebyly povinny zabývat 
otázkou, zda k naplnění tohoto zákonného znaku nedošlo přisvojením si peněz 
utržených za prodej svěřeného zboží. Svěřenou věcí je totiž i věc prodaná s 
výhradou vlastnictví a za takovou věc je tudíž nutné pokládat i výtěžek, který 
byl za svěřenou věc získán. Výtěžek je ekvivalentem prodané svěřené věci a 
dokud nebyl předán osobě, která jí pachateli svěřila, řídí se stejným právním 
režimem jako svěřená věc a tudíž požívá i stejné právní ochrany. Proto i když 
poškozená firma H. VELKOOBCHOD s. r. o. od firmy K-E. spol. s r. o. 
nevyžadovala zaplacení dodaného zboží před jeho dalším prodejem konečnému 
odběrateli, vlastnictví k tomuto zboží podle rámcové kupní smlouvy nepřešlo až 
do jeho zaplacení na firmu K-E. spol. s r. o., a tudíž nemohlo na ni přejít ani 
vlastnictví k penězům utrženým za prodej tohoto zboží. Ty jako výtěžek za 
prodej svěřené věci (zboží) byly i nadále vlastnictvím firmy H. VELKOOBCHOD s. 
r. o., a to ve výši, jak bylo mezi účastníky smlouvy sjednáno proti vystaveným 
fakturám. Pokud v takovéto situaci obviněný J. K., v postavení jednatele firmy 
K-E. spol. s r. o., vydal podle svědecké výpovědi V. Z. pokyn, aby firmám 
dodávajícím zboží za toto zboží nebylo placeno a tento pokyn se vztahoval i na 
již prodané zboží dodané do konsignačního skladu firmou H. VELKOOBCHOD s. r. 
o., bylo by možné uvažovat o naplnění znaku „přisvojí si cizí věc, která mu 
byla svěřena\", za současného splnění podmínky, že za již prodané zboží bylo 
konečným odběratelem firmě K-E. spol. s r. o. skutečně zaplaceno. Pokud by k 
zaplacení nedošlo, a to ani později až do okamžiku vstupu společnosti do 
likvidace, nebylo by možné obviněného J. K. ze zpronevěry peněz utržených za 
prodej zboží vinit, neboť si nemohl přisvojit výtěžek, který se mu nedostal do 
dispozice. Samotná fakturace firmou H. VELKOOBCHOD s. r. o. nepostačuje k 
prokázání, že za zboží prodané dalším osobám bylo firmě K-E. spol. s r. o. 
zaplaceno. 

	K těmto otázkám nebylo vedeno patřičné dokazování v přípravném řízení 
ani později v hlavním líčení. Přitom rozhodující je právě zjištění, kdy, komu, 
které zboží a za jakou cenu bylo z konsignačního skladu firmou K-E. spol. s r. 
o. prodáno a zda bylo konečným kupujícím zaplaceno a v jaké výši. V této 
souvislosti není zásadní, zda si obviněný peněžní prostředky získané prodejem 
cizího svěřeného zboží ponechal, či s nimi hradil jiné závazky své společnosti. 
Mělo být též zjištěno, zda případně s předmětným zbožím bylo firmou K-E. spol. 
s r. o. naloženo jiným způsobem, aniž bylo poškozené firmě H. VELKOOBCHOD s. r. 
o. zaplaceno. Výpisy z účtů firmy K-E. spol. s r. o. u KB a ČS sice byly v 
hlavním líčení jako důkaz provedeny, ale ani z těchto nelze dovodit zda za 
prodané zboží z konsignačního skladu bylo konečnými odběrateli zaplaceno a v 
jaké výši. Samotná okolnost, že na účtech jmenované firmy se v kritické době 
(leden - červen 1998) nacházely finační částky, které přesahovaly výši závazku, 
jenž firma K-E. spol. s r. o. měla vůči firmě H. VELKOOBCHOD s. r. o., též bez 
dalšího ničeho neprokazuje. 

	Z tohoto pohledu proto nemohl obstát rozsudek soudu prvního stupně, 
pokud obviněného zprostil podané obžaloby s odůvodněním, že skutek není 
trestným činem (§ 226 písm. b) tr. ř.), neboť aby bylo možné učinit konečný 
závěr o případné vině obviněného, bylo nezbytné vést další dokazování a zjistit 
všechny výše uvedené skutečnosti, týkající se prodeje svěřeného zboží konečným 
odběratelům a plateb za něj. Bude proto potřebné opětovně vyslechnout 
obviněného J. K., svědky Ing. I. Ř., V. Z., Ing. J. H., M. N., příp. další 
svědky, a pokusit se zajistit smlouvu o zřízení konsignačního skladu, jakož i 
doklady prokazující prodej zboží a zejména jeho zaplacení konečnými odběrateli.

	Pokud se týká rozhodnutí odvolacího soudu, kterým jako nedůvodné zamítl 
odvolání státního zástupce, v němž poukazoval na neúplné skutkové, ale i právní 
závěry soudu prvního stupně, je třeba konstatovat, že jeho rozhodnutí je kusé, 
v některých závěrech nesprávné, a nereaguje dostatečně na námitky odvolatele. V 
prvé řadě nelze souhlasit se zpochybněním totožnosti skutku s poukazem na 
obžalovací zásadu (§ 2 odst. 8 tr. ř.), pokud se odvolatel domáhal posouzení 
případné zpronevěry peněz obviněným získaných prodejem zboží z konsignačního 
skladu. Totožnost skutku ve smyslu § 220 odst. 1 tr. ř. je v tomto případě 
zachována totožností následku, spočívajícího ve způsobení majetkové újmy 
poškozené firmě H. VELKOOBCHOD s. r. o., který je shodně popsán ve sdělení 
obvinění, tak i v podané obžalobě. Taktéž není správný názor vyslovený 
odvolacím soudem, že by obviněný musel být usvědčen z jednání v defraudačním 
úmyslu od samého počátku, když ani není blíže konkretizováno, co je za tento 
počátek pokládáno. Typickým naopak bývá, že defraudační úmysl je pachatelem 
pojat až po převzetí věci, která mu byla svěřena, případně až po obdržení 
výtěžku za prodej svěřené věci. Pokud by obviněný svěřené zboží přebíral již s 
úmyslem, že za něj nezaplatí, nejednalo by se o zpronevěru, ale podvod. Jak již 
ale bylo shora zdůrazněno, pokud znak přisvojení v tomto případě nebude možné 
vztahovat na svěřené zboží, nelze vyloučit, že znak přisvojení zde bude nutné 
vztáhnout na případný výtěžek, tedy na peníze utržené za prodej svěřeného zboží.

 Jestliže za tohoto stavu odvolací soud nepoukázal na zmíněné nedostatky ve 
skutkovém zjištění i rozsahu provedeného dokazování, jimiž byl zatížen 
předchozí postup orgánů přípravného řízení i soudu prvního stupně a tím i jeho 
meritorní rozhodnutí, nesplnil řádně svoji přezkumnou povinnost, která pro něj 
vyplývala z ustanovení § 254 odst. 1 tr. ř. a porušil zákon i tím, že důvodné 
odvolání státního zástupce zamítl podle § 256 tr. ř.

	Nejvyšší soud proto podle § 268 odst. 2 tr. ř. vyslovil, že napadeným 
usnesením Krajského soudu v Českých Budějovicích - pobočka v Táboře byl porušen 
zákon v ustanovení § 254 odst. 1 a § 256 tr. ř. a v řízení, které mu 
předcházelo, v ustanovení § 2 odst. 5, odst. 6 a § 226 písm. b) tr. ř. ve 
prospěch obviněného. Poté podle § 269 odst. 2 tr. ř. napadené usnesení, jakož i 
jemu předcházející rozsudek Okresního soudu v Táboře zrušil, a to včetně všech 
dalších případných rozhodnutí, na zrušená rozhodnutí obsahově navazující, pokud 
vzhledem k této změně pozbyla podkladu. Zrušující výrok bylo možné učinit mj. 
proto, že byl v podané stížnosti pro porušení zákona ministrem spravedlnosti 
navržen, a to při současném zachování obou lhůt vyplývajících z ustanovení § 
272 odst. 1 tr. ř. Poté byla podle § 270 odst. 1 tr. ř. věc přikázána Okresnímu 
státnímu zástupci v Táboře, aby ji v intencích tohoto rozsudku Nejvyššího soudu 
v potřebném rozsahu znovu projednal a rozhodl (§ 270 odst. 4 tr. ř.). Takto 
bylo rozhodnuto proto, že původ zjištěných nedostatků vycházel již z 
přípravného řízení, když na správný rozsah a směr prováděného dokazování 
dostatečně nereagoval vyšetřovatel ani dozorový státní zástupce. Nejprve bude 
nezbytné zpřesnit popis skutku, pro nějž proti obviněnému bude nadále vedeno 
trestní stíhání, aby odpovídal důvodnému podezření ze zpronevěry peněz 
utržených za prodej svěřeného zboží, byť jak bylo již výše zdůrazněno, 
totožnost skutku je v daném případě zachována. Po doplnění dokazování ve výše 
zmíněných 

směrech vyšetřovatel opětovně vyhodnotí všechny opatřené důkazy a přihlédne ke 
všem rozhodným skutečnostem, na nichž bude záviset závěr o tom, zda bude ve 
věci podána obžaloba nebo bude učiněno jiné konečné rozhodnutí v přípravném 
řízení.

P o u č e n í : Proti tomuto rozsudku není opravný prostředek přípustný.

V Brně dne 31. května 2001

Předseda senátu:

JUDr. František Hrabec 
