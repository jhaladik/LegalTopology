Soud: Nejvyšší soud

Spisová značka: 4 Tz 66/2011

Datum rozhodnutí: 20.10.2011

Typ rozhodnutí: ROZSUDEK


Dotčené předpisy: § 1 odst. 1,2 předpisu č. 119/1990Sb., § 2 odst. 3,6 tr. ř.

Kategorie rozhodnutí: D




4 Tz 66/2011-37

ČESKÁ REPUBLIKA 
ROZSUDEK
JMÉNEM REPUBLIKY






	Nejvyšší soud České republiky projednal ve veřejném zasedání konaném 
dne 20. října 2011 v senátě složeném z předsedy JUDr. Jiřího Pácala a soudců 
JUDr. Františka Hrabce  a JUDr. Danuše Novotné stížnost pro porušení zákona, 
kterou podal ministr spravedlnosti České republiky ve prospěch obviněného E.  
K., proti usnesení bývalého Vojenského obvodového soudu v Hradci Králové ze dne 
17. 12. 1991, sp. zn. 1 Rtv 29/91  a  podle  § 268  odst. 2,  § 269  odst. 2  
a  §  270  odst. 1 tr. ř. rozhodl  t a k t o :

	Pravomocným  usnesením  bývalého  Vojenského obvodového soudu v Hradci 
Králové ze dne 17. 12. 1991,  sp.  zn. 1 Rtv 29/91 a v řízení předcházejícím  b 
y l    p o r u š e n   z á k o n  v ustanoveních § 1 odst. 1, 2 zák. č. 
119/1990 Sb., o soudní rehabilitaci, ve znění zák. č. 47/1991 Sb. a § 2 odst. 
5, 6 tr. ř., ve znění účinném do 31. 12. 1993, v neprospěch obviněného E. K.
	 
	Napadené usnesení   s e   z r u š u j e.

	Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu v Hradci 
Králové ze dne 28. 5. 1992,  sp. zn. 1 Rtv 29/91.

Okresnímu soudu v Hradci Králové  s e  p ř i k a z u j e,  aby věc v potřebném 
rozsahu znovu projednal a rozhodl.



Odůvodnění:


	Rozsudkem bývalého Vojenského obvodového soudu v Pardubicích ze dne 7. 
2. 1959, sp. zn. 1 T 3/59, byl obviněný E. K. uznán vinným trestným činem 
vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., kterého se měl dopustit tím, že po nástupu vojenské základní 
služby u vojenského útvaru J. odmítl dne 8. 1. 1959 přijmout zbraň a dne 9. 1. 
1959 složit vojenskou přísahu, odvolávaje se přitom na svoji příslušnost k 
náboženské sektě a. Za daný trestný čin byl obviněnému uložen nepodmíněný trest 
odnětí svobody v trvání 10 měsíců. Rozsudek nabyl právní moci dne 20. 2. 1959. 

	Dalším rozsudkem bývalého Vojenského obvodového soudu v Pardubicích ze 
dne   27. 1. 1960, sp. zn. 3 T 6/60, byl obviněný E. K. uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., kterého se měl dopustit tím, že dne 5. ledna 1960 u svého útvaru 
ve Z. prohlásil, že jako vyznavač náboženské sekty a. nemůže vykonávat 
vojenskou službu se všemi náležitostmi, a to složit vojenskou přísahu, převzít 
zbraň a sloužit v sobotu. Za daný trestný čin byl obviněnému uložen nepodmíněný 
trest odnětí svobody v trvání 2,5 roku. Rozsudek nabyl právní moci dne 5. 2. 
1960. Ve zmíněné trestní věci bylo poté usnesením bývalého Vojenského 
obvodového soudu v Pardubicích ze dne 12. 5. 1960, sp. zn. 3 T 6/60, 
rozhodnuto, že obviněný E. K. je účasten rozhodnutí prezidenta republiky o 
amnestii ze dne 9. 5. 1960 a na základě jejího čl. III odst. 5 mu byla 
prominuta z uloženého trestu odnětí svobody jeho část ve výměře 1 rok, 1 měsíc 
a 27 dní, a to za podmínky, že se do 3 let ode dne účinnosti amnestie nedopustí 
úmyslného trestného činu. 
  
Následně obviněný E. K. požádal dne 12. 6. 1991 o soudní rehabilitaci v obou 
projednávaných věcech podle zákona č. 119/1990 Sb., o soudní rehabilitaci, ve 
znění zákona č. 47/1991 Sb., o které bylo rozhodnuto usnesením bývalého 
Vojenského obvodového soudu v Hradci Králové ze dne 17. 12. 1991, sp. zn. 1 Rtv 
29/91, tak, že rozsudky bývalého Vojenského obvodového soudu v Pardubicích ze 
dne 7. 2. 1959, sp. zn. 1 T 3/59 i bývalého Vojenského obvodového soudu v 
Pardubicích ze dne 27. 1. 1960, sp. zn. 3 T 6/60, byly z důvodů uvedených v § 
14 odst. 1 písm. f) zák. č. 119/1990 Sb., o soudní rehabilitaci, ve znění 
zákona č. 47/1991 Sb., zrušeny  toliko ve výrocích o trestech a současně byla 
zrušena  i všechna další rozhodnutí na zrušené části  rozsudků obsahově 
navazující, pokud vzhledem ke změnám, k nimž došlo zrušením, pozbyla podkladu. 
Usnesení nabylo právní moci dne 4. 2. 1992.

Bývalý Vojenský obvodový soud v Hradci Králové poté podle § 15 odst. 1 zák. č. 
119/1990 Sb., o soudní rehabilitaci, ve znění zákona č. 47/1991 Sb., projednal 
společně obě předmětné trestní věci obviněného E. K. na podkladě původních 
obžalob v novém hlavním líčení konaném dne 7. 4. 1992. V průběhu tohoto 
hlavního líčení bývalý Vojenský obvodový soud v Hradci Králové vydal usnesení 
sp. zn. 1 Rtv 29/91, jímž ve spojení s opravným usnesením ze dne 27. 5. 1992, 
sp. zn. 1 Rtv 29/91, podle § 223 odst. 1 tr. ř. z důvodu uvedeného v § 11 odst. 
1 písm. a) tr. ř. rozhodl o zastavení trestního stíhání obviněného pro oba 
příslušné skutky z důvodu amnestie prezidenta republiky ze dne  9. 5. 1960. 
Citované usnesení však nenabylo právní moci, protože obviněný E. K. požádal 
podáním ze dne 19. 4. 1992 o pokračování v řízení.   

Na základě žádosti obviněného o pokračování v trestním řízení bývalý Vojenský 
obvodový soud v Hradci Králové nařídil ve věci hlavní líčení, ve kterém rozhodl 
rozsudkem ze dne 28. 5. 1992, sp. zn. 1 Rtv 29/91, tak, že při nezměněných 
výrocích o vině z rozsudků bývalého Vojenského obvodového soudu v Pardubicích 
ze dne 7. 2. 1959, sp. zn. 1 T 3/59   a bývalého Vojenského obvodového soudu v 
Pardubicích ze dne 27. 1. 1960, sp. zn. 3 T 6/60, obviněnému trest neuložil. 
Rozsudek nabyl právní moci dne 15. 6. 1992.  

	Proti usnesení bývalého Vojenského obvodového soudu v Hradci Králové ze 
dne  17. 12. 1991, sp. zn. 1 Rtv 29/91, podal ministr spravedlnosti stížnost 
pro porušení zákona ve prospěch obviněného E. K. Vytkl v ní, že zákon byl 
porušen v ustanoveních § 1 odst. 1, 2 zák. č. 119/1990 Sb., o soudní 
rehabilitaci, ve znění zák. č. 47/1991 Sb. a § 2  odst. 5, 6 tr. ř., ve znění 
účinném do 31. 12. 1993, v neprospěch obviněného E. K.

	V odůvodnění stížnosti pro porušení zákona ministr spravedlnosti uvedl, 
že bývalý Vojenský obvodový soud v Hradci Králové při projednávání žádosti 
obviněného E. K. o soudní rehabilitaci nepostupoval důsledně podle zákona č. 
119/1990 Sb., jehož smyslem bylo rehabilitovat, a to nejen právně, ale i 
morálně co nejvíce těch, kteří v období totalitního režimu trpěli a byli 
pronásledováni. Je zřejmé, že důvodem odmítnutí vojenské služby bylo náboženské 
přesvědčení obviněného E. K., aniž by byla vyhodnocena konkrétní situace v 
době, kdy došlo k trestné činnosti obviněného. Jednalo se o situaci, kdy přes 
obecně deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. Soud 
tak pominul právo obviněného na svobodu svědomí vyplývající jednak z čl. 15 
odst. 1 Ústavy 9. května  a jednak z čl. 18 Všeobecné deklarace lidských práv. 
Dle názoru ministra spravedlnosti bývalý Vojenský obvodový soud v Hradci 
Králové pochybil, když v rehabilitačním řízení ponechal v platnosti výroky o 
vině obviněného E. K.

Ministr spravedlnosti rovněž poukázal na skutečnost, že odsouzení obviněného E. 
K. rozsudkem bývalého Vojenského obvodového soudu v Pardubicích ze dne  27. 1. 
1960, sp. zn. 3 T 6/60, předcházelo jeho dřívější odsouzení rozsudkem bývalého 
Vojenského obvodového soudu v Pardubicích ze dne 7. 2. 1959, sp. zn. 1 T 3/59, 
a to za tentýž trestný čin. Z uvedeného důvodu mělo být dle názoru ministra 
spravedlnosti v rámci rehabilitačního řízení soudem zohledněno, že následným 
odsouzením obviněného za tentýž trestný čin došlo k porušení zásady ne bis in 
idem.  

Závěrem stížnosti pro porušení zákona ministr spravedlnosti proto navrhl, aby 
Nejvyšší soud České republiky podle § 268 odst. 2 tr. ř. vyslovil, že usnesením 
bývalého Vojenského obvodového soudu v Hradci Králové ze dne 17. 12. 1991, sp. 
zn. 1 Rtv 29/91, byl porušen zákon v neprospěch obviněného E. K. ve vytýkaném 
směru, aby podle  § 269 odst. 2 tr. ř. napadené usnesení zrušil, stejně jako 
další rozhodnutí na zrušené usnesení obsahově navazující, pokud vzhledem ke 
změně, k níž došlo zrušením, pozbyla podkladu,  a dále aby postupoval podle § 
270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející  a shledal, že zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech   a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného ustanovení činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv a v 
navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem  a mezinárodnímu právu odporovalo také jejich trestní 
stíhání a trestání.

Bývalý Vojenský obvodový soud v Hradci Králové, který v příslušných věcech 
přezkumné  řízení podle rehabilitačního zákona na základě žádosti obviněného E. 
K. prováděl, se však důsledně citovaným účelem rehabilitačního zákona neřídil.

Jak je zřejmé ze stížností pro porušení zákona napadeného usnesení, bývalý 
Vojenský obvodový soud v Hradci Králové se výroky o vině obsaženými v 
rozsudcích bývalého Vojenského obvodového soudu v Pardubicích ze dne 7. 2. 
1959, sp. zn. 1 T 3/59 a bývalého Vojenského obvodového soudu v Pardubicích ze 
dne 27. 1. 1960, sp. zn. 3 T 6/60, blíže nezabýval, protože je považoval za 
správné a zaměřil se jen na otázku přiměřenosti trestů. 

Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že „pokud obviněný odmítl konat vojenskou službu z důvodu svého 
náboženského přesvědčení a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval  i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž citovaná ústava deklarovala v § 15 odst. 
1 svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mimo jiné víra nebo přesvědčení nemůže být nikomu na 
újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí tak negovala i v § 
34 odst. 2 tak, když stanovila každému občanu povinnost mj. konat vojenskou 
službu, navíc v době, kdy tehdejší právní řád neumožňoval alternativu k výkonu 
základní vojenské služby pro případy, kdyby její výkon vedl k popření 
náboženského přesvědčení jednotlivce“. Vzhledem k uvedenému a s odkazem na výše 
citované výkladové teze vztahující se k naplňování svobody svědomí jednotlivce 
i z pohledu dnes platných norem, především čl. 15 odst. 1 Listiny základních 
práv a svobod, nelze považovat jednání obviněného spočívající v odmítnutí 
konání vojenské služby v lednu roku 1959 a v lednu roku 1960 za trestný čin.

Z konfrontace napadeného rozhodnutí s výše uvedenými právními názory a závěry 
Ústavního soudu i Nejvyššího soudu je zřejmé, že pokud rehabilitační senát 
bývalého Vojenského obvodového soudu v Hradci Králové nepřezkoumal též výroky o 
vině z rozsudků bývalého Vojenského obvodového soudu v Pardubicích ze dne 7. 2. 
1959, sp. zn. 1 T 3/59   a bývalého Vojenského obvodového soudu v Pardubicích 
ze dne 27. 1. 1960, sp. zn. 3 T 6/60, a to ve smyslu shora uvedeném, porušil 
zákon v ustanoveních § 1 odst. 1, odst. 2 zákona o soudní rehabilitaci, ve 
znění zák. č. 47/1991 Sb. a v řízení, které mu předcházelo, v ustanoveních § 2 
odst. 5, odst. 6 tr. ř., ve znění účinném do 31. 12. 1993, v neprospěch 
obviněného E. K.  Jako důsledek této skutečnosti Nejvyšší soud České republiky 
podle § 269 odst. 2 tr. ř. zrušil v celém rozsahu nejen napadené usnesení, 
nýbrž i všechna další rozhodnutí, na toto usnesení obsahově navazující, pokud 
vzhledem ke změně, k níž došlo jeho zrušením, pozbyla podkladu, zejména zrušil 
rozsudek bývalého Vojenského obvodového soudu v Hradci Králové ze dne 28. 5. 
1992, sp. zn. 1 Rtv 29/91. 

Dále, jak uvedl již ministr spravedlnosti ve stížnosti pro porušení zákona, je 
nutno podotknout, že odsouzení obviněného E. K. rozsudkem bývalého Vojenského 
obvodového soudu v Pardubicích ze dne 27. 1. 1960, sp. zn. 3 T 6/60, za trestný 
čin vyhýbání se služební povinnosti podle § 270 odst. 1 písm. b) tr. zák. 
předcházelo jeho dřívější odsouzení rozsudkem bývalého Vojenského obvodového 
soudu v Pardubicích ze dne 7. 2. 1959, sp. zn. 1 T 3/59, a to za tentýž trestný 
čin.

Podle ustanovení § 11 odst. 1 písm. f) tr. ř., v tehdy účinném znění, trestní 
stíhání nelze zahájit, a bylo-li již zahájeno, nelze v něm pokračovat a musí 
být zastaveno, proti tomu, proti němuž dřívější stíhání pro týž skutek skončilo 
pravomocným rozsudkem soudu nebo bylo pravomocně zastaveno, jestliže rozhodnutí 
nebylo v předepsaném řízení zrušeno. 

Další odsouzení obviněného rozsudkem bývalého Vojenského obvodového soudu v 
Pardubicích ze dne 27. 1. 1960, sp. zn. 3 T 6/60, je proto nutno považovat za 
porušení zásady „ne bis in idem“, kterou lze dovodit z ustanovení § 2 odst. 3 
tr.ř., v tehdy účinném znění, podle kterého úkolem soudu v trestním řízení je 
zejména spravedlivě rozhodovat  o trestných činech.     

Nejvyšší soud České republiky pro úplnost podotýká, že příslušnou problematikou 
se zabýval i Ústavní soud České republiky a rovněž ze závěrů jeho rozhodovací 
činnosti v obdobné trestní věci je třeba dovodit, že trestní stíhání obviněného 
E. K. pro skutek spáchaný dne 5. 1. 1960 nemělo být vůbec zahájeno a pokud již 
bylo zahájeno, mělo být zastaveno z důvodu uvedeného v ustanovení § 11 odst. 1 
písm. f) tr. ř., v tehdy účinném znění, neboť bylo zahájeno neoprávněně z toho 
důvodu, že jím byla porušena zásada „ne bis in idem“ (srov. nález Ústavního 
soudu České republiky ze dne 1. 12. 2005, sp. zn.  II. ÚS 290/2005).    

	Správně měly být proto v rehabilitačním řízení rozsudky bývalého 
Vojenského obvodového soudu v Pardubicích ze dne 7. 2. 1959, sp. zn. 1 T 3/59 a 
bývalého Vojenského obvodového soudu v Pardubicích ze dne 27. 1. 1960, sp. zn. 
3 T 6/60, zrušeny v celém rozsahu, (ve výrocích o vině i o trestu) a nově mělo 
být rozhodnuto tak, že ve věci vedené   u bývalého Vojenského obvodového soudu 
v Pardubicích pod sp. zn. 1 T 3/59 měl být obviněný zproštěn obžaloby podle § 
226 písm. b) tr. ř. a ve věci vedené u bývalého Vojenského obvodového soudu v 
Pardubicích pod sp. zn. 3 T 6/60 mělo být rozhodnuto   o zastavení trestního 
stíhání obviněného podle § 223 odst. 1 tr. ř., a to z důvodů uvedených  v § 11 
odst. 1 písm. f) tr. ř.    

Nejvyšší soud České republiky nemohl ve věci sám meritorně rozhodnout, neboť 
podle § 271 odst. 1 tr. ř. může postupovat tímto způsobem jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud České 
republiky splněnou, neboť konstatoval porušení zákona v ustanovení § 2 odst. 5, 
6 tr. ř.  

V návaznosti na výše uvedené skutečnosti proto Nejvyšší soud České republiky 
podle § 270 odst. 1 tr. ř.  přikázal Okresnímu soudu v Hradci Králové jako 
soudu nyní podle zákona č. 284/1993 Sb. příslušnému, aby věc v potřebném 
rozsahu znovu projednal a rozhodl s tím, že podle § 270 odst. 4 tr. ř. bude při 
svém rozhodování vázán právním názorem, který vyslovil ve věci Nejvyšší soud. 
Nejvyšší soud České republiky v této souvislosti zdůrazňuje, že v novém řízení 
nemůže dojít ke změně rozhodnutí v neprospěch obviněného E. K., neboť Nejvyšší 
soud vyslovil, že zákon byl porušen v neprospěch obviněného (§ 273 tr. ř.).


Poučení: Proti tomuto rozhodnutí není opravný prostředek přípustný.


V Brně dne 20. října 2011

 Předseda senátu:
JUDr. Jiří Pácal  



