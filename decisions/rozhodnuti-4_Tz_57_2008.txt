Soud: Nejvyšší soud

Spisová značka: 4 Tz 57/2008

Datum rozhodnutí: 16.07.2008

Typ rozhodnutí: ROZSUDEK




4 Tz 57/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  16. 
července 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného V.  B., proti pravomocnému trestnímu 
příkazu Okresního soudu ve Zlíně ze dne 9. 10. 2007, sp. zn. 1 T 260/2007, a 
podle § 268 odst. 2,  § 269 odst. 2  a § 270 odst. 1 tr. ř. rozhodl  t a k t o:

Pravomocným trestním příkazem Okresního soudu ve Zlíně ze dne 9. 10. 2007, sp. 
zn. 1 T 260/2007 a v řízení předcházejícím b y l   p o r u š e n   z á k o n  v 
ustanoveních § 2 odst. 5, 6 tr. ř.,  § 36 tr. zák. a § 45a odst. 1 tr. zák. v 
neprospěch obviněného V. B.  

Napadený trestní příkaz se  z r u š u j e  v celém rozsahu.    

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu ve Zlíně  s e   p ř i k a z u j e,  aby věc v potřebném rozsahu 
znovu projednal a rozhodl. 

Odůvodnění:

Trestním příkazem Okresního soudu ve Zlíně ze dne 9. 10. 2007, sp. zn. 1 T 
260/2007, byl obviněný V. B. uznán vinným trestnými činy řízení motorového 
vozidla bez řidičského oprávnění podle § 180d tr. zák. a ohrožení pod vlivem 
návykové látky podle § 201 odst. 1, 2 písm. c) tr. zák., kterých se dopustil 
jednak dne 5. 4. 2007 v 01.35 hodin ve Z. tím, že po předchozím požití 
alkoholických nápojů, když měl v krvi nejméně 1,66 promile alkoholu, řídil na 
ulici A. osobní  automobil značky  Opel  Vectra,  a při couvání na ploše před 
M. A se plně nevěnoval řízení vozidla, v důsledku čehož pravou zadní částí jím 
řízeného vozidla narazil do levé zadní části zaparkovaného osobního automobilu 
značky VW Passat,  ve vlastnictví Ing. I. Š.,  tohoto jednání se dopustil 
přesto, že není držitelem žádného řidičského oprávnění; jednak dne 21. 4. 2007 
v 03.50 hodin v O. tím, že na třídě S. řídil osobní motorové vozidlo zn. Opel 
Corsa žluté barvy,  ačkoli není držitelem příslušného řidičského oprávnění 
podle ustanovení § 81 zákona č. 361/2000 Sb. o provozu na pozemních 
komunikacích, a to po předchozím požití alkoholu, přičemž dechovou zkouškou 
provedenou v rámci kontroly policejní hlídkou za použití přístroje Dräger mu 
byla téhož dne v 03.55 hodin naměřena hodnota 1,90 promile alkoholu v dechu a 
následně v 04.25 hodin při opakované orientační zkoušce mu byla naměřena 
hodnota 1,97 promile alkoholu, přičemž následným lékařským vyšetřením mu z 
odebraného vzorku krve, což bylo provedeno téhož dne v 05.05 hodin metodou 
plynové chromatografie a Widmarkovou zkouškou, bylo v krvi zjištěno 1,57 
promile alkoholu. 

Za uvedené jednání byl obviněný V. B. podle § 201 odst. 2 tr. zák. s 
přihlédnutím k § 314e odst. 2 tr. ř. za použití § 37a, § 35 odst. 1, § 45 odst. 
1 a § 45a odst. 1 tr. zák. odsouzen ke společnému úhrnnému trestu obecně 
prospěšných prací ve výměře 300 hodin. Podle § 49 odst. 1 a § 50 odst. 1 tr. 
zák. byl obviněnému rovněž uložen trest zákazu činnosti spočívající v zákazu 
řízení motorových vozidel na dobu 5 let. Předmětný trestní příkaz nabyl právní 
moci dne 6. 11. 2007. 

Proti citovanému trestnímu příkazu Okresního soudu ve Zlíně ze dne 9. 10. 2007, 
sp. zn. 1 T 260/2007, podal ministr spravedlnosti České republiky stížnost pro 
porušení zákona ve prospěch obviněného V. B. Vytkl v ní, že zákon byl porušen v 
ustanoveních § 2 odst. 5, 6 tr. ř., § 36 tr. zák. a § 45a odst. 1 tr. zák. v 
neprospěch obviněného V. B.  

V odůvodnění stížnosti pro porušení zákona ministr spravedlnosti uvedl, že  
Okresní soud ve Zlíně se neřídil ustanoveními § 2 odst. 5, 6 tr. ř. ve vztahu k 
ustanovením § 36 a § 45a odst. 1 tr. zák., neboť napadeným trestním příkazem 
byla překročena hranice 400 hodin stanovená jako maximální výměra pro trest 
obecně prospěšných prací, a to vzhledem k dříve uloženému trestu obecně 
prospěšných prací ve výměře 120 hodin, který byl obviněnému uložen rozsudkem 
Okresního soudu v Olomouci ze dne 23. 2. 2007, sp. zn. 6 T 6/2007. Vzhledem ke 
skutečnosti, že obviněný V. B. z trestu obecně prospěšných prací ve výměře 120 
hodin, který mu byl uložen rozsudkem Okresního soudu v Olomouci ze dne 23. 2. 
2007, sp. zn. 6 T 6/2007, ke dni vydání napadeného trestního příkazu Okresního 
soudu ve Zlíně nic nevykonal, došlo dle názoru ministra spravedlnosti uložením 
dalšího trestu k překročení maximální výměry stanovené zákonem pro tento druh 
trestu.   

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu ve Zlíně ze dne 9. 10. 2007, sp. zn. 1 T 260/2007, byl 
porušen zákon v neprospěch obviněného V. B. ve vytýkaném směru, aby podle § 269 
odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.  

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. 

Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

Po prostudování předmětného spisového materiálu Nejvyšší soud České republiky 
zjistil, že obviněný V. B. byl rozsudkem Okresního soudu v Olomouci ze dne 23. 
2. 2007, sp. zn. 6 T 6/2007, uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák., za což byl podle § 171 odst. 
1 tr. zák. za použití § 45 odst. 1, 2 a § 45a odst. 1 tr. zák. odsouzen k 
trestu obecně prospěšných prací ve výměře 120 hodin. Citovaný rozsudek nabyl 
právní moci dne 23. 2. 2007. 

Dle zprávy Probační a mediační služby České republiky, střediska Prostějov, ze 
dne  6. 2. 2008 byl trestní spis vedený u Okresního soudu v Olomouci pod sp. 
zn. 6 T 6/2007  z důvodu bydliště obviněného postoupen Okresnímu soudu v 
Prostějově, který pověřil středisko  Probační a mediační služby České republiky 
Prostějov zajištěním místa výkonu trestu obecně prospěšných prací obviněného. 
Obviněný však ke dni 6. 2. 2008 (tj. ke dni vydání zprávy Probační a mediační 
služby, středisko Prostějov) z počtu uložených hodin obecně prospěšných prací 
(z rozsudku Okresního soudu v Olomouci ze dne 23. 2. 2007, sp. zn. 6 T 6/2007) 
nic nevykonal.     

Následně byl obviněný V. B. trestním příkazem Okresního soudu ve Zlíně ze dne 
9. 10. 2007, sp. zn. 1 T 260/2007, uznán vinným trestnými činy řízení 
motorového vozidla bez řidičského oprávnění podle § 180d tr. zák. a ohrožení 
pod vlivem návykové látky podle § 201 odst. 1, 2 písm. c) tr. zák., kterých se 
dopustil dne 5. 4. 2007 ve Z. a dne 21. 4. 2007  v O., za což byl podle § 201 
odst. 2 tr. zák. s přihlédnutím k § 314e odst. 2 tr. ř. za použití § 37a, § 35 
odst. 1, § 45 odst. 1 a § 45a odst. 1 tr. zák. odsouzen ke společnému úhrnnému 
trestu obecně prospěšných prací ve výměře 300 hodin. Podle § 49 odst. 1, § 50 
odst. 1 tr. zák. byl obviněnému rovněž uložen trest zákazu činnosti spočívající 
v zákazu řízení motorových vozidel na dobu 5 let. Uvedený trestní příkaz nabyl 
právní moci dne 6. 11. 2007. 

Z výše uvedeného jednoznačně vyplývá, že obviněný V. B. z trestu obecně 
prospěšných prací ve výměře 120 hodin, který mu byl uložen dřívějším rozsudkem 
Okresního soudu v Olomouci ze dne 23. 2. 2007, sp. zn. 6 T 6/2007, do doby 
vydání stížností pro porušení zákona napadeného trestního příkazu Okresního 
soudu ve Zlíně ze dne 9. 10. 2007, sp. zn. 1 T 260/2007, nic nevykonal.  

Celková výměra uložených a ke dni vydání napadeného trestního příkazu 
nevykonaných hodin trestu obecně prospěšných prací obviněného V. B. tak činila 
420 hodin. 

Za této situace je zřejmé, že další trest obecně prospěšných prací ve výměře 
300 hodin uložený obviněnému V. B. napadeným trestním příkazem Okresního soudu 
ve Zlíně ze dne 9. 10. 2007, sp. zn. 1 T 260/2007, spolu s dosud nevykonanou 
částí dříve uloženého trestu obecně prospěšných prací z rozsudku Okresního 
soudu v Olomouci ze dne 23. 2. 2007, sp. zn. 6 T 6/2007, přesahoval v době 
vydání napadeného rozhodnutí o 20 hodin nejvyšší výměru dovolenou trestním 
zákonem pro trest obecně prospěšných prací, která je stanovena na 400 hodin.

Z uvedeného vyplývá, že Okresní soud ve Zlíně trestním příkazem ze dne 9. 10. 
2007, sp. zn. 1 T 260/2007, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch obviněného V. B.    

Z obsahu trestního spisu vedeného u Okresního soudu ve Zlíně pod sp. zn. 1 T 
260/2007 Nejvyšší soud České republiky dovodil, že Okresní soud ve Zlíně v této 
trestní věci neshromáždil všechny podklady potřebné pro rozhodnutí ve věci, 
zejména další trestní spis vedený u Okresního soudu v Olomouci pod sp. zn. 6 T 
6/2007  týkající se předchozí trestné činnosti obviněného V. B. Okresní soud ve 
Zlíně věděl, a to z opisu z rejstříku trestů obviněného ze dne 19. 4. 2007 (č. 
l. 27 spisu) a z protokolu o výpovědi obviněného ze dne 25. 6. 2007 (č. l. 
15-18 spisu), že proti obviněnému bylo vedeno  u Okresního soudu v Olomouci 
další trestní řízení, ale neučinil potřebné kroky ke zjištění, v jakém stadiu 
se nachází výkon uloženého trestu obecně prospěšných prací. Okresní soud ve 
Zlíně tak nezjistil skutkový stav věci v rozsahu, který byl nezbytný pro jeho 
rozhodnutí, důkazy chybně zhodnotil, v důsledku čehož byl napadeným trestním 
příkazem porušen zákon i v ustanovení § 2 odst. 5, odst. 6 tr. ř. v neprospěch 
obviněného V. B.   

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu České republiky je třeba překročení horní hranice 
zákonné trestní sazby některého druhu trestu uložením několika samostatných 
trestů tohoto druhu určitému pachateli zásadně považovat za uložení druhu 
trestu, který je v zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahoval v době vydání stížností pro 
porušení zákona napadeného trestního příkazu horní hranici zákonné trestní 
sazby o 20 hodin, v zřejmém rozporu s jeho účelem.

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu ve Zlíně ze dne 9. 10. 2007, sp. 
zn. 1 T 260/2007, byl porušen zákon v ustanoveních § 36, § 45a odst. 1 tr. zák. 
a v řízení předcházejícím též v ustanovení  § 2 odst. 5, odst. 6 tr. ř. v 
neprospěch obviněného V. B. a podle § 269 odst. 2 tr. ř. napadený trestní 
příkaz v celém rozsahu zrušil, neboť výrok o vině v trestním příkazu nemůže sám 
o sobě zůstat pravomocný se zřetelem na důsledky případně podaného odporu proti 
výroku o trestu uvedené v § 314g odst. 2 tr. ř. (podáním odporu se ruší celý 
trestní příkaz). Nejvyšší soud České republiky dále zrušil i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu ve Zlíně, aby věc v 
potřebném rozsahu znovu projednal a rozhodl, přičemž aby při rozhodování o 
trestu obviněného V. B. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud České 
republiky v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného V. B., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 16. července 2008

Předseda senátu:

JUDr. J. P.

	

	
