Soud: Nejvyšší soud

Spisová značka: 4 Tz 26/2004

Datum rozhodnutí: 18.03.2004

Typ rozhodnutí: Rozsudek




4 Tz 26/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  18. 
března 2004 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Danuše Novotné stížnost pro porušení zákona, kterou 
podal ministr spravedlnosti České republiky ve prospěch obviněné A. F., proti 
pravomocnému trestnímu příkazu Okresního soudu v Kladně ze dne 3. 2. 2003, sp. 
zn. 5 T 20/2003, a podle § 268 odst. 2, § 269 odst. 2 a § 270 odst. 1 tr. ř. 
rozhodl  t a k t o :

Pravomocným trestním příkazem Okresního soudu v Kladně ze dne 3. 2. 2003, sp. 
zn. 5 T 20/2003,  b y l   p o r u š e n   z á k o n   v ustanoveních § 314e 
odst. 1 a § 228 odst. 1  tr. ř. v neprospěch obviněné A. F.

Napadený trestní příkaz  s e  z r u š u j e.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Kladně s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Kladně ze dne 3. 2. 2003, sp. zn. 5 T 
20/2003, byla obviněná A. F. uznána vinnou trestným činem úvěrového podvodu 
podle  § 250b odst. 1 tr. zák., kterého se měla dopustit tím, že dne 18. 11. 
2001 v K., v prodejně F., s. r. o., obchodní dům K., I., uzavřela se 
společností H. C. F., a. s., se sídlem K., B., smlouvu o spotřebitelském úvěru  
na nákup videokamery zn. Panasonic NV RZ 10 v prodejní ceně 15.990,- Kč, při 
uzavírání úvěrové smlouvy předložila potvrzení o výši pracovního příjmu od 
zaměstnavatele O. d. U Š., nám. S. P., K., s průměrným měsíčním příjmem 9.600,- 
Kč, a to přesto, že u této firmy nikdy nebyla zaměstnána, při převzetí 
videokamery zn. Panasonic NV RZ 10 uhradila pouze částku 1.600,- Kč a zavázala 
se k měsíčním splátkám ve výši 1.478,- Kč, svým jednáním tak způsobila 
společnosti H. C. F., a. s., K., B., škodu ve výši 14.390,- Kč. Za to byl 
obviněné A. F. uložen podle § 250b odst. 1 tr. zák. s přihlédnutím k § 314e 
odst. 2 tr. ř. trest odnětí svobody v trvání 4 měsíců, jehož výkon byl podle § 
58 odst. 1 a § 59 odst. 1 tr. zák. podmíněně odložen na zkušební dobu v trvání 
18 měsíců. Podle § 228 odst. 1 tr. zák. byla obviněné A. F. uložena povinnost 
zaplatit poškozené H. C. F., a. s., K., B., škodu ve výši 14.390,-Kč. Trestní 
příkaz byl obviněné A. F. doručen dne 25. 3. 2003 a právní moci nabyl dne 3. 4. 
2003.

Proti trestnímu příkazu Okresního soudu v Kladně ze dne 3. 2. 2003, sp. zn. 5 T 
20/2003, podal ministr spravedlnosti České republiky stížnost pro porušení 
zákona ve prospěch obviněné A. F. Vytkl v ní, že zákon byl porušen napadeným 
usnesením v ustanoveních § 314e odst. 1, § 314f odst. 1 písm. e) a § 228 odst. 
1 tr. ř.

V odůvodnění stížnosti pro porušení zákona ministr spravedlnosti uvádí, že 
předmětem trestního řízení byl v posuzovaném případě skutek, který byl popsán v 
obžalobě státního zástupce Okresního státního zastupitelství Kladno ze dne 20. 
1. 2003, sp. zn. Zt 1063/2002, přičemž zcela shodný popis skutku poté obsahoval 
i odsuzující výrok uvedený v napadeném trestním příkazu. Součástí popisu skutku 
uvedeného ve výroku rozhodnutí je  i vymezení výše škody způsobené společnosti 
H. C. F., a. s., Okresní soud v Kladně současně rozhodl o náhradě škody ve 
smyslu ustanovení § 228 odst. 1 tr. ř. Z obsahu spisového materiálu je však 
zřejmé, že společnost F., spol. s  r. o., v zastoupení společnosti H. C. F., a. 
s., uzavřela s obviněnou smlouvu o spotřebitelském úvěru, na jejímž základě pak 
obviněná odebrala zboží a uhradila zálohu 1.600,- Kč. Zbývající část kupní ceny 
měl uhradit za obviněnou poskytovatel úvěru společnost H. C. F., a. s., a to 
společnosti F., spol. s  r. o. Vzhledem k tomu, že společnost H. C. F., a. s., 
od smlouvy odstoupila a  žádné prostředky v rámci úvěrového plnění společnosti 
F., spol. s  r. o., neposkytla, vznikla této společnosti škoda ve výši  
14.290,- Kč, se kterou se připojila k adheznímu řízení ve svém oznámení ze dne 
20. 9. 2003. Samosoudce nevěnoval věci patřičnou pozornost, protože z 
listinných důkazů ve spise založených se jednoznačně nabízí, že poškozeným v 
inkriminované věci nebyla společnost H. C. F., a. s., ale společnost F., spol. 
s  r. o. Zároveň v rámci prošetřování věci nebyl nikdo ze zástupců společnosti 
H. C. F., a. s., vytěžen k podání vysvětlení ani nebylo respektováno ustanovení 
§ 46 tr. ř. Okresní soud v Kladně rozhodl  o nároku na náhradu škody ve vztahu 
ke společnosti H. C. F., a. s., aniž by byl tento v trestním řízení včas a 
řádně uplatněn.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Kladně ze dne  3. 2. 2003, sp. zn. 5 T 20/2003, byl porušen 
zákon v neprospěch obviněné A. F. ve vytýkaném směru, aby podle § 269 odst. 2 
tr. ř. napadený trestní příkaz zrušil a dále postupoval podle § 270 odst. 1 tr. 
ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

Podle § 314e odst. 1 tr. ř. platí, že samosoudce může bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy. Z citovaného ustanovení vyplývá, že základní 
podmínkou pro vydání trestního příkazu je spolehlivé prokázání skutkového stavu 
opatřenými důkazy. Samosoudce musí hodnotit předložené důkazy spolu s podanou 
obžalobou v tom směru, zda jimi je prokázán skutkový stav, o němž nejsou 
důvodné pochybnosti, v rozsahu nezbytném pro vydání trestního příkazu. 
Samosoudce je omezen ve svých úvahách tím, že důkazy nebyly před soudem 
provedeny při zachování základních zásad trestního řízení, a proto musí zvláště 
pečlivě zvažovat, zda opatřené důkazy skutečně spolehlivě prokazují skutkový 
stav a zda tedy bez projednání věci v hlavním líčení může vydat trestní příkaz, 
jež má povahu a účinky odsuzujícího rozsudku. Jestliže nedojde v tomto smyslu k 
pozitivnímu závěru o vině obviněného, trestní příkaz vydat nesmí, i když by 
jinak byly dány ostatní formální podmínky, a pokud neučiní některé z rozhodnutí 
uvedených v § 314c odst. 1 tr. ř., je povinen projednat věc v hlavním líčení.

V napadeném trestním příkazu uvedl Okresní soud v Kladně ve skutkové větě, že 
obviněná „svým jednáním tak způsobila společnosti H. C. F., a. s., K., B., 
škodu ve výši 14.390,-Kč“ a ve výroku o náhradě škody obviněné následně uložil 
povinnost zaplatit jmenované společnosti škodu ve výši 14.390,-Kč.

Po přezkoumání trestního spisu vedeného u Okresního soudu v Kladně pod sp. zn. 
5 T 20/2003 dospěl Nejvyšší soud k závěru, že v trestním spise není obsažen 
žádný důkaz, který by odůvodňoval závěr, že obviněná A. F. způsobila svým 
jednáním škodu společnosti H. C. F., a. s., v uvedené výši.

Z listiny označené  jako návrh na uzavření smlouvy o spotřebitelském úvěru, 
úvěrová smlouva (dále jen smlouva), z nedatované výpovědi smlouvy o 
spotřebitelském úvěru,   kterou učinila společnost H. C. F., a. s. (č. l. 10), 
z nedatovaného oznámení odstoupení od úvěrové smlouvy  společnosti H. C. F., a. 
s., adresované společnosti F., spol. s  r. o. (č. l. 11), z trestního oznámení 
společnosti F., spol. s  r. o., ze dne 20. 9. 2002 (č. l. 3), a konečně i z 
výpovědi obviněné A. F. v přípravném řízení (č. l. 30), Nejvyšší soud zjistil, 
že obviněná A. F. dne 18. 11. 2001 uzavřela jako dlužník úvěrovou smlouvu se 
společností H. C. F., a. s., zastoupenou prodejcem F., spol. s  r. o., ODK, I., 
K.,  jako věřitelem, za účelem financování koupě videokamery zn. Panasonic  NV 
RZ 10, kterou koupila téhož dne právě od společnosti F., spol. s r. o.

Z obsahu trestního spisu však již nelze zjistit další relevantní skutečnosti 
týkající se vztahů mezi obviněnou A. F., společností H. C. F., a. s.  a 
společností F., spol. s r. o. Nelze zjistit  obsah vztahu založeného úvěrovou 
smlouvou mezi obviněnou A. F. a společnosti H. C. F., a. s., neboť součástí 
spisu nejsou úvěrové podmínky společnosti H. C. F., a. s., které dle výslovného 
ujednání ve smlouvě tvoří její nedílnou součást, a bez nichž smlouva není úplná 
(tyto podmínky byly patrně uvedeny na rubu smlouvy), nelze zjistit obsah vztahu 
mezi společností H. C. F., a. s. a společností F., spol. s r. o., který byl 
založen patrně smlouvou o zastoupení, jejíž existence je zmíněna v oznámení 
odstoupení od úvěrové smlouvy  společnosti H. C. F., a. s. (ani tato listina 
není součástí spisu), neobjasněn zůstal také vztah mezi obviněnou A. F. a 
společností F., spol. s  r. o. V této souvislosti bylo prokázáno, že obviněná 
uzavřela se společností F., spol. s  r. o.,  kupní smlouvu na koupi 
videokamery, která jí také byla předána, nebyla však dostatečně objasněna 
otázka způsobu placení kupní ceny obviněnou A. F. Je zřejmé, že obviněná měla 
kupní cenu v částce 14.390,-Kč uhradit z úvěru poskytnutého na základě smlouvy, 
otázkou však zůstává, jaký právní význam měla v této souvislosti skutečnost, že 
úvěr poskytnut nebyl, a to za situace, kdy k neposkytnutí úvěru došlo nikoli 
vinou obviněné A. F.

Z uvedeného vyplývá, že v řízení bylo prokázáno uzavření kupní smlouvy mezi 
obviněnou A. F. a společností F., spol. s r. o. i uzavření úvěrové smlouvy mezi 
obviněnou A. F. a společností H. C. F., a. s., nelze však činit žádné bližší 
závěry ohledně obsahu vzájemných vztahů těchto subjektů (přičemž je třeba 
zdůraznit, že mezi všemi těmito jednotlivými subjekty vznikly samostatné právní 
vztahy s konkrétním obsahem), zejména nelze posoudit, z jakého důvodu nebyl 
poskytnut obviněné A. F. úvěr ve sjednané výši, nelze posoudit platnost 
výpovědi úvěrové smlouvy ze strany společnosti H. C. F., a. s. (kterou sama 
tato společnost později označila jako odstoupení od smlouvy) a nelze tedy ani 
jednoznačně posoudit, kterému subjektu vznikla jednáním obviněné A. F. újma a v 
jaké výši.

Za této situace rozhodně nelze dospět k závěru, že by skutkový stav uvedený ve 
výroku napadeného trestního příkazu, že obviněná  „svým jednáním tak způsobila 
společnosti H. C. F., a. s., K., B., škodu ve výši 14.390,-Kč“, byl ve smyslu § 
314e odst. 1 tr. ř. spolehlivě prokázán opatřenými důkazy.

Z hlediska výroku o náhradě škody je třeba dále uvést, že společnost H. C. F., 
a. s., v trestním řízení neuplatnila řádně nárok na náhradu škody, takže ve 
vtahu k ní nepřichází v úvahu postup podle § 228 odst. 1 tr. ř., naopak 
společnost F., spol. s  r. o., svůj nárok na náhradu škody řádně uplatnila (č. 
l. 17), o jejím nároku však napadeným trestním příkazem v rozporu se zákonem 
nebylo rozhodnuto.

Nejvyšší soud proto  podle § 268 odst. 2 tr. ř. vyslovil, že pravomocným 
trestním příkazem Okresního soudu v Kladně ze dne 3. 2. 2003, sp. zn.  5 T 
20/2003, byl porušen zákon v ustanoveních § 314e odst. 1 a § 228 odst. 1 tr. ř. 
v neprospěch obviněné A. F., podle § 269 odst. 2 tr. ř. napadený trestní příkaz 
zrušil, stejně jako všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Kladně bylo podle § 270 odst. 1 tr. ř. přikázáno, aby věc v 
potřebném rozsahu znovu projednal a rozhodl, přičemž je podle § 270 odst. 4 tr. 
ř. vázán právním názorem, který shora vyslovil Nejvyšší soud, a je povinen 
provést jím nařízené procesní úkony.

Nejvyšší soud v této souvislosti upozorňuje, že v novém řízení nemůže dojít ke 
změně rozhodnutí v neprospěch obviněné A. F., neboť Nejvyšší soud vyslovil, že 
zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 18. března 2004

Předseda senátu:

JUDr. Jiří Pácal  

	

	
