Soud: Nejvyšší soud

Spisová značka: 4 Tz 11/2003

Datum rozhodnutí: 19.03.2003

Typ rozhodnutí: Rozsudek




4 Tz 11/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném 
dne            19. března 2003 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného J. B., proti 
rozsudku Okresního soudu v Děčíně ze dne 13. června 2001, čj. 5 T 211/2000-50,

a rozhodl podle § 268 odst. 2, § 269 odst. 2 a § 271 odst. 1  tr. ř., takto:

	

I. Pravomocným rozsudkem Okresního soudu v Děčíně ze dne 13. června 
2001,            čj.  5 T 211/2000-50, byl  porušen  zákon v ustanovení § 148 
odst. 1 tr. zák., v neprospěch obviněného J. B.

II. Tento rozsudek se v celém rozsahu zrušuje. Dále se zrušují všechna 
rozhodnutí na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu.

III. Podle § 226 písm. b) tr. ř.  se J. B. zprošťuje obžaloby státního zástupce 
Okresního státního zastupitelství v Děčíně ze dne 12. 7. 2000, sp. zn. 1 Zt 
921/2000-3, pro skutek spočívající v tom, že v D., přestože dne 28. 3. 1997 
prodal kupní smlouvou S. v. s., a. s., T., stavební parcelu  – zastavěnou 
plochu s bytovým objektem v katastrálním území B. n. L. za sjednanou kupní cenu 
ve výši 840.000,- Kč, ačkoliv věděl, že je povinen podat F. ú. v D. přiznání k 
dani z převodu nemovitostí; daňové přiznání k dani z převodu nemovitostí v roce 
1997 nepodal, a to i přesto, že k tomu byl vyzván výzvou finančního úřadu ze 
dne 19. 6. 1997, kterou převzal dne 24. 6. 1997, daň neuhradil ani na základě 
platebního výměru, který převzal dne 22. 3. 1999, a tak zkrátil daň z převodu 
nemovitostí ve výši 43.195,- Kč ke škodě České republiky, tedy ve větším 
rozsahu zkrátil daň,

čímž měl spáchat trestný čin zkrácení daně, poplatku a podobné povinné platby 
podle § 148 odst. 1 tr. zák.

	

O d ů v o d n ě n í :

Rozsudkem Okresního soudu v Děčíně ze dne 13. června, čj. 5 T 211/2000-50, byl 
obviněný J. B. uznán vinným trestným činem zkrácení daně, poplatku a podobné 
povinné platby podle § 148 odst. 1 tr. zák., pro skutek uvedený výše ve 
výrokové části tohoto rozsudku, za který byl podle § 148 odst. 1 tr. zák. za 
použití § 53 odst. 1 tr. zák. odsouzen k peněžitému trestu ve výši  40.000,- 
Kč. Podle § 54 odst. 3 tr. zák. pro případ, že by ve stanovené lhůtě nebyl 
peněžitý trest vykonán, stanovil soud obviněnému náhradní trest odnětí svobody 
v trvání 3 měsíců. Tento rozsudek nabyl právní moci dne 13. 6. 2001.

Ministr spravedlnosti podal proti tomuto rozsudku stížnost pro porušení zákona 
ve prospěch obviněného J. B. Okresnímu soudu v Děčíně vytýká, že provedené 
důkazy nezhodnotil v souladu s ustanovením § 2 odst. 6 tr. ř., když nevzal v 
úvahu, že obviněnému, který nepodal daňové přiznání, správce daně (který na 
podkladě oznamovací povinnosti katastrálního úřadu měl vědomost o převodu 
nemovitosti) podle pomůcek daň dne 15. 3. 1999 vypočítal a doměřil, přičemž 
daňový nedoplatek byl v rámci vymáhání těchto nedoplatků uhrazen. Podle názoru 
ministra spravedlnosti se tedy nejednalo o zkrácení daně, nýbrž pouze o její 
neodvedení a taková nečinnost nezakládá sama o sobě skutkovou podstatu 
trestného činu podle § 148 tr. zák. Ministr spravedlnosti proto navrhl, aby 
Nejvyšší soud vyslovil podle § 268 odst. 2 tr. ř., že napadeným rozsudkem 
Okresního soudu v Děčíně ze dne 13. 6. 2001, čj. 5 T 211/2000-50, byl porušen 
zákon v ustanovení § 2 odst. 6 tr. ř. ve vztahu k ustanovení  § 148 odst. 1 tr. 
zák. v neprospěch obviněného J. B., aby podle § 269 odst. 2 tr. ř. napadený 
rozsudek zrušil a dále postupoval podle § 271 odst. 1 tr. ř. Státní zástupce 
Nejvyššího státního zastupitelství ve veřejném zasedání konaném o stížnosti pro 
porušení zákona však s poukazem na rozsudek Nejvyššího soudu České republiky ze 
dne 12. února 2003, sp. zn. 11 Tdo 265/2002, navrhl, aby s ohledem na právní 
názor v tomto rozsudku vyslovený, stížnost pro porušení zákona podle § 268 
odst. 1 písm. c) tr. ř. jako nedůvodnou zamítl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen.  

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 148 odst. 1 tr. zák. kdo  ve  větším  rozsahu  zkrátí  daň, clo,  
pojistné  na sociální zabezpečení nebo zdravotní pojištění, poplatek nebo jinou 
jim podobnou  povinnou platbu, bude  potrestán odnětím svobody  na šest měsíců 
až tři léta nebo peněžitým trestem.

Je třeba přisvědčit názoru uvedenému ve stížnosti pro porušení zákona, že 
Okresní soud v Děčíně se neřídil těmi zákonnými ustanoveními, jejichž porušení 
je mu vytýkáno. V trestním spise se sice nachází písemné vyhotovení napadeného 
rozsudku, z něj však nelze zjistit jakými úvahami se řídil při hodnocení 
provedených důkazů, jak se vypořádal s obhajobou obviněného a jakými právními 
úvahami se řídil, když posuzoval prokázané skutečnosti podle příslušných 
ustanovení zákona v otázce viny a trestu, protože ve smyslu § 314d odst. 2 tr. 
ř., ve znění účinném do 31. 12. 2001 (obviněný i státní zástupce se vzdali 
práva odvolání) neobsahuje odůvodnění. Z trestního spisu dále vyplývá, že podle 
kupní smlouvy ze dne 28. 3. 1997 (č. l. 9 – 10) obviněný prodal S. v. s., a. 
s., T., předmětnou nemovitost za smluvní cenu 840.000,- Kč a daňové přiznání k 
dani z převodu nemovitosti v roce 1997 nepodal přes výzvu finančního úřadu ze 
dne 19. 6. 1997 (č. l. 16) a daň nebyla uhrazena ani na základě platebního 
výměru   převzatého obviněným dne  22. 3. 1997 (č. l. 17). K úplnému uhrazení 
daně došlo až na základě exekučního příkazu ze dne  6.  9. 1999 přikázáním 
pohledávky z bankovního účtu obviněného J. B. dne 14. 9. 1999 (č. l. 45).

Okresní soud v Děčíně napadeným rozsudkem uznal obviněného J. B. vinným pro 
čin, jehož trestnost zákon nepředvídá. Zkrácení daně poplatku a podobné povinné 
platby je jakékoli jednání pachatele, v důsledku něhož je mu jako poplatníkovi 
vyměřena nižší daň nebo k vyměření této povinné platby vůbec nedojde. Zkrácením 
daně však není její pouhé neodvedení, byla-li příslušná platba správně 
vypočtena, přiznána nebo vyměřena, resp. nebyla-li zatajena skutečnost, 
odůvodňující vznik daňové povinnosti. V tomto případě však správce daně na 
podkladě oznamovací povinnosti katastrálního úřadu věděl o převodu nemovitostí 
a daň vypočítal a vyměřil. Nečinnost sama o sobě nezakládá skutkovou podstatu 
trestného činu podle § 148 tr. zák. Zkrácením rovněž není pouhé nezaplacení 
daně včas, pokud její výše nebyla zkrácena úmyslným jednáním či opomenutím 
obviněného (srov. nález Ústavního soudu  ČR ze dne 12. června 2002, sp. zn. I. 
ÚS 722/01). Opačný názor nevyplývá ani z rozsudku Nejvyššího soudu České 
republiky ze dne 12. února 2003, sp. zn. 11 Tdo 265/2002, na nějž poukazoval 
státní zástupce Nejvyššího státního zastupitelství v konečném návrhu. Přestože 
nešlo o zcela srovnatelnou věc i v uvedeném případě Nejvyšší soud obviněné 
obžaloby pro trestný čin podle 148 odst. 1, odst. 2 písm. c) tr. zák. zprostil 
proto, že zjištěný skutek zákonné znaky trestného činu krácení daně podle 
citovaného ustanovení nevykazuje.  

Z těchto důvodů Nejvyšší soud podle § 268 odst. 2 tr. ř. vyslovil, že napadeným 
rozsudkem byl v neprospěch obviněného J. B. porušen zákon toliko v ustanovení § 
148 odst. 1 tr. zák., i když se tak stalo nedůsledným hodnocením důkazů ve 
smyslu § 2 odst. 6 tr. ř.  Na základě tohoto výroku pak zrušil napadený 
rozsudek Okresního soudu v Děčíně v celém rozsahu, jakož i všechna další 
rozhodnutí na něj navazující, pokud vzhledem k tomuto zrušení,pozbyla podkladu. 
Jestliže skutek, pro který je obviněný  postaven před soud, není trestným 
činem, a to z důvodů, které byly uvedeny výše, rozhodl Nejvyšší soud tak, že 
obviněného J. B. pro tento skutek, který je blíže popsán ve výroku tohoto 
rozsudku, a v němž byl spatřován trestný čin zkrácení daně, poplatku a podobné 
povinné platby podle § 148 tr. zák., obžaloby z důvodu uvedeného v § 226 písm. 
b) tr. ř. zprostil.

	

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 19. března 2003

Předseda senátu:

JUDr. Juraj  M a l i k    

	

	
