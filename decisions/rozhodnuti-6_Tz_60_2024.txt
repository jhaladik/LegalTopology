Soud: Nejvyšší soud

Spisová značka: 6 Tz 60/2024

Datum rozhodnutí: 17.12.2024

Typ rozhodnutí: ROZSUDEK


Heslo: Trestný čin, Vyhýbání se výkonu vojenské služby, Zproštění obžaloby

Dotčené předpisy: § 283 předpisu č. 64/1956 Sb., § 2 předpisu č. 86/1950 Sb., § 270 odst. 1 písm. b) předpisu č. 86/1950 Sb., § 226 písm. b) tr. ř.

Kategorie rozhodnutí: C




6 Tz 60/2024-47




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud v senátě složeném z předsedy Mgr. Pavla Götha a soudců JUDr. 
Vladimíra Veselého a Mgr. Ondřeje Vítů projednal v neveřejném zasedání konaném 
dne 17. 12. 2024 stížnost pro porušení zákona, kterou podal ministr 
spravedlnosti ve prospěch zemřelého obviněného F. Ř. proti rozsudku Vojenského 
obvodového soudu v Českých Budějovicích ze dne 12. 9. 1959, sp. zn. 2 T 87/59, 
a rozsudku Vyššího vojenského soudu v Táboře ze dne 8. 10. 1959, sp. zn. To 
55/59, rozhodl takto:      

I.	Podle § 268 odst. 2 tr. ř. se vyslovuje, že rozsudkem bývalého 
Vyššího vojenského soudu v Táboře ze dne 8. 10. 1959, sp. zn. To 55/59, byl 
porušen zákon v ustanovení § 283 zákona č. 64/1956 Sb., trestního řádu, a v 
řízení jemu předcházejícím rozsudkem Vojenského obvodového soudu v Českých 
Budějovicích ze dne 12. 9. 1959, sp. zn. 2 T 87/59, byl porušen zákon v 
ustanovení § 2 a v ustanovení § 270 odst. 1 písm. b) zákona č. 86/1950 Sb., 
trestního zákona, v neprospěch obviněného F. Ř.

II.	Podle § 269 odst. 2 tr. ř. se zrušuje rozsudek Vojenského obvodového 
soudu v Českých Budějovicích ze dne 12. 9. 1959, sp. zn. 2 T 87/59, rozsudek 
Vyššího vojenského soudu v Táboře ze dne 8. 10. 1959, sp. zn. To 55/59, jakož i 
všechna další rozhodnutí na zrušené rozsudky obsahově navazující, pokud 
vzhledem ke změně, k níž došlo zrušením, pozbyla podkladu.

III.	Podle § 271 odst. l tr. ř. se znovu rozhoduje tak, že


obviněný
F. Ř.,

nar. XY, naposledy bytem XY XY, XY XY, zemřelý XY,
se podle § 226 písm. b) tr. ř. zprošťuje obžaloby

pro skutek spočívající v tom, že

dne 19. 8. 1959 odmítl u vojenského útvaru v XY vykonat pravidelné vojenské 
cvičení s odůvodněním, že výcvik se zbraní je v rozporu s jeho náboženským 
přesvědčením pravého křesťana a na tomto svém stanovisku setrvává i nadále,

ve kterém byl rozsudkem bývalého Vojenského obvodového soudu v Českých 
Budějovicích ze dne 12. 9. 1959, sp. zn. 2 T 87/59, shledán trestný čin 
vyhýbání se služební povinnosti podle § 270 odst. 1 písm. b) zákona č. 86/1950 
Sb., trestní zákon,

neboť označený skutek není trestným činem.


Odůvodnění:


I.	
Řízení předcházející podání stížnosti pro porušení zákona

1.	Rozsudkem bývalého Vojenského obvodového soudu v Českých Budějovicích 
ze dne 12. 9. 1959, sp. zn. 2 T 87/59 (dále jen „rozsudek soudu prvního 
stupně“), byl zemřelý F. Ř. (dále jen „obviněný“) uznán vinným trestným činem 
vyhýbání se služební povinnosti podle § 270 odst. 1 písm. b) zákona č. 86/1950, 
ve znění zákona č. 63/1956 Sb., trestní zákon (dále jen „tr. zákon“), kterého 
se podle výroku tohoto rozsudku dopustil tím, že 

dne 19. 8. 1959 odmítl u vojenského útvaru v XY vykonat pravidelné vojenské 
cvičení s odůvodněním, že výcvik se zbraní je v rozporu s jeho náboženským 
přesvědčením pravého křesťana a na tomto svém stanovisku setrvává i nadále. 

2.	Za tento trestný čin byl obviněnému podle § 270 odst. 1 tr. zákona 
uložen trest odnětí svobody v trvání dvou a půl roku nepodmíněně, podle § 46 
odst. 2 tr. zákona byla vyslovena ztráta vojenské hodnosti a podle § 55 odst. 1 
písm. a) tr. zákona bylo vysloveno propadnutí Bible.  

3.	Proti tomuto rozsudku soudu prvního stupně podal ve prospěch 
obviněného vojenský obvodový prokurátor odvolání. Vyšší vojenský soud v Táboře 
rozhodl rozsudkem ze dne 8. 10. 1959, sp. zn. To 55/59, jímž podle § 282 odst. 
1 a § 285 zákona č. 64/1956 Sb. (dál jen „trestní řád z roku 1956“) zrušil 
napadený rozsudek ve výroku o propadnutí Bible s tím, že ostatní výroky 
rozsudku soudu prvního stupně zůstaly nedotčeny.  

II.	Stížnost pro porušení zákona a vyjádření k ní

4.	Proti označeným rozsudkům podal ministr spravedlnosti (dále též 
„stěžovatel“) ve prospěch obviněného stížnost pro porušení zákona podle § 266 
odst. 1 tr. ř. 

5.	Konkrétně stěžovatel vytkl, že čin obviněného, tedy vyhýbání se 
služební povinnosti v souvislosti s výkonem vojenské služby z důvodu 
náboženského vyznání, směřoval k uplatnění základního práva občana zaručeného 
ustanovením § 16 odst. 1 zákona č. 150/1948 Sb., Ústava Československé 
republiky (dále jen „Ústava 9. května“), dále čl. 18 Všeobecné deklarace 
lidských práv ze dne 10. 12. 1948 a čl. 9 Úmluvy o ochraně lidských práv a 
základních svobod ze dne 4. 11. 1950 (dále jen „Úmluva“). S odkazem na § 1 
zákona č. 119/1990 Sb., o soudní rehabilitaci a § 2 odst. 3 „tehdejšího tr. 
řádu“ upozornil, že napadenými rozhodnutími nebyly dodrženy principy 
demokratické společnosti, nýbrž šlo o potlačení garantované svobody 
náboženského vyznání z ideologických důvodů ochránit tehdejší režim a jeho 
společenskopolitické zřízení. Nad rámec uvedeného rozsudkem soudu odvolacího 
také došlo k porušení ustanovení § 194 a § 197c) [zjevně bylo myšleno 
ustanovení § 197 písm. c)] „tehdejšího trestního řádu“, jímž podle obsahu textu 
evidentně stěžovatel mínil zákon č. 87/1950 Sb., (dále jen „trestní řád z roku 
1950“). Obviněný tak byl uznán vinným nedůvodně. Ve věci řízení o soudní 
rehabilitaci podle zákona č. 119/1990 Sb. neproběhlo. Zároveň stěžovatel 
vyjádřil souhlas s rozhodnutím Nejvyššího soudu v neveřejném zasedání.

6.	Navrhl proto, aby Nejvyšší soud

- podle § 268 odst. 2 tr. ř. vyslovil, že pravomocným rozsudkem Vojenského 
obvodového soudu v Českých Budějovicích ze dne 12. 9. 1959, sp. zn. 2 T 87/59, 
a rozsudkem Vyššího vojenského soudu v Táboře ze dne 8. 10. 1959, sp. zn. To 
55/59, byl v neprospěch obviněného F. Ř. porušen zákon v ustanovení § 16 odst. 
1 Ústavy 9. května, a v ustanovení § 270 odst. 1 písm. b) trestního zákona, v 
ustanovení článku 18 Všeobecné deklarace lidských práv ze dne 10. 12. 1948, 
jakož i v ustanovení článku 9 Úmluvy, jakož i v ustanovení § 2 odst. 3 
tehdejšího trestního řádu a rozsudkem Vyššího vojenského soudu v Táboře ze dne 
8. 10. 1959, sp. zn. To 55/59, byl dále porušen zákon v ustanovení § 194 a § 
197c) tehdejšího trestního řádu,

- podle § 269 odst. 2 věty druhé tr. ř. napadený rozsudek Vojenského obvodového 
soudu v Českých Budějovicích ze dne 12. 9. 1959, sp. zn. 2 T 87/59 a rozsudek 
Vyššího vojenského soudu v Táboře ze dne 8. 10. 1959, sp. zn. To 55/59, zrušil 
v celém rozsahu, a aby současně zrušil všechna další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, 

- a dále, aby postupoval podle § 271 odst. 1 tr. ř. 

7.	Intervenující státní zástupce Nejvyššího státního zastupitelství 
(dále jen „státní zástupce“) ke stížnosti pro porušení zákona uvedl, že 
neshledává jakékoliv pochybnosti o její důvodnosti. Podotkl však, že není 
zřejmé, jaký právní předpis stěžovatel mínil „tehdejším trestním řádem“. Mělo-
li se jednat o trestní řád z roku 1950 (zákon č. 87/1950 Sb.), tak ten pozbyl 
platnosti dnem 1. 1. 1957, přičemž napadené trestní řízení proběhlo až v roce 
1959. Nelze proto vytýkat porušení § 2 odst. 3, § 194 a ani § 197 písm. c) 
trestního řádu z roku 1950. Pokud má být vytknuto porušení procesního 
ustanovení, přicházel by v úvahu § 283 trestního řádu z roku 1956. V tomto 
ohledu státní zástupce taktéž konstatoval, že judikaturní praxe vyslovení 
porušení i procesních norem se v obdobných případech různí. Pro úplnost dále 
dodal, že vzhledem k probíhajícímu posunu v otázce vojenské služby by bylo 
vhodné zvážit i vyslovení porušení § 2 tr. zákona, který, obdobně jako současný 
§ 12 odst. 2 tr. zákoníku, integruje do rozhodování i hodnotové soudy. Tím by 
bylo zřejmé, že odmítnutí sloužit armádě popírající hodnoty liberálního 
demokratického právního státu nelze vnímat jako společensky nebezpečné, byť 
třeba by došlo k naplnění formálních znaků trestného činu. Jednalo by se tak o 
projev diskontinuity hodnot při zachování kontinuity právní ve smyslu 
judikatury Ústavního soudu. S ohledem na výše uvedené navrhl úpravy petitu 
podané stížnosti pro porušení zákona [v ustanovení § 283 zákona č. 64/1956 Sb., 
trestního řádu, a v § 2 a v § 270 odst. 1 písm. b) zákona č. 86/1950 Sb., tr. 
zákona] s tím, aby jí Nejvyšší soud vyhověl a podle § 271 odst. 1 tr. ř. 
rozhodl zprošťujícím výrokem podle § 226 písm. b) tr. ř. Závěrem vyjádřil 
souhlas s projednáním stížnosti v neveřejném zasedání.

8.	Obviněný se vyjádřil ke stížnosti pro porušení zákona písemně 
prostřednictvím obhájce JUDr. Lubomíra Müllera, který upozornil na právní 
názor, který vyslovil Ústavní soud a Nejvyšší soud v obdobných kauzách, v nichž 
šlo o jediné odepření vojenské služby z důvodu svědomí a náboženského 
přesvědčení před rokem 1990. Dodal, že stížnost odpovídá také judikatuře 
Evropského soudu pro lidská práva. Vyjádřil souhlas s pozměňujícími návrhy 
státního zástupce ohledně petitu.  Podotkl, že v dané věci neproběhlo přezkumné 
řízení podle zákona č. 119/1990 Sb., a tak není třeba ho znovu opakovat u 
prvoinstančního soudu. Závěrem navrhl, aby Nejvyšší soud zprostil zemřelého F. 
Ř. obžaloby podle § 226 písm. b) tr. ř. Souhlasil též s projednáním věci v 
neveřejném zasedání.

III.	 Důvodnost stížnosti pro porušení zákona

9.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl skutečně napadeným 
rozhodnutím soudu ve vytýkaném směru porušen v neprospěch obviněného.

10.	Nejvyšší soud při formulaci tohoto závěru vyšel z právní úpravy, 
kterou bylo třeba aplikovat v době rozhodování soudu o podané obžalobě. 

11.	Z hlediska významných mezinárodních lidskoprávních dokumentů lze 
vyzdvihnout, že podle čl. 18 Všeobecné deklarace lidských práv každý má právo 
na svobodu myšlení, svědomí a náboženství; toto právo zahrnuje v sobě i volnost 
změnit své náboženství nebo víru, jakož i svobodu projevovat své náboženství 
nebo víru sám nebo společně s jinými, ať veřejně nebo bohoslužbou a zachováním 
obřadů. 

12.	S tím se pojí i § 1 zákona č. 119/1990 Sb., o soudní rehabilitaci, 
podle kterého 

„1. Účelem zákona je zrušit odsuzující soudní rozhodnutí za činy, které v 
rozporu s principy demokratické společnosti respektující občanská politická 
práva a svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé 
přezkoumání případů osob takto protiprávně odsouzených v důsledku porušování 
zákonnosti na úseku trestního řízení, odstranit nepřiměřené tvrdosti v 
používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě porušovaly.

2. Činy, které směřovaly k uplatnění práv a svobod občanů zaručených ústavou a 
vyhlášených ve Všeobecné deklaraci lidských práv a v navazujících mezinárodních 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu odporovalo také jejich trestní stíhání a trestání“.

13.	Ustanovení § 270 odst. 1 písm. b) tr. zákona, podle něhož bylo 
kvalifikováno jednání obviněného, stanovilo, že „trestného činu vyhýbání se 
služební povinnosti se dopustí ten, kdo se úmyslně vyhne plnění služební 
povinnosti nebo služebního výkonu tím, že padělá listinu, předstírá nemoc, 
použije jiného úskoku nebo se odvolává na náboženské nebo jiné přesvědčení“. 
Podle § 2 tr. zákona trestným činem je jen takové pro společnost nebezpečné 
jednání, jehož výsledek uvedený v zákoně pachatel zavinil.

14.	Pokud jde o v rozhodné době účinný procesní právní předpis, tím je 
zákon č. 64/1956 Sb., trestní řád, účinný od 1. 1. 1957 (dále jen „trestní řád 
z roku 1956“), jímž byl zrušen trestní řád z roku 1950 s výjimkou ustanovení § 
306, § 308, § 309 a § 314, které však stěžovatel nenapadl a pro projednávaný 
případ nejsou relevantní. Jak je ostatně patrné ze skutkové věty odsuzujícího 
rozsudku, k předmětnému jednání došlo až v roce 1959, a tedy stěžovatelem 
namítané porušení procesních norem trestního řádu z roku 1950 není přesné. V 
tomto ohledu se Nejvyšší soud ztotožnil se závěrem státního zástupce, že 
nejpřiléhavějším procesním ustanovením je § 283 trestního řádu z roku 1956 
formulovaný následujícími slovy: „Nezamítne-li odvolací soud odvolání podle § 
270, je povinen přezkoumat správnost všech výroků rozsudku, proti nimž může 
odvolatel podat odvolání, i správnost postupu řízení, které předcházelo 
rozsudku, přihlížeje přitom i k vadám, které nebyly odvoláním vytýkány.“ 

15.	V ústavněprávní rovině pak lze poukázat na znění § 16 odst. 1 Ústavy 
9. května, podle kterého „každý má právo vyznávat soukromě i veřejně jakoukoli 
náboženskou víru nebo být bez vyznání“ a § 15 odst. 1 téhož zákona, který 
stanovil, že „se svoboda svědomí zaručuje“.

16.	Skutkové okolnosti uvedené ve stížnosti pro porušení zákona podané 
stěžovatelem jsou v souladu s reálným stavem věci. Z obsahu rozsudku soudu 
prvního stupně vyplývá, že dne 19. 8. 1959 obviněný nastoupil k vojenskému 
cvičení u útvaru v XY, avšak kvůli svému náboženskému přesvědčení odmítl 
vykonávat vojenskou službu se zbraní.  K tomu soud prvního stupně uvedl, že 
„náboženské výroky, které [obviněný] uváděl jako důvod, proč nemůže vykonávat 
vojenskou službu, jej nemohou zbavit trestní odpovědnosti za spáchaný trestný 
čin a nemohou mu ani polehčovat“. Podle názoru dotyčného soudu Ústava 9. května 
sice zaručovala svobodu svědomí a vyznání, ale to nemůže odůvodnit odpírání 
povinnosti stanovené zákonem, zvláště pokud je spojená s „obranou vlasti“.  S 
tím se odvolací soud ztotožnil a dále doplnil, že odpírání vojenské povinnosti 
je značně společensky škodlivým jednáním bez ohledu na to, z jakých důvodů je 
tak činěno.  

17.	Předmětné závěry je třeba pokládat za nesprávné, neboť nerespektují 
principy demokratické společnosti zaručující právo na svobodu svědomí. Obviněný 
(jak plyne z popsaných skutkových zjištění) odmítl plnit některé své povinnosti 
související s výkonem základní vojenské služby, protože mu to nedovoluje jeho 
náboženské přesvědčení. Tímto jednáním přitom vykonával právo přiznané tehdejší 
Ústavou 9. května, která se v ustanovení § 15 odst. 1 hlásila k ochraně svobody 
svědomí s tím, že podle § 16 odst. 1 měl každý právo vyznávat soukromě i 
veřejně jakoukoli náboženskou víru nebo být bez vyznání.  

18.	Nejvyšší soud předně odkazuje na rozsáhlou judikaturu Ústavního 
soudu, zejména nález pléna Ústavního soudu ze dne 26. 3. 2003, sp. zn. Pl. ÚS 
42/02 (jakož i ve vyjádření obhájce obviněného k podané stížnosti pro porušení 
zákona zmiňované nálezy Ústavního soudu ze dne 12. 3. 2001, sp. zn. II. ÚS 
187/2000, ze dne 11. 3. 2003, sp. zn. I. ÚS 671/01, ze dne 1. 4. 2003, sp. zn. 
II. ÚS 674/01), i na ni navazující judikaturu Nejvyššího soudu (k tomu zejména 
rozsudek Nejvyššího soudu ze dne 22. 5. 2003, sp. zn. 15 Tz 67/2003, ale též 
např. rozsudky ze dne 28. 7. 2009, sp. zn. 4 Tz 52/2009, ze dne 31. 5. 2011, 
sp. zn. 7 Tz 31/2011, ze dne 21. 5. 2013, sp. zn. 6 Tz 8/2013, ze dne 21. 5. 
2013, sp. zn. 7 Tz 15/2013), a konstatuje, že pokud se obviněný fakticky odmítl 
podrobit základní vojenské službě a odmítl vykonávat vojenskou službu se zbraní 
z důvodu svého náboženského přesvědčení, bylo toto jeho jednání projevem 
osobního rozhodnutí diktovaným svědomím. Tím pak pouze uplatňoval právo na 
svobodu svědomí a náboženského přesvědčení zaručené Ústavou 9. května.

19.	Zde je namístě akcentovat zejména právní názor a závěry nálezu 
Ústavního soudu ze dne 11. 3. 2003, sp. zn. I. ÚS 671/01, a nálezu pléna 
Ústavního soudu ze dne 26. 3. 2003, sp. zn. Pl. ÚS 42/02, a dále navazujícího 
rozsudku Nejvyššího soudu ze dne 22. 5. 2003, sp. zn. 15 Tz 67/2003, v jiné 
obdobné trestní věci, že pokud obviněný odmítl konat vojenskou službu z důvodu 
svého náboženského přesvědčení, a toto jeho jednání bylo reálně projeveným 
osobním rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května zaručené právo na svobodu svědomí a náboženského 
přesvědčení. Ačkoli totiž citovaná Ústava deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí tak negovala i v § 34 odst. 2 tak, když 
stanovila každému občanu povinnost mj. konat vojenskou službu, navíc v době, 
kdy tehdejší právní řád neumožňoval alternativu k výkonu základní vojenské 
služby pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému nelze považovat jednání obviněného 
spočívající v odmítnutí konání vojenské služby v roce 1959 za trestný čin.

20.	Nutno dále připomenout, že svoboda svědomí patří k tzv. základním 
právům absolutním, tj. k takovým, která nelze omezit obyčejným zákonem. „Každý 
zákon z jedné strany vyjadřuje veřejný zájem a z druhé strany formuluje i 
mravní přesvědčení parlamentní většiny, díky níž byl přijat, a tímto způsobem 
formuluje mravní přesvědčení většiny společnosti, jejímž odrazem je složení 
parlamentu. Je-li individuální svědomí v rozporu s určitou právní normou, 
zajisté taková skutečnost nemůže mít za následek nezávaznost takové právní 
normy, byť i jen ve vztahu k osobě, jíž svědomí velí konkrétní právní normu 
nerespektovat. Svoboda svědomí však může mít vliv na uplatnitelnost či 
vynutitelnost takové právní normy ve vztahu k těm, jejichž svědomí se příčí. 
Při zvažování, zda se v případě takového konfliktu právní normy s konkrétně 
uplatňovanou svobodou svědomí má prosadit posléze jmenovaná svoboda svědomí, je 
třeba zvážit, zda by takové rozhodnutí nezasáhlo do základních práv třetích 
osob, anebo zda prosazení svobody svědomí nebrání jiné hodnoty či principy 
obsažené v ústavním pořádku ČR jako celku (ústavně imanentní omezení základních 
práv a svobod).“ (viz citovaný nález Ústavního soudu, sp. zn. Pl.ÚS 42/02).

21.	Vyslovené závěry Ústavního soudu jsou v plném rozsahu aplikovatelné 
i na posuzovaný případ obviněného. Oba vojenské soudy obviněného v podstatě 
odsoudily pro jeho náboženské přesvědčení, aniž by zohlednily, že obviněný 
uplatnil své právo na svobodu svědomí, zaručené mu Ústavou, jakož i Všeobecnou 
deklarací lidských práv. Pochybily, pokud vůbec nepřihlédly ke skutečnosti, zda 
posuzovaný skutek je vzhledem k motivaci obviněného vůbec trestným činem, nebo 
jen realizováním základních práv. 

22.	Nad tento nezbytný rámec lze pak ještě doplnit, že v obecné rovině 
lze souhlasit s doplňujícím návrhem státního zástupce ohledně porušení i § 2 
tr. zákona. Tvrdil-li odvolací soud, že odpírání vojenských povinností je 
společensky škodlivým jednáním nehledě na důvod, posuzoval předmětné jednání 
výhradně z ideologické perspektivy tehdejší doby. Postavil tak zájem 
nedemokratického režimu posílit silové složky a tím i své postavení nad 
základní práva obviněného garantována na ústavní i mezinárodní úrovni, což samo 
o sobě je znakem nelegitimity a protiprávnosti (viz § 1 zákona č. 198/1993 Sb., 
o protiprávnosti komunistického režimu a o odporu proti němu, potvrzený nálezem 
Ústavního soudu ze dne 21. 12. 1993, sp. zn. Pl.ÚS 19/93). Nelze pak než 
souhlasit, že odpíral-li obviněný sloužit nelegitimnímu režimu v rámci vojenské 
služby, nemohl tím poškodit společenské zájmy, neboť ty v projednávaném případě 
nebyly reprezentovány. 

23.	Rovněž je namístě připomenout, že odvolací soud byl ve smyslu výše 
citovaného § 283 trestního řádu z roku 1956 povinen přezkoumat zákonnost a 
odůvodněnost všech výroků rozsudku, proti nimž může odvolatel podat odvolání, i 
správnost postupu řízení, které předcházelo rozsudku, přihlížeje přitom i k 
vadám, které nebyly odvoláním vytýkány. Jestliže však výše uvedené vady 
nenapravil, této své povinnosti nedostál. 

IV.	       Způsob rozhodnutí

24.	Z konfrontace napadených rozsudků s výše uvedenými závěry Ústavního 
soudu i Nejvyššího soudu, ke kterým dospěly ve výše citovaných rozhodnutích 
(zejména bod 18. a 19. tohoto rozsudku) je zřejmé, že rozsudkem Vojenského 
obvodového soudu v Českých Budějovicích ze dne 12. 9. 1959, sp. zn. 2 T 87/59, 
a rozsudkem Vyššího vojenského soudu v Táboře ze dne 8. 10. 1959, sp. zn. To 
55/59, byl porušen zákon v neprospěch obviněného, pokud jej uvedené soudy 
uznaly vinným trestným činem vyhýbání se služební povinnosti podle § 270 odst. 
1 písm. b) tr. zákona. Na základě výše uvedených skutečností proto Nejvyšší 
soud podle § 268 odst. 2 tr. ř. vyslovil, že předmětnými rozsudky byl porušen 
zákon v ustanovení § 2 a v ustanovení § 270 odst. 1 písm. b) tr. zákon a Vyšším 
vojenským soudem v Táboře v ustanovení § 283 zákona č. 64/1956 Sb., trestního 
řádu, v neprospěch zemřelého obviněného F. Ř.

25.	Podle § 269 odst. 2 tr. ř. proto Nejvyšší soud zrušil rozsudek 
bývalého Vojenského obvodového soudu v Českých Budějovicích ze dne 12. 9. 1959, 
sp. zn. 2 T 87/59, jakož i rozsudek Vyššího vojenského soudu v Táboře ze dne 8. 
10. 1959, sp. zn. To 55/59, a současně všechna další rozhodnutí, která na tato 
rozhodnutí obsahově navazují, pokud vzhledem ke změně, k níž došlo zrušením, 
pozbyla podkladu. Podle § 271 odst. 1 tr. ř. sám ve věci rozhodl tak, že 
obviněného podle § 226 písm. b) tr. ř. zprostil obžaloby pro skutek v jeho 
vymezení obsaženém v odsuzujícím rozsudku, a to proto, že tento skutek není 
trestným činem. Shledal totiž, že tak může učinit na podkladě skutkového stavu 
věci, který byl v napadeném rozhodnutí správně zjištěn.

26.	Uvedené rozhodnutí Nejvyšší soud učinil v neveřejném zasedání podle 
§ 274 odst. 4 tr. ř., neboť s takovým postupem obviněný (prostřednictvím 
obhájce), státní zástupce Nejvyššího státního zastupitelství i ministr 
spravedlnosti vyjádřili souhlas.


Poučení: Proti tomuto rozhodnutí není opravný prostředek přípustný.
	
	
V Brně dne 17. 12. 2024


Mgr. Pavel Göth
předseda senátu

				                   





