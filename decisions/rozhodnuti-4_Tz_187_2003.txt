Soud: Nejvyšší soud

Spisová značka: 4 Tz 187/2003

Datum rozhodnutí: 10.12.2003

Typ rozhodnutí: Rozsudek




4 Tz 187/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            10. prosince 2003 v senátě složeném z předsedy JUDr. Juraje 
Malika a soudců JUDr. Františka Hrabce a JUDr. Jiřího Pácala stížnost pro 
porušení zákona podanou ministrem spravedlnosti ve prospěch obviněného J. P., 
proti pravomocnému usnesení bývalého Vojenského obvodového soudu Brno ze dne 9. 
června 1992, čj. 2 Rtv 270/90-14, 

a rozhodl podle § 268  odst. 2, § 269 odst. 2 a § 270  odst. 1 tr. ř., takto:

Citovaným usnesením byl v ustanoveních § 1 odst. 1, odst. 2 zák. č. 119/1990 
Sb., o soudní rehabilitaci, ve znění zák. č. 47/1991 Sb., a v řízení, které mu 
předcházelo, v ustanoveních § 2 odst. 5, odst. 6 tr. ř. ve znění účinném do 31. 
12. 1993, porušen zákon v neprospěch obviněného J. P.

Toto usnesení se v celém rozsahu zrušuje spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu.

Městskému soudu v Brně se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Rozsudkem býv. Vojenského obvodového soudu Brno ze dne 17. prosince 1980, čj. 4 
T 332/80-76 byl obviněný tehdy voj. v zál. J. P. uznán vinným trestným činem 
nenastoupení služby v ozbrojených silách podle § 269 odst. 1 tr. zák. (ve znění 
účinném do 30. 11. 1999), jehož se dopustil jednáním, že „ačkoliv byl 
povolávacím rozkazem č. 031717 řady E, vydaným Městskou vojenskou správou B., 
povolán k výkonu vojenského cvičení v délce 21 dnů u v. ú. P. s nástupem dne 
10. 10. 1980, a tento povolávací rozkaz převzal, k výkonu vojenského cvičení 
nenastoupil, což orgánům Městské vojenské správy B. zdůvodnil tím, že mu v tom 
brání svědomí“. Za to byl odsouzen podle § 269 odst. 1 tr. zák. k trestu odnětí 
svobody v trvání 18 měsíců nepodmíněně a podle § 39a odst. 1, odst. 2 písm. a) 
tr. zák. byl pro výkon trestu zařazen do 1. nápravně výchovné skupiny. Stejným 
rozsudkem bylo podle § 73 odst. 1 písm. c) tr. zák. vysloveno zabrání věcí 
patřících M. D. Tento rozsudek nabyl právní moci dnem 30. prosince 1980, když 
proti němu nebylo oprávněnými osobami podáno odvolání.

Ve výroku citovaným usnesením býv. Vojenský obvodový soud Brno rozhodl o 
žádosti obviněného J. P. na soudní rehabilitaci tak, že rozsudek býv. 
Vojenského obvodového soudu Brno ze dne 17. prosince 1980, čj. 4 T 332/80-76, 
se podle  § 14 odst. 1 písm. f) zák. č. 119/90 Sb. zrušuje v celém výroku o 
trestu a současně se ruší všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Toto usnesení nabylo právní moci dnem 19. června 1992, když ani proti němu 
obviněný nevyužil práva opravného prostředku. V následném hlavním líčení 
rozhodl býv. Vojenský obvodový soud Brno dne 22. července 1992 rozsudkem čj. 2 
Rtv 270/90-21 tak, že „při  nezměněném výroku o vině trestným činem 
nenastoupení služby v ozbrojených silách podle § 269 odst. 1 tr. zák. z 
rozsudku Vojenského obvodového soudu Brno ze dne 17. 12. 1980, sp. zn. 4 T 
332/80, který nabyl právní moci dne 30. 12. 1980, se podle § 24 odst. 1 písm. 
a) tr. zák. upouští od potrestání“. I proti tomuto rozhodnutí se obviněný práva 
odvolání vzdal, takže rozsudek nabyl právní moci dnem vyhlášení.

Proti usnesení bývalého Vojenského obvodového soud Brno ze dne 9. června 1992,  
čj. 2 Rtv 270/90-14, podal ministr spravedlnosti ve prospěch obviněného J. P. 
stížnost pro porušení zákona. V ní vojenskému obvodovému soudu vytýká, že při 
projednávání žádosti obviněného o soudní rehabilitaci nepostupoval důsledně 
podle zákona   č. 119/1990 Sb., jehož smyslem bylo rehabilitovat, a to nejen 
právně, ale i morálně co nejvíce těch, kteří v období totalitního režimu trpěli 
a byli pronásledováni. Je zřejmé, že důvodem nenastoupení služby v ozbrojených 
silách bylo náboženské přesvědčení obviněného J. P., aniž by byla vyhodnocena 
konkrétní situace v době, kdy došlo k trestné činnosti obviněného. Jednalo se o 
situaci, kdy přes obecně deklarovanou náboženskou svobodu, nebyla současně 
zajištěna možnost tuto svobodu, v případě konfliktu s danými občanskými 
povinnostmi, realizovat. Nebylo přiměřeně vzato v úvahu ani základní právo 
obviněného vyplývající z čl. 18 Všeobecné deklarace lidských práv (čl. 15 odst. 
1 Listiny základních práv a svobod), tedy právo na svobodu svědomí, které nelze 
zaměňovat se svobodou víry, ani se svobodou náboženskou. V té souvislosti se 
ministr spravedlnosti odvolal na nález Ústavního soudu ČR ze dne 26. 3. 2003, 
sp. zn. Pl. ÚS 42/02. Na základě toho navrhl, aby Nejvyšší soud podle § 268  
odst. 2   tr. ř. vyslovil, že usnesením býv. Vojenského obvodového soudu Brno 
ze dne 9. června 1992, čj. 2 Rtv 270/90-14, byl v neprospěch obviněného J. P. 
porušen zákon v ustanovení § 1 odst. 1, odst. 2 zákona č. 119/1990 Sb., o 
soudní rehabilitaci a v ustanovení  § 2 odst. 6 tr. ř. v tehdy platném znění ve 
vztahu k ustanovení § 269 odst. 1 trestního zákona č. 86/1950 Sb. (zjevně míněn 
tr. zák. č. 140/1961 Sb.), aby podle § 269 odst. 2 tr. ř. toto usnesení zrušil 
a současně zrušil také všechna rozhodnutí na uvedené usnesení obsahově 
navazující, pokud vzhledem ke změně, k níž došlo zrušením, pozbyla podkladu a 
dále postupoval podle § 270 odst. 1 tr. ř. Tento postup státní zástupkyně 
Nejvyššího státního zastupitelství ve veřejném zasedání, konaném o stížnosti 
pro porušení zákona upřesnila tak, že navrhuje přikázat Městskému soudu v Brně, 
aby věc v potřebném rozsahu znovu projednal a rozhodl. 

Obhájce obviněného se s obsahem stížnosti pro porušení zákona ztotožnil, avšak 
navrhl vyslovit též porušení zákona v neprospěch M. D., ohledně jejichž věcí 
bylo v původním řízení vysloveno jejich zabrání. Dále navrhl, aby Nejvyšší soud 
ve věci podle § 271 odst. 1 tr. ř. rozhodl sám tak, že se obviněný zprošťuje 
obžaloby a pro případ, že věc bude přikázána k novému projednání a rozhodnutí, 
aby byla přikázána jinému soudu než Městskému soudu v Brně, u něhož řízení v 
těchto věcech trvá neúměrně dlouho.  

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění zákona 
č. 47/1991 Sb. (dále též jen „rehabilitační zákon“), účelem tohoto zákona  je 
zrušit odsuzující  soudní rozhodnutí za činy,  které   v  rozporu  s   
principy  demokratické  společnosti respektující občanská politická práva a 
svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé  
přezkoumání případů osob takto protiprávně odsouzených  v důsledku porušování 
zákonnosti  na  úseku   trestního  řízení, odstranit  nepřiměřené tvrdosti  v 
používání  represe,  zabezpečit  neprávem  odsouzeným osobám  společenskou  
rehabilitaci  a  přiměřené hmotné odškodnění a umožnit  ze  zjištěných   
nezákonností  vyvodit  důsledky  proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení činy, které  směřovaly k 
uplatnění  práv a svobod  občanů zaručených ústavou  a vyhlášených ve  
Všeobecné deklaraci lidských práv a v  navazujících  mezinárodních   paktech  
o  občanských a politických  právech,  byly československými  trestními  zákony 
prohlášeny   za   trestné   v   rozporu   s   mezinárodním  právem a 
mezinárodnímu  právu  odporovalo  také  jejich  trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat  ve věcech, v nichž bylo v  době od 
25. února 1948 do  1. ledna 1990 vyhlášeno odsuzující  soudní rozhodnutí,  jež 
nabylo  právní moci,  pro jiné zločiny,  trestné činy,  přečiny nebo  přestupky 
neuvedené  v § 2, spáchané po 5. květnu 1945, mimo jiné též  pro  trestný  čin  
nenastoupení  služby v ozbrojených silách  podle  §  269 odst. 1 zákona  č. 
140/1961 Sb. Býv. Vojenský obvodový soud Brno, který v této věci přezkumné 
řízení podle rehabilitačního zákona na základě žádosti obviněného J. P. 
prováděl, se však důsledně cit. účelem rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Vojenského obvodového soudu Brno ze dne  9. června 
1992,   čj. 2 Rtv 270/90-14, sice zabýval, nikoliv však z pohledu těch závěrů 
Ústavního soudu ČR, na něž ministr spravedlnosti ve stížnosti pro porušení 
zákona poukazuje. Vyplývá to z následujících vět odůvodnění: „Zůstává 
skutečností, že byl k výkonu vojenského cvičení v trvání 21 dnů řádně předvolán 
povolávacím rozkazem, tohoto rozkazu neuposlechl a protože nepochybně 
demonstroval svoje rozhodnutí ani v budoucnu na vojnu nenastoupit, dopustil se 
toho činu, pro který byl odsouzen v původním řízení. Ani z navrhovatelem 
uvedených skutečností o tom, že byl vícekrát vyslýchán pracovníky StB, kteří o 
něho měli trvalý zájem a snažili se ho získat pro spolupráci, neplyne poznatek, 
že by za povoláním J. P. k vojenskému cvičení, jakých se zúčastňovali a účastní 
i nadále tisíce vojáků v záloze, stál zájem bývalé StB a že by jeho jednání 
bylo nějak nedostatečně objasněno či vyprovokováno. Nebyl tedy zjištěn žádný z 
důvodů, pro které by bylo nutno zrušit rozsudek v celém rozsahu, tedy především 
ve výroku o vině“. Výrok o vině trestným činem nenastoupení služby v 
ozbrojených silách  podle  §  269 odst. 1 tr. zák. proto ponechal nedotčený 
jako správný.   

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, avšak z roku 
1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v nenastoupení služby v ozbrojených silách v 
roce 1980 za trestný čin. 

Tyto závěry lze vztáhnout i na tento projednávaný případ, i když obviněný 
odmítl výkon vojenské služby již za platnosti ústavního zákona č. 100/1960 Sb., 
jehož ustanovení zaručující svobodu víry byla poněkud odlišná a svobodu svědomí 
výslovně vůbec nezaručovala.

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu Brno, pokud v uvedených intencích nepřezkoumal též výrok o vině trestným 
činem nenastoupení služby v ozbrojených silách podle § 269 odst. 1 zák. č. 
86/1950  Sb., porušil zákon v ustanoveních § 1 odst. 1, odst. 2 zák. č. 
119/1990 Sb., o soudní rehabilitaci, ve znění zák. č. 47/1991 Sb., a v řízení, 
které mu předcházelo v ustanoveních § 2 odst. 5, odst. 6 tr. ř., ve znění 
účinném do 31. 12. 1993, v neprospěch obviněného J. P. Vyslovit obhájcem 
navrhované porušení zákona též v neprospěch M. D. Nejvyšší soud nemohl, protože 
stížností pro porušení zákona napadené rozhodnutí se jmenované vůbec netýkalo a 
ministr spravedlnosti se o ní ani jen nezmínil (viz znění § 267 odst. 3, věty 
první, tr. ř.).  

Jako důsledek toho, že bylo vysloveno porušení zákona v neprospěch obviněného 
J. P., Nejvyšší soud podle § 269 odst. 2 tr. ř. zrušil v celém rozsahu nejen 
napadené usnesení, nýbrž i všechna další rozhodnutí, na toto usnesení obsahově 
navazující, pokud vzhledem ke změně, k níž došlo jeho zrušením, pozbyla 
podkladu. Týká se to zejména  následného rozsudku býv. Vojenského obvodového 
soudu Brno ze dne 22. července 1992, čj. 2 Rtv 270/90-21.

Návrhu obhájce, aby Nejvyšší soud ve věci sám meritorně rozhodl, tj. aby zrušil 
rozsudek býv. Vojenského obvodového soudu Brno ze dne 17. 12. 1980, sp. zn. 4 T 
332/80,  i ve výroku o vině a obviněného zprostil obžaloby, nebylo možno 
vyhovět. Podle § 271 odst. 1 tr. ř. může tak Nejvyšší soud postupovat jen, 
je-li možno rozhodnutí učinit na podkladě skutkového stavu, který byl v 
napadeném rozhodnutí správně zjištěn. Tuto podmínku neshledal Nejvyšší soud 
splněnou. V rehabilitačním řízení bylo podle zvláštního zákona přezkoumáváno 
odsouzení obviněného J. P. z důvodů v tomto zákoně výslovně uvedených. 
Nejednalo se o řízení ve věci samé a v napadeném rozhodnutí nebyl zjišťován 
skutkový stav, o nějž by, kdyby byl zjištěn správně, mohl Nejvyšší soud své 
vlastní rozhodnutí opřít. Za této situace proto nezbylo než Městskému soudu v 
Brně, jako soudu nyní podle zák. č. 284/1993 Sb. příslušnému, přikázat, aby věc 
v potřebném rozsahu znovu projednal a rozhodl. Konkrétně to znamená na základě 
trestního spisu sp. zn. 4 T 332/80 ve veřejném zasedání znovu rozhodnout o 
návrhu obviněného J. P. na zahájení rehabilitačního řízení podle zák. č. 
119/1990 Sb., přičemž rozhodující soud v intencích výše citovaného právního 
názoru Ústavního soudu, znovu posoudí jednání obviněného podle zákonů a norem 
mezinárodního práva, jimiž byla tehdejší ČSSR vázána, platných v roce 1980, a 
to i z hlediska jakou alternativu umožňoval tehdejší právní řád k výkonu 
základní vojenské služby pro případy, kdyby její výkon vedl k popření 
náboženského přesvědčení jednotlivce. Zruší-li nakonec městský soud i výrok o 
vině obviněného, pozbude tím automaticky platnosti i výrok o zabrání věci, 
který má svůj podklad ve skutečnosti, že byl spáchán trestný čin. Návrh obhájce 
na přikázání věci jinému soudu nebylo možno rovněž akceptovat, protože tak lze 
učinit jen z důležitých důvodů, za něž jím tvrzenou, důkazně však nijak 
nepodloženou skutečnost, že řízení u Městského soudu v Brně v obdobných věcech 
trvá neúměrně dlouho, není zatím možno považovat.      

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. 
ř.).    

V Brně dne 10. prosince 2003

 Předseda senátu:

JUDr. Juraj  M a l i k   

	

	
