Soud: Nejvyšší soud

Spisová značka: 4 Tz 30/2005

Datum rozhodnutí: 04.05.2005

Typ rozhodnutí: Rozsudek




4 Tz 30/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 4. 
května 2005 v senátě složeném z předsedy senátu JUDr. Františka Hrabce a 
soudců         JUDr. Juraje Malika a JUDr. Jiřího Pácala stížnost pro porušení 
zákona, kterou podal ministr spravedlnosti České republiky ve prospěch  J.   
S., ve věci obviněného D. J., vedené Policií České republiky, Okresním 
ředitelstvím Sokolov, pod sp. zn. ČTS: ORSO - 1112/OK - 2004, proti usnesení 
státního zástupce Okresního státního zastupitelství v Sokolově  ze dne 1. 11. 
2004, sp. zn.  Zt  912/2004,  a  rozhodl podle § 268 odst. 2 tr. ř.   t a k t o 
:

Usnesením státního zástupce Okresního státního zastupitelství v Sokolově ze 
dne  1. 11. 2004, sp. zn. Zt 912/2004,  b y l   p o r u š e n   z á k o n   v 
ustanoveních § 147 odst. 1 a § 148 odst. 1 písm. c) tr. ř. a v řízení, které mu 
předcházelo,  v ustanoveních § 2  odst. 5, 6   a § 80 odst. 1 tr. ř. v 
neprospěch J. S.     

O d ů v o d n ě n í :  	

Proti obviněnému D. J. bylo zahájeno trestní stíhání usnesením Policie České 
republiky, Okresním ředitelstvím  Sokolov, ze dne 30. 8. 2004, sp. zn. ČTS: 
ORSO - 1112/OK-2004, které bylo v souladu s ustanovením § 160 odst. 1, 5 tr. ř. 
rozšířeno usnesením ze dne 2. 9. 2004, sp. zn.  ČTS: ORSO - 1112/OK-2004,  pro 
skutek spočívající v tom, že obviněný v době kolem 14. 00 hod. dne 21. 7. 2004 
převzal od poškozeného J. K. osobní motorové vozidlo zn. Peugeot 406, společně 
s osvědčením    o technickém průkazu, technickým průkazem k vozidlu, dokladem o 
pojištění, dokladem  o emisích, 2 ks klíčů od vozidla s plnou mocí opravňující 
obviněného J. vozidlo prodat, převzít kupní cenu a převést vozidlo na jinou 
osobu, kdy vozidlo převzal za účelem směny tohoto vozidla  za byt v S., ul. J. 
o velikosti 2 + 1 s dispozičním právem a následného získání finanční hotovosti 
za uvedený obchod  prodeje bytu třetí osobě, kdy vzhledem ke svému majetkovému 
uspořádání, tj. že není majitelem směňovaného bytu, musel předem vědět, že ke 
směně bytu nedojde, dne 23. 7. 2004 vozidlo prodal náhodnému zájemci za částku 
260 000,- Kč, ke směně nedošlo  a peníze užil pro svoji potřebu, kdy tímto svým 
jednáním způsobil škodu poškozenému J. K. v oznámené výši 300 000,- 
Kč                

Usnesením Policie České republiky, Okresního ředitelství Sokolov, ze dne 11. 
10. 2004, sp. zn. ČTS: ORSO - 112/OK – 2004, bylo podle § 80 odst. 1 tr. ř. 
rozhodnuto o vrácení věci,  a to osobního vozidla zn. Peugeot,  s klíčem k 
vozidlu J. K.  

Proti uvedenému usnesení si podal prostřednictvím svého právního zástupce 
stížnost J. S., o níž rozhodl státní zástupce Okresního státního zastupitelství 
v Sokolově usnesením ze dne 1. 11. 2004, sp. zn. Zt 912/2004, tak, že podle § 
148 odst. 1 písm. c) tr. ř. stížnost J. S. jako nedůvodnou zamítl.

Podle § 266 odst. 1 tr. ř. podal ministr spravedlnosti proti výše citovanému 
usnesení státního zástupce Okresního  státního zastupitelství v Sokolově 
stížnost pro porušení zákona ve prospěch poškozeného J. S. Tímto usnesením byl 
podle stěžovatele porušen zákon v ustanoveních § 147 odst. 1 písm. a), b), § 
148 odst. 1 písm. c) tr. ř. a v řízení, které mu předcházelo, v ustanovení § 2 
odst. 6 tr. ř. ve vztahu k ustanovení § 80 odst. 1 tr. ř. v neprospěch 
poškozeného. 

V odůvodnění stížnosti pro porušení zákona je poukazováno na skutečnost, že  J. 
S. nabyl předmětný automobil od J. K. na základě kupní smlouvy, kterou jménem 
J. K. uzavíral obviněný D. J., aniž byl informován o navazující podmínce směny 
za byt. D. J. pak měl J. S. současně předložit veškeré písemnosti o koupi 
předmětného auta zn. Peugeot  včetně kupní smlouvy, notářsky ověřenou plnou moc 
ze dne 21. 7. 2004 vystavenou J. K., jenž obviněného opravňovala disponovat s 
předmětným automobilem. J. S. pak obviněnému předal před svědky kupní cenu za 
předmětný automobil ve výši 260 000,- Kč, přičemž před zaplacením mu  D. J. 
předal veškeré doklady k vlastnictví a provozu vozidla v originále a sdělil mu, 
že on je jenom zprostředkovatelem prodeje.   

J. S. byl následně předmětný automobil odňat postupem podle § 79   odst. 1 tr. 
ř. Ihned po tomto úkonu požádal J. S. prostřednictvím svého právního zástupce o 
vrácení vozidla jako věci odňaté podle § 80 odst. 1 tr. ř. O této žádosti pak 
nebylo výslovně rozhodnuto.  

Ve věci bylo opatřeno i vysvětlení J. K. podle § 158 odst. 5 tr. ř., který 
popsal svoji dohodu s obviněným J., dosvědčil, že mu předal plnou moc 
opravňující obviněného předmětný automobil prodat a rovněž rozvedl podmínky, 
které se týkaly jeho prodeje v souvislosti se směnou bytu. J. K. byl rovněž 
orgány činnými v trestním řízení poučen o jeho právech poškozeného v trestním 
řízení, přičemž tento se k trestnímu stíhání připojil  s náhradou škody ve výši 
300 000,- Kč. Do protokolu rovněž uvedl, že zajištěný automobil viděl, ví, že 
se nachází v areálu Policie, ale o vydání vozidla nepožádal a neučinil tak ani 
nikdy později.      

Přestože J. K. právo na předmětný automobil neuplatnil a připojil se k 
trestnímu stíhání částkou požadovanou jako náhrada škody, rozhodl policejní 
komisař usnesením ze dne 11. 10. 2004, ČTS: ORSO  - 1112/OK – 2004, tak, že 
vrátil poškozenému J. K. uvedený automobil včetně klíče. Své rozhodnutí pak 
odůvodnil tím, že této věci již není pro trestní řízení třeba a že J. K. je v 
registru vozidel evidován jako držitel tohoto automobilu. Tímto usnesením 
nedostál policejní orgán své povinnosti ve smyslu ustanovení      § 2 odst. 6 
tr. ř. a chybně aplikoval ustanovení § 80 odst. 1 tr. ř., na jehož znění i 
výklad  ministr spravedlnosti upozornil, když zdůraznil, že podle dikce zákona 
bylo nutné vydat předmětný automobil tomu, komu byl odňat, pokud na něj 
neuplatnila nárok další osoba, o jejímž právu na věc nebylo pochyb. Dále 
stěžovatel poukázal na to, že i kdyby v konkrétním případě J. K. na uvedený 
automobil právo uplatnil, bylo by potřeba se zabývat tím, zda o jeho právu na 
věc je nebo není pochyb, neboť z vedlejších podmínek prodeje smluvených mezi 
obviněným a J. K., jež v plné moci nebyly uvedeny, nemohly vzniknout vůči J. S. 
žádné právní účinky, a to vzhledem k ustanovení § 32 odst. 2 obč. zák., které 
se týká závaznosti pokynů daných mimo plnou moc. 

Z výše uvedených důvodů byla úvaha policejního orgánu o tom, že podmínky k 
vydání osobního automobilu J. K. byly splněny, chybná, neboť J. K. právo na věc 
neuplatnil, ale učinil tak naopak J. S. nehledě na okolnost, že není úkolem 
policejního orgánu řešit vlastnické právo k vydávanému automobilu. Státní 
zástupce okresního státního zastupitelství následně pochybení policejního 
orgánu nenapravil, když stížnost J. S. jako nedůvodnou zamítl, ačkoliv měl 
správně podle stěžovatele  rozhodnout tak, že se předmětný automobil vydává J. 
S.                            

V závěru podané stížnosti pro porušení zákona ministr spravedlnosti navrhl, aby 
Nejvyšší soud v dané věci rozhodl akademickým výrokem, tj. aby podle § 268 
odst. 2 tr. ř. vyslovil, že usnesením státního zástupce Okresního státního 
zastupitelství v Sokolově ze dne 1. 11. 2004, sp. zn. Zt 912/2004, byl porušen 
zákon v ustanoveních § 147 odst. 1  a § 148 odst. 1 písm. c) tr. ř. a v řízení, 
které mu předcházelo, v ustanovení § 2 odst. 6 tr. ř. ve vztahu k ustanovení § 
80 odst. 1 tr. ř. v neprospěch poškozeného J. S.        

Nejvyšší soud přezkoumal podle ustanovení § 267 odst. 3 tr. ř. zákonnost  a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k následujícím závěrům.  

Podle § 80 odst. 1 tr. ř. není-li věc, která byla podle § 78 vydána nebo podle 
§ 79 odňata, k dalšímu řízení už třeba a nepřichází-li v úvahu její propadnutí 
nebo zabrání, vrátí se tomu, kdo ji vydal nebo komu byla odňata. Jestliže na ni 
uplatňuje právo osoba jiná, vydá se tomu, o jehož právu na věc není pochyb. Při 
pochybnostech se věc uloží do úschovy a osoba, která si na věc činí nárok, se 
upozorní, aby jej uplatnila v řízení ve věcech občanskoprávních. Pokud osoba, 
která má na věc právo, ji přes opakovanou výzvu nepřevezme, bude věc prodána a 
částka za ni stržená bude uložena do úschovy soudu. Na prodej se užije 
přiměřeně předpisu o soudním prodeji zabavených movitých věcí.

Z citované zákonné úpravy jsou patrné tři různé alternativy, jak je možné 
rozhodnout o věci vydané nebo odňaté podle § 78 a § 79 tr. ř., pokud ji k 
dalšímu řízení už není třeba a ani nepřichází v úvahu její propadnutí či 
zabrání. Vzájemný vztah těchto alternativ je takový, že se postupně vylučují. 
Věc lze vrátit tomu, kdo ji vydal nebo komu byla odňata, jen jestliže na ni 
neuplatnil někdo jiný právo, o němž není pochyb, a není-li zde tedy ani 
situace, kdy o právu na věc vznikly takové pochybnosti, že není zřejmé, komu 
věc vrátit. Neuplatnil-li nikdo jiný právo na vydanou či odňatou věc, vrátí se 
zásadně tomu, kdo ji vydal nebo komu byla odňata. Přitom věc lze vrátit tomu, 
kdo ji vydal nebo komu byla odňata, i tehdy, když není o jeho právu na věc 
pochyb, přestože na ni uplatnila právo osoba jiná. Podle druhé alternativy může 
být věc vydána jiné osobě, než která ji vydala nebo které byla odňata, pokud 
taková osoba uplatnila právo na věc, o tomto jejím právu není pochyb  a 
nesvědčí-li takové právo tomu, kdo věc vydal nebo komu byla odňata. Uvedené 
podmínky jsou kumulativní a musí být splněny všechny zároveň. Konečně třetí 
alternativa přichází v úvahu, když věc nelze vrátit tomu, kdo ji vydal nebo 
komu byla odňata, ale nelze ji vydat ani jiné osobě, která na ni uplatnila 
právo, protože jsou zde u obou osob pochybnosti o jejich právu na věc, které 
lze řešit jen tím, že se věc uloží do úschovy a osoby, které si na ni činí 
nárok, se upozorní, aby jej uplatnily v řízení ve věcech občanskoprávních. 

Podle soudní praxe pochybnosti o právu k věci ve smyslu třetí alternativy jsou 
dány zpravidla tehdy, když právo k věci uplatňuje další osoba, popřípadě více 
osob, odlišných od osoby, která věc vydala nebo které byla věc odňata, přičemž 
z důkazů shromážděných pro účely trestního stíhání nelze učinit spolehlivý 
závěr o tom, které z takových osob má být věc vrácena, resp. pokud právo na věc 
ani jedné z těchto osob není nepochybné. Je-li tomu tak, potom nezbývá, než 
učinit opatření podle ustanovení § 80 odst. 1 věty třetí tr. ř. o uložení věci 
do úschovy a vyzvat všechny osoby, které si na věc činí nárok, aby jej 
uplatnily v občanskoprávním řízení. Ze znění této věty citovaného ustanovení 
vyplývá, že orgán činný v trestním řízení vyvstalé pochybnosti o právu k věci 
neodstraňuje prováděním samostatného dokazování. Orgán činný v trestním řízení 
postupem podle § 80 odst. 1 tr. ř. totiž neřeší   otázku vlastnického či jiného 
práva k věci (srov. rozhodnutí pod č. 2/1970 Sb. rozh. tr.), jelikož osoba, 
která uplatňuje určité právo na věc, se může i po jejím vrácení podle § 80 
odst. 1 tr. ř. jiné osobě domáhat vůči ní vydání věci v řízení ve věcech 
občanskoprávních. Proto důkazy, které má orgán činný v trestním řízení k 
dispozici, hodnotí jen z toho hlediska, zda umožňují vydanou nebo odňatou věc 
vrátit tomu, kdo ji vydal nebo komu byla odňata, nebo zda na ni někdo jiný 
uplatnil právo, o němž není pochyb, a proto lze vydat věc jemu, anebo konečně 
zda důkazní situace vyvolává takové pochybnosti o právu na věc, že je třeba 
řešit je v řízení ve věcech občanskoprávních a věc zatím uložit do úschovy. Z 
toho tedy plyne, že orgán činný v trestním řízení sám nemůže postupem podle § 
80 odst. 1 tr. ř. odstraňovat pochybnosti vzniklé o právu na věc a provádět 
dokazování zaměřené jen na tuto otázku. Je tomu tak též proto, že v mezidobí po 
spáchání trestného činu (skutku), který je předmětem dokazování prováděného 
orgány činnými v trestním řízení, mohlo dojít např. ke změnám v právních 
vztazích týkajících se vydané nebo odňaté věci, které z hlediska trestní 
odpovědnosti nemají právní význam a jejichž objasňování by přesahovalo potřeby 
trestního stíhání.

Pro úplnost Nejvyšší soud dodává, že otázku, která z výše uvedených tří 
alternativ obsažených v ustanovení § 80 odst. 1 tr. ř. přichází v úvahu, řeší 
příslušný orgán činný v trestním řízení, který rozhoduje o vrácení (vydání)  
věci, jako otázku předběžnou ve smyslu § 9 odst. 1 tr. ř.

Z obsahu spisového materiálu Nejvyšší soud zjistil, že J. S. nabyl předmětný 
automobil do dispozice na základě smlouvy označené jako kupní smlouva  ze dne 
23. 7. 2004 uzavřené mezi D. J. a J.  S., kterou D. J. prodal J. S. uvedený 
automobil  za dohodnutou cenu ve výši 260 000,- Kč. Obviněný pak s vozidlem 
předal J. S. plnou moc ze dne 21. 7. 2004, která obviněného opravňovala k 
prodeji automobilu jménem J. K., jež je rovněž založena ve spise. Z protokolu 
na č. l. 148 spisu je zjevné, že dne 31. 8. 2004 odmítl J. S. předmětné vozidlo 
na základě výzvy podle § 78 tr. ř. vydat. Ve spise se na následujícím listě 
nachází protokol o vydání ( odnětí ) věci, kde je uvedeno, že J. S. s vydáním 
souhlasí a toto potvrzuje svým podpisem, a to na základě příkazu. Dále se ve 
stejném protokole uvádí, že na základě porady s Mgr. Š. podává J. S. proti 
odebrání vozidla protest. J. S. rovněž podáním ze dne 2. 9. 2004 žádal Okresní 
státní zastupitelství v Sokolově o vrácení předmětného automobilu. Doklad o 
tom, jak bylo o této žádosti rozhodnuto, se ve spise nenachází.         

Nejvyšší soud dále zkoumal, zda J. K. uplatnil na předmětný automobil právo. 
Jmenovaný podával ve věci vysvětlení podle § 158 odst. 5 tr. ř. dne 2. 8. 2004, 
kdy se tzv. připojil s částkou 300 000,- Kč, coby způsobenou škodou, k 
trestnímu řízení a následně pak  opětovně podával ve věci vysvětlení ve dnech 
31. 8. 2004 a 19. 8. 2004, kdy byl vyplněn formulář k odcizenému vozidlu (č. l. 
106 spisu). Následně se J. K. opětovně připojil s nárokem na náhradu škody k 
trestnímu řízení částkou 300 000,- Kč při dalším podání vysvětlení dne 2. 9. 
2004, kdy se dostavil za účelem identifikace vozidla, které policie získala do 
dispozice. Pokud byl dotázán, zda nahlásil vozidlo jako odcizené, uvedl, že na 
Policii ČR OOP Sokolov pouze sdělil, že vozidlo předal spolu s doklady D. J., 
aby udělal výměnu vozidla za byt, ten byt pak prodal a z prodeje mu vyplatil 
sjednanou částku ve výši 550 000,- Kč. Obviněný J. toto neučinil a na jeho 
další dotazy, kde je auto, neodpověděl. V té době tedy nevěděl, kde se vozidlo 
nachází. Naposledy s obviněným J. hovořil dne 15. 8. 2004 a dozvěděl se, že 
vozidlo je pryč, že se nikdy nenajde a na dotaz ohledně prodeje mu obviněný 
sdělil, že automobil neprodal, nezískal za něj žádné peníze a že mu koncem 
srpna vyplatí 400 000,- Kč. Po té, co J. K. na policii uvedl výše uvedené 
skutečnosti, policejní orgán mu sdělil, že je třeba vypsat formulář k 
odcizenému vozidlu, což se také stalo. On však ve skutečnosti pouze nahlásil, 
že ho obviněný podvedl.  

Usnesením policejního orgánu ze dne 11. 10. 2004,  sp.  zn.  ČTS: ORSO - 
1112/OK - 

2004, bylo následně předmětné vozidlo spolu s klíčem vráceno J. K. V odůvodnění 
tohoto rozhodnutí  se konstatuje, že dne 31. 8. 2004 byly výše uvedené věci 
vydány podle § 78 tr. ř. J. S. jako věci důležité pro trestní řízení vedené 
proti obviněnému D. J. Vzhledem k tomu, že věcí již není pro trestní řízení 
potřeba a jsou majetkem J. K., který je veden v centrálním registru vozidel 
jako držitel, právnická osoba (pozn. opsáno doslova), rozhodl policejní orgán, 
jak výše uvedeno.       

K popsanému stavu věci Nejvyšší soud konstatuje, že shora uvedené usnesení 
policejního orgánu je nepřesné již v tom, že jím vyšetřovatel rozhodl o vrácení 
věci, ačkoli doličnou věc lze podle § 80 odst. 1 tr. ř. vrátit jen osobě, která 
ji vydala nebo které byla odňata, což plyne i ze samotného pojmu vrácení, jenž 
označuje postup, kterým se obnovuje původní stav. Jiné osobě - v posuzovaném 
případě J. K. - tedy bylo možné takovou věc vydat, nikoli vrátit ( jak to 
ostatně výslovně uvádí ustanovení  § 80 odst. 1 věta druhá tr. 
ř.).                  

Proti shora citovanému usnesení policejního orgánu o vrácení věci podal J. S. 
stížnost, ve které zdůraznil, že správně měl policejní orgán podle § 80 odst. 1 
tr. ř.  vrátit uvedený automobil jemu, neboť to byl on, kdo ho policii vydal. 
Poukázal rovněž na to, že automobil nabyl v dobré víře.         

Usnesením státního zástupce Okresního státního zastupitelství v Sokolově ze dne 
1. 11. 2004, sp. zn. Zt 912/2004, byla shora uvedená stížnost zamítnuta jako 
nedůvodná. Z odůvodnění uvedeného rozhodnutí vyplývá, že k předmětnému 
automobilu uplatnil nárok i J. S., který  jej koupil od obviněného. V průběhu 
vyšetřování bylo zjištěno, že toto vozidlo obviněný J. vylákal od poškozeného 
J. K., přičemž proti obviněnému J. bylo zahájeno v této věci trestní stíhání. 
Státní zástupce poté  konstatoval obsah stížnosti J. S. a uvedl, že 
přezkoumávané usnesení policejního orgánu je v souladu se zákonem. To proto, že 
je nepochybné, že toto vozidlo patřilo i patří J. K., který rovněž uplatnil 
právo na vrácení vozidla. Pokud pak D. J. prodal vozidlo J. S., je nutno 
vycházet z ustanovení občanského zákoníku, neboť tomuto právnímu předpisu 
podléhají všechny dispozice, jenž s odcizeným nebo jiným podobným trestným 
činem získaným vozidlem vykonal pachatel, který není podnikatelem, a vozidlo 
prodal fyzické či právnické osobě. Jakýkoli takový úkon je absolutně neplatný 
ve smyslu ustanovení § 39 obč. zák., a to proto, že osoba, která není 
vlastníkem, nemůže na nikoho převést vlastnictví k věci nehledě na to, že 
prodej odcizeného vozidla či vozidla získaného obdobným trestný činem je 
úkonem, který svým obsahem a účelem odporuje zákonu a dobrým mravům. Pokud tedy 
policejní komisař rozhodl o vrácení vozidla původnímu majiteli J. K., 
rozhodoval v souladu se zákonem a nezbylo proto, než podanou stížnost 
zamítnout. Tímto rozhodnutím však nejsou dotčeny majetkové nároky J. S. proti 
obviněnému D. J. ohledně vrácení kupní ceny.        

             			 

Jak bylo již dříve zdůrazněno, J. K. ve skutečnosti právo na předmětný 
automobil neuplatil, pouze se domáhal náhrady způsobené škody, která mu měla 
být podvodem obviněného D. J. způsobena. Ve svém vysvětlení rovněž objasnil, za 
jakých okolností byl vypsán formulář k odcizenému vozidlu. Pokud pak státní 
zástupce v odůvodnění svého rozhodnutí uvedl, že předmětné vozidlo patřilo a 
stále patří J. K., který rovněž uplatnil právo na vrácení vozidla, nemá toto 
tvrzení oporu ve spisovém materiálu. To proto, že výslovná žádost J. K. o 
vydání tohoto vozidla není ve spise obsažena a nelze za ni považovat ani 
vyplněný formulář k odcizenému vozidlu, jelikož z dostupných důkazů vyplývá, že 
J. K. předal automobil D. J. za účelem jeho prodeje, k němuž ho dokonce vybavil 
plnou mocí s úředně ověřeným podpisem ze dne 21. 7. 2004. Tuto plnou moc 
odvolal až dne 5. 8. 2004, přičemž není zřejmé, zda s tímto projevem jeho vůle 
byl seznámen i obviněný J.. K prodeji předmětného vozidla navíc došlo již dne 
23. 7. 2004.

Na základě  úkonů učiněných J. K. tedy nelze dospět k závěru, že se předmětný 
automobil  dostal do faktické dispozice obviněného D. J. trestným činem, ani že 
J. K. uplatnil na předmětný automobil právo ve smyslu ustanovení § 80 odst. 1 
tr. ř.  Proto bylo nutné postupovat podle výše uvedené první varianty 
ustanovení § 80 odst. 1 tr. ř.  a vrátit automobil osobě, která jej vydala. V 
této souvislosti se pak nelze rovněž ztotožnit ani s občanskoprávní argumentací 
státního zástupce, která není případná, pokud odkazuje na ustanovení § 39 obč. 
zák., podle něhož je právní úkon neplatný, pokud svým obsahem nebo účelem 
odporuje zákonu nebo jej obchází anebo se příčí dobrým mravům. Orgán činný v 
trestním řízení totiž není oprávněn řešit občanskoprávní vztahy k vydané či 
odňaté věci a je povinen postupovat striktně podle trestního řádu. I kdyby J. 
K. uplatnil na automobil právo, nemohl by mu ho orgán činný v trestním řízení 
vydat, neboť jeho právo na tuto věc nebylo vzhledem k důkazům obsaženým ve 
spise nepochybné, a to s ohledem na kupní smlouvu a zejména plnou moc, na které 
je úředně ověřený podpis J. K., jíž jmenovaný D. J. výslovně zplnomocnil k 
převodu vlastnického práva k předmětnému vozidlu na jiného. Proto by v uvedeném 
případě,  pokud by policejní orgán měl pochybnosti o platnosti uvedené kupní 
smlouvy, musela být aplikována třetí varianta předpokládaná ustanovením § 80 
odst. 1 tr. ř., na jejímž základě by bylo předmětné vozidlo uloženo do úschovy 
a J. K. vyzván, aby na vozidlo uplatnil nárok v řízení ve věcech 
občanskoprávních.  

Z uvedených důvodů měl tedy státní zástupce usnesení policejního orgánu zrušit 
a rozhodnout ve věci sám tak, že se předmětný automobil vrací J. S. Státní 
zástupce však pochybení policejního orgánu nezjistil a nesprávně stížnost 
podanou J. S. zamítl, čímž postupoval v rozporu s ustanoveními § 147 odst. 1 a 
§ 148 odst. 1 písm. c) tr. ř. 

Nejvyšší soud proto podle § 268 odst. 2 tr. ř. vyslovil, že usnesením státního 
zástupce Okresního státního zastupitelství Sokolově ze dne 1. 11. 2004, sp. zn. 
Zt 912/2004, byl porušen zákon v ustanoveních § 147 odst. 1 a § 148 odst. 1 
písm. c) tr. ř. a v řízení, které mu předcházelo, též v ustanoveních § 2 odst. 
5, 6 a § 80 odst. 1 tr. ř. v neprospěch J. S. Nejvyšší soud se ve svém 
rozhodování musel omezit toliko na akademický výrok, neboť v řízení o stížnosti 
pro porušení zákona lze podle § 269 odst. 2 tr. ř. zrušit pouze ta nezákonná 
rozhodnutí, jimiž byl porušen zákon v neprospěch obviněného. V daném případě 
však J. S., v jehož neprospěch  byl zákon porušen,  procesní postavení 
obviněného nemá a na samotné postavení obviněného D. J. napadené rozhodnutí 
žádný vliv nemělo. Proto nebylo možné postupovat podle § 269 odst. 2 tr. ř. a 
násl.     

P o u č e n í :    Proti tomuto rozhodnutí není opravný prostředek přípustný. 

V  Brně dne 4. května  2005

                                                                                
     Předseda senátu: 

                                                                                
     JUDr. František  H r a b e c  

	

	

 	
