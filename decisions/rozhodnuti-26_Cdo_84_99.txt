Soud: Nejvyšší soud

Spisová značka: 26 Cdo 84/99

Datum rozhodnutí: 29.08.2000

Typ rozhodnutí: ROZSUDEK


Kategorie rozhodnutí: C




26 Cdo 84/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedkyně Doc. 
JUDr. Věry Korecké, CSc. a soudců JUDr. Miroslava Feráka a JUDr. Hany Müllerové 
v právní věci žalobce J. V., zastoupeného advokátem, proti žalovanému J. Z., 
zastoupenému advokátem, o zaplacení částky 43.246.-Kč, vedené u Okresního 
soudu  v Klatovech pod sp.zn. 6 C 258/96, o dovolání žalovaného proti rozsudku 
Krajského soudu  v Plzni ze dne 19. října 1998, č.j. 15 Co 554/98-131, takto:

 I. Dovolání se zamítá.

II. Žalovaný je povinen zaplatit žalobci na náhradě nákladů dovolacího řízení 
částku 1.575,-Kč, k rukám advokáta, do tří dnů od právní moci rozsudku.

O d ů v o d n ě n í :

Okresní soud v Klatovech rozsudkem ze dne 29.5.1998, č.j. 6 C 258/96-111, ve 
znění opravného usnesení ze dne 21.8.1998, č.j. 6 C 258/96-126a (poté, co jeho 
v pořadí prvý zamítavý rozsudek ze dne 30.5.1997, č.j. 6 C 258/96-46, byl k 
odvolání žalobce zrušen usnesením Krajského soudu v Plzni ze dne 20.8.1997, 
č.j. 15 Co 435/97-67), uložil žalovanému povinnost zaplatit žalobci částku 
43.246.-Kč do jednoho měsíce od právní moci rozsudku; co do zbytku - zaplacení 
úroku z prodlení, žalobu zamítl, a rozhodl o nákladech řízení. Shledal žalobu z 
hlediska ustanovení § 451 a násl. obč.zák. důvodnou, když dovodil, že žalovaný 
užíval v době od února 1996 do prosince 1996 nemovitost žalobce (dům č.p. 
19               v H. - dále \"předmětná nemovitost\") na základě neplatné 
nájemní smlouvy, a žalobce se tudíž oprávněně domáhá vydání takto žalovaným 
získaného bezdůvodného obohacení. Dovodil, že částka, kterou žalovaný 
poskytoval žalobci za užívání nemovitosti, neodpovídala součtu nájemného za 
užívání bytových a nebytových prostor, na které by měl žalobce nárok, a že je 
proto výše požadovaného bezdůvodného obohacení opodstatněná, a to i s 
přihlédnutím i k tomu, že žalovaný neplatil za užívání nebytových prostor a 
zahrady.

K odvolání žalovaného Krajský soud v Plzni rozsudkem ze dne 19.10.1998, 
č.j.                   15 Co 554/98-131, potvrdil rozsudek soudu prvního stupně 
ve výroku o zaplacení částky 29.419,20 Kč, ve výroku o zaplacení částky 
13.826,80 Kč změnil rozsudek soudu prvního stupně tak, že žalobu zamítl; 
současně rozhodl o nákladech řízení. Odvolací soud ve shodě se soudem prvního 
stupně posoudil uplatněný nárok jako nárok z bezdůvodného obohacení ve smyslu 
ustanovení § 451 a násl. obč.zák.; neztotožnil se však s názorem okresního 
soudu na výši bezdůvodného obohacení získaného žalovaným. Zaujal názor, že 
rozsah vydání bezdůvodného obohacení musí být stanoven objektivně, bez ohledu 
na sociální poměry obohaceného a na subjektivní požadavky poškozeného, resp. na 
okolnost, že by poškozený mohl žádat bezdůvodné obohacení i za užívání jiných 
věcí. Rozsah vydání bezdůvodného obohacení činí podle názoru odvolacího soudu v 
místě a čase obvyklou úhradu (nájemné) za užívání obdobných objektů. Domáhal-li 
se tedy žalobce za užívání předmětné nemovitosti částky ve výši 5.823.-Kč 
měsíčně, bylo na něm, aby prokázal, že požadovaná částka odpovídá nájemnému, 
jež by mohl za její pronájem získat. I když odvolací soud přisvědčil žalobci, 
že výši bezdůvodného obohacení za užívání bytových prostor nelze ztotožnit s 
výší regulovaného nájemného z bytu, považoval za nedůvodný jeho požadavek za 
zaplacení 600.- Kč za 1 m2 ročně z nebytových prostor (garáže a chlívku), když 
nepředložil žádný důkaz o tom, že by této částce odpovídalo v roce 1996 obvyklé 
nájemné z nebytových prostor. Pokud jde o výši bezdůvodného obohacení získaného 
žalovaným dovodil, že je nutno posoudit jej \"jako jeden celek, jako to, oč se 
nesnížil jeho majetek, ačkoliv bez právního důvodu užíval rodinný domek o 183 
m2 bytové plochy, dále garáž a chlívek, a částečně i vybavení bytu a čistírnu 
odpadních vod\". Protože výši obvyklé odměny za užívání nemovitostí nebylo 
možno - při neexistenci trhu s byty a s pronajímáním nemovitostí - objektivně 
zjistit, odvolací soud určil výši bezdůvodného obohacení získaného žalovaným 
podle § 136 o.s.ř., opíraje se přitom o zprávu Realitní kanceláře K. (č.l.80 
spisu), podle níž by výše nájemného za užívání nemovitosti daného stavebně 
technického stavu, lokality a situování činila 3.500 až 4.500.-Kč měsíčně. Na 
základě toho uzavřel, že žalovanému vzniklo bezdůvodné obohacení ve výši 
4.500.-Kč měsíčně, což za dobu od 22.2.1996 do 31.12.1996 činilo celkem 
29.419,20 Kč; ve zbytku - co do částky 13.826, 80 Kč neshledal žalobu důvodnou.

Proti tomuto rozsudku podal žalovaný dovolání, jehož přípustnost opřel o 
ustanovení        § 238 odst. 1 písm. b/ o.s.ř., a v němž uplatnil dovolací 
důvod nesprávného právního posouzení věci odvolacím soudem (§ 241 odst. 3 písm. 
d/ o.s.ř.). Namítá, že žalobce neprokázal, v jakém rozsahu se měl žalovaný na 
jeho úkor obohatit užíváním předmětné nemovitosti. Žaloba měla proto být buď 
zamítnuta nebo výše úhrady za užívání měla být stanovena podle platného 
cenového předpisu, konkrétně podle vyhlášky č. 176/1993 Sb. (jejího ustanovení 
§ 5), nikoliv úvahou soudu dle § 136 o.s.ř. Uvádí, že \"analogicky by rovněž 
mohlo být užito rozhodnutí publikované ve Sbírce soudních rozhodnutí a 
stanovisek pod R 34/1983, str. 210\", kde se uvádí, že při stanovení výše 
neoprávněného majetkového prospěchu získaného užíváním bytu se vychází z 
předpisů rozhodných pro výpočet úhrady za užívání bytu. Dovolatel má za to, že 
mělo být přihlédnuto i k tomu, že žalobce odvezl část vybavení bytu, že mu 
bránil ve vstupu do předmětné nemovitosti, že si žalovaný opatřil bytovou 
náhradu sám, jakož i k námitce \"rozporu s dobrými mravy\" (k majetkovým a 
rodinným poměrům žalovaného). Navrhl, aby napadený rozsudek byl zrušen a věc 
byla vrácena odvolacímu soudu k dalšímu řízení.

Žalobce se svém dovolacím vyjádření ztotožnil s právním posouzením věci 
odvolacím soudem a navrhl, aby dovolání žalovaného bylo jako nedůvodné 
zamítnuto.

Nejvyšší soud jako soud dovolací (§ 10a o.s.ř.) shledal, že dovolání bylo 
podáno včas, osobou k tomu oprávněnou - účastníkem řízení (§ 240 odst. 1 
o.s.ř.), za splnění zákonné podmínky advokátního zastoupení dovolatele (§ 241 
odst. 1 a 2 o.s.ř.). Přípustnost dovolání           v dané věci se opírá o 
ustanovení § 238 odst. 1 písm. b/ o.s.ř., když podle obsahu (§ 42 odst. 1 
o.s.ř.) směřuje proti výroku rozsudku odvolacího soudu, jímž byl potvrzen v 
pořadí druhý rozsudek soudu prvního stupně, kterým okresní soud rozhodl jinak, 
než ve svém v pořadí prvém rozsudku, neboť byl vázán právním názorem odvolacího 
soudu, vysloveným v jeho shora označeném zrušujícím usnesení.

Nejvyšší soud přezkoumal napadený rozsudek odvolacího soudu, jsa přitom vázán 
nejen rozsahem dovolání, ale i uplatněným dovolacím důvodem včetně toho, jak 
jej dovolatel obsahově vymezil (§ 242 odst. 1, odst. 2 věta prvá o.s.ř.). Vady 
uvedené v § 237 odst. 1 o.s.ř., ani tzv. jiné vady řízení, které mohly mít za 
následek nesprávné rozhodnutí ve věci (§ 241 odst. 3 písm. b/ o.s.ř.), k nimž 
dovolací soud obligatorně přihlíží (§ 242 odst. 3 věta druhá o.s.ř.), nebyly v 
dovolání tvrzeny a jejich existence se z obsahu spisu nepodává.

Předmětem dovolacího přezkumu v dané věci tak bylo posouzení správnosti 
právního názoru odvolacího soudu na otázku výše bezdůvodného obohacení, které 
měl žalovaný získat na úkor žalobce užíváním předmětné nemovitosti, a to z 
hlediska námitek uplatněných                   v dovolání.

Nesprávné právní posouzení věci jako důvod dovolání ve smyslu ustanovení § 241 
odst. 3 písm. d/ o.s.ř. spočívá v tom, že odvolací soud aplikoval na zjištěný 
skutkový stav nesprávný právní předpis nebo že správně použitý právní předpis 
nesprávně vyložil.

Podle ustanovení § 451 odst. 1 obč.zák., kdo se na úkor jiného bezdůvodně 
obohatí, musí obohacení vydat. Jednou ze skutkových podstat bezdůvodného 
obohacení, vymezených         v ustanovení § 451 odst. 2 obč.zák. je prospěch 
získaný plněním z neplatného právního úkonu. Podle § 457 odst. 1 obč.zák. je-li 
smlouva neplatná nebo byla-li zrušena, je každý z účastníků povinen vrátit 
druhému vše, co podle ní dostal.

V smyslu ustanovení § 458 odst. 1 obč.zák. musí být vydáno vše, co bylo nabyto 
bezdůvodným obohacením. Není-li to dobře možné, zejména proto, že obohacení 
záleželo ve výkonech, musí být poskytnuta peněžitá náhrada.

V případě neplatné nájemní smlouvy spočívá obohacení pronajímatele v obdržených 
platbách nájemného a obohacení nájemce v tom, že pronajatou věc užíval. Na 
rozdíl od pronajímatele, který je povinen vrátit inkasované platby nájemného, 
nájemce není schopen obohacení získané užíváním věci vrátit. Je proto povinen 
poskytnout za ně peněžitou náhradu. Peněžitá náhrada musí pochopitelně 
odpovídat peněžitému ocenění získaného obohacení. Pokud její výše není 
stanovena právním předpisem, určí ji soud podle své úvahy (§ 136 o.s.ř.). Tato 
úvaha se musí opírat o finanční ocenění prospěchu, který nájemci užíváním věci 
vznikl. Majetkovým vyjádřením tohoto prospěchu je peněžitá částka, která 
odpovídá částkám, vynakládaným obvykle v daném místě a čase za užívání věci, 
zpravidla formou nájmu, a kterou by nájemce byl povinen plnit podle platné 
nájemní smlouvy; důvodně se tedy tato náhrada poměřuje s obvyklou hladinou 
nájemného.

Ze skutkových zjištění soudu prvního stupně, z nichž vycházel i soud odvolací, 
plyne, že žalovaný užíval předmětnou nemovitost, vlastnicky náležející žalobci, 
na základě nájemní smlouvy, uzavřené s jeho právním předchůdcem. Tato smlouva 
byla později shledána neplatnou a žalovanému byla pravomocným soudním 
rozhodnutím uložena povinnost předmětnou nemovitost vyklidit. Žalovaný v 
posuzovaném období užíval celou předmětnou nemovitost, tj. jak byt (jeho 
příslušenství) v něm se nacházející, tak i nebytové prostory - garáž a chlév.

Z uvedeného vyplývá, že obohacení žalovaného spočívalo v tom, že na základě 
neplatné smlouvy užíval předmětnou nemovitost jako celek, a že jeho prospěch 
spočíval ve výkonu užívacího práva k celé nemovitosti, nikoli pouze k bytu; 
plnění, které je povinen vydat žalobci, proto musí vycházet z hodnoty nájemného 
k nemovitosti, tak, jak to odpovídá faktickému výkonu užívacího práva 
žalovaného.

Názor dovolatele, že při určení výše náhrady za užívání nemovitosti je nutno 
vycházet          z výše nájemného z bytu, stanoveného podle ustanovení § 5 
vyhlášky č. 176/1993 Sb., není tedy správný. Ostatně podle citovaného předpisu, 
který upravuje toliko nájemné z bytu, by nebylo možno stanovit hodnotu 
bezdůvodného obohacení získaného žalovaným užíváním nebytových prostor; pro 
úplnost lze pak poznamenat, že vyhláška č. 589/1990 Sb., o nájemném z 
nebytových prostor, ve znění pozdějších předpisů, byla zrušena vyhláškou č. 
187/1995 Sb.,           s účinností k 1.10.1995, takže v posuzovaném období již 
nájemné z nebytových prostor nepatřilo k regulovaným cenám.

Odvolací soud tedy nepochybil, pokud v dané věci dovodil, že výši bezdůvodného 
obohacení získaného žalovaným užíváním nemovitosti žalobce ve shora uvedeném 
rozsahu, je nutno posuzovat jako celek, přičemž je nutno vycházet z úhrady 
(nájemného) za užívání obdobného objektu obvyklého v daném místě a čase. 
Protože výše této úhrady (nájemného) nebyla v posuzovaném období regulována 
právními předpisy, a protože její přesnou výši nebylo možno z objektivních 
důvodů zjistit, odvolací soud důvodně postupoval podle § 136 
o.s.ř.,             a určil výši nároku žalobce, představujícího jeho nárok na 
peněžitou náhradu za bezdůvodné obohacení získané žalovaným na jeho úkor podle 
své úvahy. Jeho závěr o výši nároku žalobce se přitom opírá o důkaz, provedený 
v řízení (zprávu realitní kanceláře). Odvolací soud též správně dovodil, že při 
určení výše bezdůvodného obohacení nelze přihlížet k sociálním poměrům 
obohaceného, neboť pro takovýto postup nelze shledat oporu v ustanovení § 458 
obč.zák.; v tomto směru není tedy dovolací námitka \"rozporu s dobrými mravy\", 
resp. námitka, že si žalovaný opatřil bytovou náhradu, důvodná.

Z uvedeného je zřejmé, že z hlediska uplatněného dovolacího důvodu je 
potvrzující úrok rozsudku odvolacího soudu správný; Nejvyšší soud proto 
dovolání žalovaného jako nedůvodné zamítl (§ 243b odst. 1 část věty před 
středníkem o.s.ř.).

O náhradě nákladů dovolacího řízení bylo rozhodnuto podle § 243b odst. 4 věty 
první, § 224 odst. 1, § 151 odst. 1 věty první a § 142 odst. 1 o.s.ř.; žalobci, 
který byl v dovolacím řízení úspěšný, přísluší náhrada nákladů dovolacího 
řízení, spočívající v odměně zástupce (advokáta) za jeden úkon (vyjádření k 
dovolání) ve výši 1.500.-Kč (§ 7, § 11 odst. 1 písm. k/ vyhlášky č.177/1996 
Sb., a v paušální částce náhrad v částce 75.-Kč (§ 13 odst. 3 citované 
vyhlášky).

Proti tomuto rozsudku není přípustný opravný prostředek.

Nesplní-li povinný dobrovolně, co mu ukládá toto vykonatelné rozhodnutí, může 
se oprávněný domáhat soudního výkonu rozhodnutí. 

V Brně 29. srpna 1999

Doc.JUDr. Věra  K o r e c k á, CSc., v.  r.

předsedkyně senátu

Za správnost vyhotovení: Lucie Ševčíková
