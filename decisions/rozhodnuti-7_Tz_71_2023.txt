Právní věta: 
Dojde-li v téže věci k opakovanému zadržení obviněného podle § 75 tr. ř. nebo podezřelého podle §  76 tr. ř. z důvodu podstatné změny okolností (např. spáchání další trestné činnosti), počíná  okamžikem nového zadržení běžet nová lhůta v trvání 48 hodin ve smyslu § 77 odst. 1 tr. ř. 

Soud: Nejvyšší soud

Spisová značka: 7 Tz 71/2023

Datum rozhodnutí: 20.09.2023

Typ rozhodnutí: ROZSUDEK


Heslo: Zadržení

Dotčené předpisy: § 77 odst. 1 tr. ř., § 77 odst. 2 tr. ř.

Kategorie rozhodnutí: A


Publikováno ve sbírce pod číslem: 13 / 2024



7 Tz 71/2023-55 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud v senátě složeném z předsedy JUDr. Radka Doležela a 
soudců JUDr. Josefa Mazáka a JUDr. Romana Vicherka, Ph.D., projednal v 
neveřejném zasedání konaném dne 20. 9. 2023 stížnost pro porušení zákona 
podanou ministrem spravedlnosti v neprospěch obviněné S. H. proti usnesení 
Obvodního soudu pro Prahu 5 ze dne 22. 7. 2022, sp. zn. 37 Nt 1623/2022, a 
rozhodl takto: 


	Podle § 268 odst. 2 tr. ř. se vyslovuje, že usnesením Obvodního soudu 
pro Prahu 5 ze dne 22. 7. 2022, sp. zn. 37 Nt 1623/2022,

byl porušen zákon

ve prospěch obviněné S. H. v ustanovení § 77 odst. 1, odst. 2 tr. ř. 


Odůvodnění:

I.
Shrnutí předcházejícího řízení

1.	Obviněná byla dne 20. 7. 2022 v 6:30 hodin zadržena podle § 76 odst. 
1 tr. ř. poté, co byla příslušníky Policie ČR nalezena v prostorách domu na 
adrese XY v Praze 5, ve kterém bezprostředně předtím v době od 3:45 do 4:05 
hodin odcizovala věci. Obviněná ve zmíněnou dobu vnikla přes zábradlí na 
balkón, kde následně přes sklopenou ventilačku odjistila okno od tohoto balkónu 
a vstoupila do cizího bytu, kde odcizila věci v hodnotě cca 15 700 Kč, 
konkrétně dvě kabelky s jejich obsahem, kterým byl mimo jiné i platební 
prostředek České spořitelny. Tyto věci měla obviněná při zadržení u sebe. Podle 
protokolu o zadržení osoby podezřelé byla dána důvodná obava, že obviněná bude 
opakovat trestnou činnost, proto věc nesnesla odkladu a policejní orgán 
přikročil k zadržení bez předchozího souhlasu státního zástupce. Obviněná byla 
následně po zahájení úkonů trestního řízení propuštěna téhož dne v 19:15 hodin.

2.	Stejného dne byla obviněná v 23:30 znovu zadržena podle § 76 odst. 1 
tr. ř. poté, co vnikla na předzahrádku bytu v bytové zástavbě na adrese XY v 
Praze 5, odkud však po vyrušení svědkem utekla, ale byla nalezena policisty 
přibližně 200 metrů od zmíněné předzahrádky, a to na základě popisu, který 
uvedl zmíněný svědek. V návaznosti na recidivní jednání obviněná tentokrát 
nebyla policejním orgánem po zahájení úkonů trestního řízení ve vztahu k 
dalšímu útoku propuštěna, ale zůstala zajištěna, dne 21. 7. 2022 bylo po 
spojení obou zmíněných věcí zahájeno trestní stíhání pro skutky kvalifikované v 
bodu 1) jako přečin krádeže podle § 205 odst. 1 písm. a), b), odst. 2 tr. 
zákoníku, přečin porušování domovní svobody podle § 178 odst. 1, odst. 2 tr. 
zákoníku a přečin neoprávněného opatření, padělání a pozměnění platebního 
prostředku podle § 234 odst. 1 tr. zákoníku a v bodu 2) jako přečin krádeže 
podle § 205 odst. 1 písm. b), odst. 2 tr. zákoníku ve stadiu pokusu podle § 21 
odst. 1 tr. zákoníku a přečin porušování domovní svobody podle § 178 odst. 1 
tr. zákoníku. Dne 22. 7. 2023 v 12:45 hodin byl potom státním zástupcem 
Obvodního státního zastupitelství pro Prahu 5 podán u Obvodního soudu pro Prahu 
5 návrh na vzetí obviněné do vazby.

3.	Obvodní soud pro Prahu 5 vyhlásil v následně konaném vazebním 
zasedání usnesení ze dne 22. 7. 2022, sp. zn. 37 Nt 1623/2022, kterým podle § 
77 odst. 2 tr. ř. obviněnou propustil ze zadržení na svobodu. K tomu uvedl, že 
doba prvního zadržení, které trvalo od 6:30 do 19:15 (dne 20. 7. 2022), tedy 
celkem 12 hodin a 45 minut, se započítává do lhůty 48 hodin spolu s dobou 
zadržení po druhém útoku. Souhrnně doba zadržení trvala 50 hodin, proto musela 
být obviněná podle § 77 odst. 2 tr. ř. propuštěna na svobodu. 

II.
Stížnost pro porušení zákona a vyjádření k ní

4.	Proti usnesení Obvodního soudu pro Prahu 5 ze dne 22. 7. 2022, sp. 
zn. 37 Nt 1623/2022, podal ministr spravedlnosti stížnost pro porušení zákona v 
neprospěch obviněné.

5.	Ministr spravedlnosti citoval související ustanovení Listiny 
základních práv a svobod a trestního řádu a namítl, že soud pochybil, pokud 
započítal dobu trvání prvního zadržení do lhůty 48 hodin podle § 77 odst. 1 tr. 
ř., resp. čl. 8 odst. 3 Listiny základních práv a svobod. Tato dvě zadržení 
totiž nesdílejí lhůtu pro předání zadržené osoby soudu, neboť zmíněná lhůta ve 
vztahu k těmto zadržením běží pro každé zadržení samostatně, a to na základě 
právně relevantního nova, kterým byla další trestná činnost obviněné. 
Skutečnost, že policejní orgán trestní věci spojil ke společnému projednání, na 
samostatný běh těchto lhůt nemá vliv. Podpůrně bylo poukázáno i na výkladové 
stanovisko Nejvyššího státního zastupitelství publikované pod č. 1/2020, které 
vyslovilo shodný názor. 

6.	Závěrem ministr spravedlnosti navrhl, aby Nejvyšší soud podle § 268 
odst. 2 tr. ř. vyslovil, že napadeným usnesením byl porušen ve prospěch 
obviněné zákon v ustanovení § 77 odst. 1, odst. 2 tr. ř. 

7.	Státní zástupce činný u Nejvyššího státního zastupitelství se ve svém 
vyjádření zcela ztotožnil s obsahem stížnosti pro porušení zákona, poukázal na 
shodný výklad dotčených ustanovení uvedený v rozhodnutí Nejvyššího správního 
soudu ze dne 20. 2. 2019, sp. zn. 12 Ksz 11/2018 a připojil se k návrhu na 
vyslovení, že byl napadeným usnesením porušen zákon ve prospěch obviněné.  

8.	Obviněná k podanému mimořádnému opravnému prostředku poukázala na 
příslušná ustanovení trestního řádu a sdělila, že za nezměněných okolností buď 
nelze tutéž osobu (podezřelého nebo obviněného) zadržet znovu vůbec a pokud 
ano, pak maximálně na dobu zbývající do celkové doby 48 hodin. V projednávané 
věci bylo již první zadržení odůvodněno obavou, že obviněná bude opakovat 
trestnou činnost, v souvislosti s níž byla zadržena. Pokud byla propuštěna a 
téhož dne následně zadržena v souvislosti se stejným pokračujícím trestným 
činem a ze stejných důvodů jako prve, nelze hovořit o relevantní změně 
skutkových okolností, pokud jde o důvody pro vzetí do vazby. Je proto namístě 
oba časové úseky sčítat do celkové doby zadržení podle čl. 8 odst. 3 Listiny 
základních práv a svobod, která činí maximálně 48 hodin. Tento limit byl v 
jejím případě překročen o 2 hodiny. Výklad uvedený ve stížnosti pro porušení 
zákona by popíral smysl stanovení zmíněné lhůty pro zadržení, a proto obviněná 
navrhla, aby Nejvyšší soud podle § 268 odst. 1 písm. c) tr. ř. stížnost pro 
porušení zákona zamítl.

III.
Přípustnost a důvodnost stížnosti pro porušení zákona

9.	Nejvyšší soud přezkoumal podle § 267 odst. 3 tr. ř. napadené 
usnesení, stejně jako jemu předcházející řízení a shledal, že podaná stížnost 
pro porušení zákona je důvodná.

10.	Nejdříve Nejvyšší soud připomíná, že na ústavní úrovni podle čl. 8 
odst. 3 druhá věta Listiny základních práv a svobod platí, že zadržená osoba 
musí být ihned seznámena s důvody zadržení, vyslechnuta a nejpozději do 48 
hodin propuštěna na svobodu nebo odevzdána soudu. Toto pravidlo je na zákonné 
úrovni vyjádřeno v ustanovení § 77 odst. 1 tr. ř., podle něhož, nenařídil-li 
státní zástupce propuštění zadržené osoby na podkladě materiálů mu došlých, 
popřípadě po jejím opětovném výslechu, je státní zástupce povinen odevzdat ji 
ve lhůtě 48 hodin od zadržení soudu s návrhem na vzetí do vazby. Pokud není 
zadržená osoba předána soudu včas ani nebyla propuštěna na svobodu, musí ji ve 
vazebním řízení propustit sám soud (srov. § 75 poslední věta, § 76 odst. 4 
poslední věta tr. ř.). 

11.	Dále je namístě připomenout, že podle § 76 odst. 1 tr. ř. osobu 
podezřelou ze spáchání trestného činu může, je-li dán některým z důvodů vazby 
(§ 67 tr. ř.), policejní orgán v naléhavých případech zadržet, i když dosud 
proti ní nebylo zahájeno trestní stíhání (§ 160 odst. 1 tr. ř.). K zadržení je 
třeba předchozího souhlasu státního zástupce. Bez takového souhlasu lze 
zadržení provést, jen jestliže věc nesnese odkladu a souhlasu předem nelze 
dosáhnout, zejména byla-li osoba přistižena při trestném činu nebo zastižena na 
útěku.

12.	Policejní orgán může za splnění stanovených podmínek zadržet osobu 
obviněnou (§ 75 tr. ř.) i podezřelou (§ 76 odst. 1 tr. ř.), nicméně na rozdíl 
od zadržení podle § 75 tr. ř. je účelem zadržení podle § 76 odst. 1 tr. ř. 
nejen přezkoumání důvodů vazby a vytvoření předpokladů pro rozhodnutí soudu o 
vazbě (§ 68 odst. 1, § 73b odst. 1 věta první tr. ř.), ale také provedení všech 
potřebných úkonů pro prověření podezření ze spáchání trestného činu a pro 
rozhodnutí zda bude zahájeno trestní stíhání nebo ve zkráceném přípravném 
řízení podán návrh na potrestání (eventuálně návrh na schválení dohody o vině a 
trestu). Policejní orgán zde zejména v případech, kdy byla osoba přistižena při 
trestném činu nebo zastižena na útěku [§ 76 odst. 1 i. f. a § 179a odst. 1 
písm. a) tr. ř.], provádí všechny potřebné prvotní (neodkladné) úkony ve smyslu 
§ 158 odst. 3 tr. ř., včetně těch, které směřují k zjišťování totožnosti takové 
osoby, popř. její další již objasňované nebo vyšetřované trestné činnosti, 
ověřování předchozích odsouzení apod., což slouží i k zjištění rozsahu trestné 
činnosti podezřelého a k právní kvalifikaci skutku, pro který bude případně 
zahájeno trestní stíhání nebo podán návrh na potrestání (ŠÁMAL, P., RŮŽIČKA, M. 
In: ŠÁMAL, P. a kol. Trestní řád I. § 1 až 156. Komentář. 7. vydání, Praha: C. 
H. Beck, 2013, s. 971). Lze doplnit, že pro účely počítání lhůty samozřejmě 
není možné doby bezprostředně navazujících na zadržení podle § 76 tr. ř. a § 75 
tr. ř. počítat samostatně, ale je nutné je sčítat.

13.	K běhu lhůty pro předání zadržené osoby soudu Nejvyšší soud nejdříve 
obecně konstatuje, že při opětovném zadržení, které vzniklo za nových okolností 
svědčících o naplnění vazebních důvodů, běží lhůta pro předání zadržené osoby 
soudu pro toto nové zadržení samostatně. Z výše uvedeného je totiž zřejmé, že i 
v případě zadržení (zejména podezřelého) při změně okolností musí mít orgány 
činné v trestním řízení přiměřenou dobu na zvážení dalšího postupu, tedy 
zejména zpracování případného návrhu na vzetí (následně) obviněného do vazby. 
Pokud by totiž v této situaci (opětovného zadržení) mohla doba zadržení činit 
pouze dobu zbývající ze lhůty 48 hodin po odečtení doby původního zadržení, pak 
by to často mohlo vést k tomu, že by nebylo vůbec možné stihnout podat návrh na 
vzetí do vazby (viz rozhodnutí Nejvyššího správního soudu ze dne 20. 2. 2019, 
sp. zn. 12 Ksz 11/2018). V této souvislosti nelze přehlédnout ani umožnění 
obviněnému realizovat jeho právo na obhajobu tím, že si např. v dané lhůtě 
zvolí obhájce a poradí se s ním.

14.	K tomu, aby byla lhůta pro (opětovné) zadržení počítána zmíněným 
způsobem (samostatně), je nicméně nutné, aby v mezidobí došlo ke změně 
rozhodných okolností, tedy okolností odůvodňujících zadržení (tj. důvodů 
vazby). Právě taková změna může založit potřebu, aby orgány činné v trestním 
řízení nově zvážily další postup. Jak poznamenal Nejvyšší správní soud v 
citovaném rozhodnutí, pokud má mít lhůta 48 hodin pro případné zadržení nějaký 
(omezující) smysl, není (naopak) myslitelné, aby bylo možné ji fakticky 
prodlužovat jen tím, že by podezřelý či později obviněný byl ze zadržení před 
jejím uplynutím účelově propuštěn a následně by ho bylo možné zadržet za zcela 
nezměněných okolností znovu opět na 48 hodin. Takové jednání by bylo v 
demokratickém právním státě zcela nepřijatelné. Pokud by tedy byla osoba 
opětovně v téže věci zadržena za nezměněných okolností, potom by se doba 
prvního zadržení započítávala do lhůty pro předání opětovně zadržené osoby 
soudu. 

15.	Pokud jde o zmíněnou změnu rozhodných okolností, která odůvodňuje 
zadržení se samostatně počítanou lhůtou, může jí být změna v objektivním slova 
smyslu, např. v podobě spáchání další trestné činnosti, ale i o to, že o 
některých okolnostech při prvním zadržení orgány činné v trestním řízení 
nevěděly a tyto okolnosti zjistí až později (srov. i nález Ústavního soudu ze 
dne 2. 7. 1997, sp. zn. Pl. ÚS 2/97). V každém případě tyto změněné rozhodné 
okolnosti musí nově nebo výrazněji či silněji podkládat důvodnost zadržení (a 
návazně vazby). 

16.	Ke změně rozhodných okolností v podobě spáchání další trestné 
činnosti lze dodat, že konkrétně v případě obviněné S. H. mělo z její strany 
dojít ke spáchání dvou útoků a následně ke spojení v návaznosti na to vedených 
dvou trestních věcí. Takové spojení věcí (k vůbec možnému sčítání dob zadržení 
při spáchání další trestné činnosti) či naopak neprovedení takového úkonu (k 
němuž navíc může dojít před rozhodováním o vzetí do vazby ale i až poté) ovšem 
zjevně nemůže být pro úvahu o sečítání dob zadržení rozhodující, resp. spojení 
věcí vedených stran spáchání původní a další trestné činnosti týmž pachatelem 
nemůže znamenat bez dalšího potřebu lhůty zadržení (k nimž došlo po každé dílčí 
trestné činnosti) sečíst. Pak by se takový postup odvíjel od – v dané, spíše 
ranné fázi trestního řízení – nahodilé okolnosti. 

17.	S ohledem na situaci v nyní posuzované věci, popsanou výše, Nejvyšší 
soud doplňuje, že na zmíněnou změnu rozhodných okolností nemá bez dalšího 
zásadní vliv běh času mezi opakovanými zadrženími, tedy jinak řečeno neplatí, 
že by opakované zadržení v kratším časovém úseku (jako se stalo v nyní 
posuzované věci) nemohlo podmínku takové změny naplnit. Podstatné je, zda 
taková relevantní změna nastala či nikoli. 

18.	Podpůrně lze k popsaným závěrům odkázat i na již výše zmíněné 
výkladové stanovisko Nejvyššího státního zastupitelství publikované pod č. 
1/2020, podle kterého dojde-li k opakovanému zadržení obviněného (podezřelého) 
v téže věci z důvodu podstatné změny okolností, přičemž na základě takové změny 
je na straně obviněného (podezřelého) dán nově některý z důvodů vazby podle § 
67 písm. a), b) nebo c) tr. ř., počíná okamžikem nového zadržení běžet nová 48 
hodinová lhůta. Je namístě doplnit, že z odůvodnění stanoviska rovněž vyplývá, 
že konečné hodnocení bude vždy záležet na úvaze soudu, přičemž nelze vyloučit 
ani jeho odlišný názor, proto by mělo být samozřejmostí pečlivé vyložení a 
odůvodnění stanoviska státního zástupce v návrhu na vzetí obviněného do vazby – 
což v nyní posuzované věci nebylo zcela respektováno. 

19.	S ohledem na uvedené je tudíž předmětem tohoto řízení o stížnosti 
pro porušení zákona především posouzení, zda bylo mezi prvním a druhým 
zadržením obviněné došlo za změněných rozhodných okolností, či nikoli.

20.	Nejdříve Nejvyšší soud shrnuje, že obě zadržení byla podle obsahu 
protokolů v trestním spisu učiněna z důvodu možného opakování trestné činnosti 
obviněnou [důvod vazby podle § 67 písm. c) tr. ř.]. Protokoly tento závěr blíže 
nerozvádějí (nicméně v návazném soudním přezkumu je nutné případné nedostatky 
zvažovat i z materiálního hlediska, srov. přiměřeně rozhodnutí publikované pod 
č. 37/2013 Sb. rozh. tr.), z opisu z evidence rejstříku trestů a z návrhu na 
vzetí obviněné do vazby je ovšem zřejmé, že obviněná měla v době zadržení ve 
zmíněném rejstříku 16 záznamů, především pro spáchání trestných činů krádeže 
podle § 205 tr. zákoníku, tedy je výraznou speciální recidivistkou opakovaně se 
dopouštějící právě takových útoků, jaké vedly k jejímu zadržení. Zatímco ovšem 
v případě prvního útoku (dne 20. 7. 2022 v době od 3:45 do 4:05 hod.) se ho 
dopustila s určitým časovým odstupem od předcházející (naposled spáchané) 
trestné činnosti, což následně patrně (případně mimo jiné) vedlo či mohlo vést 
(po posouzení všech učiněných zjištění) k jejímu propuštění ze zadržení, 
bezprostředně po něm (po tomto předchozím útoku), resp. v podstatě obratem po 
propuštění ze zadržení (téhož dne před 23:30 hod.), se obviněná dopustila útoku 
druhého, dalšího. Tím se změnil soubor rozhodných okolností, jenž se rozšířil 
právě o zmíněné další jednání, jímž byl velmi intenzivně, resp. takto 
intenzivně nově, obviněnou projeven záměr dopouštět se další majetkové 
delikvence, a to navzdory aktuálnímu a poměrně razantnímu varování ze strany 
orgánů činných v trestním řízení. 

21.	Jinak řečeno, došlo ke změně rozhodných okolností, v podobě velmi 
časově blízkého páchání další trestné činnosti obviněnou. Tento posun byl 
dostatečný pro závěr, že byl-li v případě prvního zadržení s ohledem na 
souhrnně a v daném momentu učiněná zjištění (vedle recidivy bylo konstatováno i 
nestálé bydliště obviněné a její nekontaktnost pro orgány činné v trestním 
řízení) dovozen závěr o potřebě propustit obviněnou (v danou dobu v postavení 
podezřelé) ze zadržení, v případě druhého zadržení již zjištění týkající se 
možné recidivy a návazně existence důvodu vazby podle § 67 písm. c) tr. ř. byla 
zřetelně odlišná. Proto se doba prvního zadržení neměla započítávat do lhůty 
pro předání zadržené osoby soudu, ale tato lhůta běžela pro druhé zadržení 
samostatně, v níž orgány činné v daném řízení nově posoudily celou situaci a 
nově s ohledem na to rozhodly o dalším postupu. 
 
22.	K vyjádření obviněné poskytnutému k podané stížnosti pro porušení 
zákona je namístě doplnit, že závěr o existenci změny, tedy změny rozhodných 
okolností, nemůže vyloučit, že je v konečném důsledku (při dalším zadržení) 
dovozován shodný důvod vazby či že je dovozováno zjištění obdobného charakteru 
(např. možnost opakování trestné činnosti), pokud se tyto odvíjí právě od nové 
či změněné okolnosti (např. v podobě dalšího útoku téže osoby spáchaného v 
mezidobí). 

23.	V návaznosti na to je zřejmé, že Obvodní soud pro Prahu 5 svým 
usnesením ze dne 22. 7. 2022, sp. zn. 37 Nt 1623/2022, pochybil, neboť obě 
zadržení učiněná ve vztahu k obviněné v (konečném důsledku) téže věci 
vyhodnotil jako natolik související, že shledal nutným obě doby zadržení 
sečíst, což ve svém důsledku vedlo k závěru o překročení zákonem (§ 77 odst. 1 
tr. ř.) stanovené nejdelší doby zadržení a k nesprávnému rozhodnutí podle § 77 
odst. 2 tr. ř.

IV.
Závěr

24.	S ohledem na výše uvedené Nejvyšší soud podle § 268 odst. 2 tr. ř. 
vyslovil, že napadeným usnesením Obvodního soudu pro Prahu 5 ze dne 22. 7. 
2022, sp. zn. 37 Nt 1623/2022, byl porušen zákon ve prospěch obviněné, a to v § 
77 odst. 1, 2 tr. ř.

25.	Toto rozhodnutí Nejvyšší soud učinil v souladu s § 274 odst. 3 písm. 
c) tr. ř. v neveřejném zasedání, a to s vyhlášením rozsudku vyvěšením na úřední 
desce soudu (§ 274a odst. 2 tr. ř.).

Poučení: Proti tomuto rozsudku není opravný prostředek přípustný.


V Brně dne 20. 9. 2023


	JUDr. Radek Doležel
	předseda senátu


