Soud: Nejvyšší soud

Spisová značka: 21 Cdo 1389/2005

Datum rozhodnutí: 10.10.2006

Typ rozhodnutí: ROZSUDEK


Dotčené předpisy: § 34 odst. 3 předpisu č. 236/1995Sb. ve znění do 31.12.2002, § 34 odst. 3 předpisu č. 236/1995Sb., § 34 odst. 4 předpisu č. 236/1995Sb.

Kategorie rozhodnutí: C




21 Cdo 1389/2005

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy  JUDr. 
Zdeňka Novotného a soudců JUDr. Ljubomíra Drápala a JUDr. Mojmíra Putny v 
právní věci žalobkyně Mgr. M. P.,  proti žalované České republice - Okresnímu 
soudu v Trutnově,  o 40.768,- Kč s příslušenstvím, vedené u Okresního soudu v 
Náchodě pod sp. zn. 4 C 113/2003, o dovolání žalobkyně proti rozsudku Krajského 
soudu v Hradci Králové ze dne 10. února 2005 č. j. 20 Co 108/2004-57, takto:

I. Dovolání žalobkyně se zamítá. 

II. Žádný z účastníků nemá právo na náhradu nákladů dovolacího řízení. 

                                               O d ů v o d n ě n í: 

Žalobkyně se domáhala, aby jí žalovaná zaplatila 40.768,- Kč s 3% úrokem od 1. 
4. 2003 do zaplacení. Žalobu zdůvodnila zejména tím, že dne 9.11.1993 byla 
jmenována soudkyní, dne 24. 4. 1996 byla přidělena k výkonu funkce soudce k 
Okresnímu soudu v Trutnově, a že v souvislosti s očekávaným narozením dcery 
nastoupila dne 30. 12. 2002 na mateřskou dovolenou. Podle ustanovení § 34 
zákona č. 236/1995 Sb., ve znění „právní úpravy platné do 31.12. 2002“, 
nástupem na mateřskou dovolenou jí vznikl nárok na plat po dobu  šesti měsíců. 
Žalovaná jí však s poukazem na změnu ustanovení § 34 odst. 3 zákona č. 265/1995 
Sb., provedenou zákonem č. 420/2002 Sb., poskytla v měsíci únoru 2003 namísto 
platu, který činil 52.500,- Kč, jen mateřské dávky ve výši 11.732,- Kč. Protože 
„žádná právní norma, a to ani zákon č. 420/2002 Sb., nestanoví, že by jí výše 
uvedený nárok od 1. 1. 2003 nepříslušel“, domáhala se rozdílu ve výši 40.768,- 
Kč. 

Okresní soud v Náchodě rozsudkem ze dne 27. 1. 2004 č. j. 4 C 113/2003-42 
žalobě vyhověl a žalované uložil, aby žalobkyni zaplatila na náhradě nákladů 
řízení 1.630,- Kč. Ve věci samé dovodil, že „nástupem žalobkyně na mateřskou 
dovolenou dne 30. 12. 2002 jí vznikl nárok na dávku nemocenského pojištění, 
konkrétně na peněžitou pomoc v mateřství“, a „tím jí podle § 34 odst. 3 zákona 
č. 236/1995 Sb. vznikl i nárok na plat po dobu šesti měsíců“. Zákon č. 420/2002 
Sb., který nabyl účinnosti dnem 1. 1. 2003 a který upravuje nároky na plat v 
době dočasné pracovní neschopnosti odlišně, „neobsahuje přechodná ustanovení, 
která by upravovala platové poměry soudců, jimž náležela dávka nemocenského 
pojištění ke dni 31. 12. 2002 i po 1. 1. 2003“. Jestliže „v právním řádu 
existoval do 31.12. 2002 právní institut zakládající nároky soudce, jemuž 
náležejí dávky nemocenského pojištění, který byl od 1. 1. 2003 nahrazen jiným 
odlišným právním  institutem, aniž by bylo současně zákonem upraveno, co se 
stane s nároky vzniklými podle původní úpravy, nelze než dovodit, že nárok 
vzniklý za účinností dřívější právní úpravy trvá i po 1. 1. 2003“. Nevykonávala-
li žalobkyně funkci „z důvodu překážky v práci vzniklé do 31. 12. 2002, a 
překážka v práci přetrvávala i po 1. 1. 2003, přísluší právo na plat po dobu 
šesti  měsíců podle § 34 odst. 3 zákona č. 236/1995 Sb“.

K  odvolání žalované Krajský soud v Hradci Králové rozsudkem ze dne 10. 2. 2005 
č. j. 20 Co 108/2004-57 změnil rozsudek soudu prvního stupně tak, že žalobu 
zamítl, a žalobkyni uložil, aby zaplatila žalované na náhradě nákladů řízení 
před soudem prvního stupně 44,- Kč a na náhradě nákladů odvolacího řízení 22,- 
Kč. Podle názoru odvolacího soudu „dochází novelizací § 34 odst. 3 provedenou 
zákonem č. 420/2002 Sb. kromě změny maximální délky trvání nároku současně i k 
další zásadní změně, která spočívá ve stanovení podmínky vzniku nároku“. 
Zatímco do konce roku 2002 byl nárok na plat vázán výhradě na vznik nároku na 
dávky nemocenského pojištění bez ohledu na to, s jakým druhem překážky v práci 
byl nárok na dávky nemocenského pojištění nahrazující započítatelný příjem 
spojen, počínaje dnem 1. 1. 2003 je tento nárok spojen pouze s trváním dočasné 
pracovní neschopnosti podle zvláštního právního předpisu. Zrušením, resp. 
nahrazením původní právní úpravy právní úpravou novou, věcně odlišnou, „původní 
nároky zanikají, a od účinností právní úpravy nové vznikají nové nároky, které 
lze posuzovat pouze podle této právní úpravy“. Je tomu tak podle názoru 
odvolacího soudu i proto, že „nárok na plat po určitou dobu trvání dočasné 
pracovní neschopnosti vzniká opakovaně po jednotlivých dnech, v nichž je 
prokázáno trvání dočasné pracovní neschopnosti, do 31. 12. 2002 pak v nichž byl 
prokázán vznik nároku na dávku nemocenského pojištění“. Odvolací soud 
zdůraznil, že „maximální rozsah nároku na plat za dobu trvání dočasné pracovní 
neschopnosti (nebo za dobu trvání jiných překážek v práci, s nimiž byl do 31. 
12. 2002 spojen nárok na dávky nemocenského pojištění) nelze považovat za nárok 
jediný (nedílný), ale jde o souhrn nároků za jednotlivé dny v nichž jsou 
splněny podmínky vzniku nároku“, a že „tento princip platí při absenci, 
jakýchkoliv přechodných ustanovení bez ohledu na okolnost, zda nová právní 
úprava je pro konkrétní subjekt výhodnější či nikoliv“. Z těchto důvodů 
odvolací soud vyslovil nesouhlas  s názorem žalobkyně, že jí vznikl nárok dne 
30. 12. 2002 a trval po celou dobu pracovní neschopnosti, neboť „podle § 15 
odst. 2 zákona č. 54/1956 Sb., ve znění pozdějších předpisů, se nemocenské 
poskytuje za kalendářní dny, nejedná se tudíž o nárok jediný, nýbrž o úhrn 
nároků za jednotlivé dny“.  

V dovolání proti tomuto rozsudku odvolacího soudu žalobkyně učinila východiskem 
svých úvah okolnost, že i odvolací soud vycházel ze závěru, že právní úprava 
účinná od 1. 1. 2003 je v porovnání s předchozí právní úpravou novou právní 
úpravou, a stejně tak i ministerstvo spravedlnosti  opakovaně zdůrazňovalo, že 
nárok upravený zákonem č. 420/2002 Sb. je nárokem odlišným od nároku 
existujícího v původní právní úpravě. Proto podle názoru dovolatelky, jestliže 
„v právním řádu existoval do 31. 12. 2002 institut zakládající nároky soudce, 
jemuž náležejí dávky nemocenského pojištění, který byl od 1. 1. 2003 nahrazen 
jiným odlišným právním institutem, aniž by bylo současně zákonem upraveno, co 
se stane s nároky vzniklými dle původní úpravy, nelze než dovodit, že nárok 
vzniklý za účinnosti dřívější právní úpravy trvá i po 1. 1. 2003“. Nepravá 
zpětná účinnost připadá v úvahu tehdy, pokud nová právní úprava téhož nároku 
mění právní úpravu dřívější. Jestliže se však v tomto případě nejedná  o stejný 
nárok, pak je otázkou, zda a jak původní nárok  zanikl. Z ustanovení § 34 odst. 
3 zákona č. 236/1995 Sb. ve znění účinném do 31. 12. 2002 vyplývá, že existence 
nároku vyplývajícího z dřívější právní úpravy byla vázána na trvání nároku na 
konkrétní dávku nemocenského pojištění. Proto podle názoru žalobkyně nemůže 
obstát ve vztahu k dřívější právní úpravě závěr odvolacího soudu, že šlo o 
souhrn nároků  za jednotlivé dny, v nichž byly splněny podmínky  vzniku nároku. 
Z toho - jak dovolatelka dovozuje dále - vyplývá, že nástupem na mateřskou 
dovolenou dne 30. 12. 2002 jí „vzniklo právo“, aby po dobu, kdy bude mít nárok 
na  dávky nemocenského pojištění, pobírala plat soudce. Nová odlišná právní 
úprava, která neobsahovala jakákoliv přechodná či zrušovací ustanovení, nemohla 
uvedené právo bez dalšího odejmout. Výklad použitý odvolacím soudem by naopak 
mohl vést – jak dovolatelka zdůrazňuje – „k porušení principu ochrany nabytých 
práv a principu zákazu retroaktivity (zpětné účinnosti) zákonných a jiných 
právních předpisů“. Žalobkyně navrhla, aby dovolací soud rozsudek odvolacího 
soudu zrušil a aby mu věc vrátil k dalšímu řízení.

Nejvyšší soud České republiky jako soud dovolací (§ 10a o.s.ř.) po zjištění, že 
dovolání bylo podáno proti pravomocnému rozsudku odvolacího soudu oprávněnou 
osobou (účastníkem řízení) v zákonné lhůtě (§ 240 odst. 1 o.s.ř.) a že jde o 
rozsudek, proti kterému je podle ustanovení § 237 odst. 1 písm. a) o.s.ř. 
dovolání přípustné, přezkoumal napadený rozsudek bez nařízení jednání (§ 243a 
odst. 1 věta první o.s.ř.) a dospěl k závěru, že dovolání není opodstatněné.

Podle ustanovení § 75 odst. 1 zákona č. 6/2002 Sb., o soudech, soudcích, 
přísedících a státní správě soudů a o změně některých dalších zákonů (zákon o 
soudech a soudcích), stát zabezpečuje nezávislost soudců též jejich hmotným 
zabezpečením. Děje se tak zvláštním právním předpisem (§ 75 odst. 2 zákona č. 
6/2002 Sb.), a to zákonem č. 236/1995 Sb., o platu a dalších náležitostech 
spojených s výkonem funkce představitelů státní moci a některých státních 
orgánů a soudců (dále též jen „zákon o platu“), který z hlediska časové 
působnosti na platové poměry soudce stanoví, že soudci náleží plat ode dne, v 
němž splnil zákonné podmínky pro výkon funkce, do dne ukončení pracovního 
vztahu (srov. § 34 odst. 1 a 6, resp. odst. 7 ve znění účinném od 1.1.2003).

Z obsahu spisu z hlediska skutkového stavu vyplývá, že žalobkyně, která byla 
dne 9.11.1993 jmenována soudkyní a která byla dne 24.4.1996 přidělena k výkonu 
funkce soudce k Okresnímu soudu v Trutnově, nastoupila dne 30.12.2002 na 
mateřskou dovolenou. Žalovaná jí poté vyplatila plat za 20 pracovních dnů a 
další plat jí odmítla poskytovat s odůvodněním, že jí nadále náleží jen dávky v 
mateřství z nemocenského pojištění. 

Za tohoto stavu je pro posouzení věci kromě jiného podstatné, jaký má význam 
pro existenci nároku žalobkyně na plat po 30.12.2002 skutečnost, že uvedeného 
dne přestala vykonávat funkci a v souvislosti s očekávaným dnem porodu 
nastoupila na mateřskou dovolenou.    

Podle ustanovení § 34 odst. 3 zákona č. 236/1995 Sb., o platu, ve znění účinném 
do 31.12.2002, tj. předtím, než nabyl účinnosti zákon č. č. 420/2002 Sb., 
kterým se zkracuje doba, po kterou je představitelům státní moci a některých 
státních orgánů, soudcům a státním zástupcům poskytován plat při dočasné 
neschopnosti k výkonu funkce, a kterým se stanoví některá opatření v 
nemocenském pojištění (péči) a v důchodovém pojištění, představiteli a soudci 
náleží, pokud se dále nestanoví jinak, plat i po dobu, po kterou dočasně 
nevykonává funkci a po níž by mu podle zvláštních předpisů jinak náležely dávky 
nemocenského pojištění nahrazující započitatelný příjem, avšak nejdéle po dobu 
šesti měsíců; za jinou dobu, po níž představitel nebo soudce dočasně nevykonává 
funkci, se plat krátí v poměru k délce této doby.

Z uvedeného ustanovení, ani z jiného zákonného ustanovení neplyne, že žalobkyni 
vznikl po nastoupení mateřské dovolené odlišný nárok na plat, než je ten, který 
jí vznikal po dobu výkonu funkce před nástupem na mateřskou dovolenou, 
popřípadě že „tento nárok na plat po určitou dobu trvání dočasné pracovní 
neschopnosti vzniká po jednotlivých dnech, v nichž je prokázáno trvání pracovní 
neschopnosti“. Citované ustanovení neumožňuje jiný závěr, než že žalobkyni 
vznikl nárok na plat za měsíc prosinec 2002 v nekrácené výši, neboť nadále (až 
na další) splnila stanovené podmínky pro přiznání platu, přestože ve dnech 30. 
a 31. 12. 2002 již funkci nevykonávala, a podle zvláštních předpisů by jí jinak 
náležely dávky nemocenského pojištění nahrazující započitatelný příjem. Samotná 
skutečnost, že se stala práce neschopnou, tedy neměla v tomto měsíci z hlediska 
vzniku nároku na plat právní význam. Splatnost tohoto platu nastala nejpozději 
v kalendářním měsíci následujícím po měsíci, ve kterém vznikl zaměstnanci nárok 
na plat (§ 37 zákona o platu, § 16 zákona č. 143/1992 Sb., o platu a odměně za 
pracovní pohotovost v rozpočtových a v některých dalších organizacích a 
orgánech).

Dnem 1.1.2003 nabyl účinnosti zákon č. 420/2002 Sb., kterým se zkracuje doba, 
po kterou je představitelům státní moci a některých státních orgánů, soudcům a 
státním zástupcům poskytován plat při dočasné neschopnosti k výkonu funkce, a 
kterým se stanoví některá opatření v nemocenském pojištění (péči) a v 
důchodovém pojištění. 

Podle ustanovení § 34 odst. 3 zákona č. 236/1995 Sb., o platu, ve znění Čl. I. 
zákona č. 420/2002 Sb., představiteli, jehož výkon funkce se řídí zvláštním 
právním předpisem a zákoníkem práce, a soudci nenáleží, pokud se dále nestanoví 
jinak, plat za dobu, po kterou dočasně nevykonává funkci z důvodů, pro které se 
podle zákoníku práce zaměstnancům neposkytuje náhrada mzdy, pokud se dále 
nestanoví jinak. 

Podle ustanovení § 34 odst. 4 zákona č. 236/1995 Sb., o platu, ve znění Čl. I. 
zákona č. 420/2002 Sb., představiteli, jehož výkon funkce se řídí zvláštním 
právním předpisem a zákoníkem práce, a soudci, který byl uznán dočasně 
neschopným k výkonu funkce, přísluší plat nejdéle po dobu 20 pracovních dnů při 
téže dočasné neschopnosti k výkonu funkce nebo při více dočasných 
neschopnostech k výkonu funkce vzniklých v jednom kalendářním roce po tutéž 
dobu. Ostatním představitelům náleží z důvodů a za podmínek stanovených ve větě 
první plat nejdéle po dobu 30 kalendářních dnů. Při posuzování dočasné 
neschopnosti k výkonu funkce se postupuje obdobně podle předpisů o posuzování 
dočasné pracovní neschopnosti.

Z uvedeného vyplývá, že na rozdíl od předchozí právní úpravy, která vycházela z 
pojetí, že je za stanovených podmínek dán nárok na plat, bez ohledu na to, že 
soudce svou funkci dočasně nevykonával, nová právní úprava obsažená v zákoně č. 
420/2002 Sb. tuto zásadu - formálně vzato - opustila. Jako východisko 
stanovila, že za dobu, po kterou dočasně nevykonává funkci z důvodů, pro které 
se podle zákoníku práce zaměstnancům neposkytuje náhrada mzdy (§ 127 a § 128 
zák. práce), soudci plat nenáleží, a že pouze v případě dočasné neschopnosti k 
výkonu funkce plat náleží nejdéle po dobu 20 pracovních dnů. Po věcné stránce 
však ani nová právní úprava nepřiznávala právní význam samotné okolnosti, že 
soudce byl uznán práce neschopným a se dnem, kdy soudce přestal z tohoto důvodu 
funkci vykonávat, nespojovala žádné právní účinky; soudci, který byl uznán 
dočasně neschopným k výkonu funkce, příslušel plat i nadále; z hlediska 
existence nároku na plat stanovil zákon jako právně významnou skutečnost teprve 
uplynutí doby 20 pracovních dnů od začátku dočasné pracovní neschopnosti, 
zatímco předtím mělo z tohoto hlediska význam uplynutí doby šesti měsíců, po 
kterou soudce dočasně nevykonával funkci a po níž by mu podle zvláštních 
předpisů jinak náležely dávky nemocenského pojištění nahrazující započitatelný 
příjem.

Vzhledem k tomu, že - jak ze samotného označení zákona č. 420/2002 Sb. plyne - 
se oproti předchozí úpravě zkracuje doba, po kterou je představitelům státní 
moci a některých státních orgánů, soudcům a státním zástupcům poskytován plat 
při dočasné neschopnosti k výkonu funkce, je vzhledem k absenci přechodných 
ustanovení pro posouzení důvodnosti platových nároků po 1.1.2003 významné, do 
jaké míry lze vztáhnout novou právní úpravu na případy, kdy - jako v posuzované 
věci - nastal počátek dočasné neschopnosti k výkonu funkce v době před 
účinností tohoto zákona.   

Obecně platí, že nový právní předpis, který řeší stejný právní institut jinak 
(zcela nebo jen zčásti) než dosavadní právní úprava, může mít vliv i na právní 
vztahy, které vznikly před jeho účinností, je-li jeho vztah k dosavadnímu 
předpisu založen na principu tzv. zpětné účinnosti (retroaktivity). Právní 
teorie rozeznává zpětnou účinnost (retroaktivitu) nepravou a pravou. O pravou 
zpětnou účinnost (retroaktivitu) jde tehdy, jestliže se novým právním předpisem 
má řídit vznik právního vztahu a nároků účastníků z tohoto vztahu také v 
případě, kdy právní vztah nebo nároky z něj vyplývající vznikly před účinností 
nového právního předpisu. Pravá zpětná účinnost není v českém právním řádu 
přípustná, neboť k definičním znakům právního státu patří princip právní 
jistoty a ochrany důvěry účastníků právních vztahů v právo. Součástí právní 
jistoty je také zákaz pravé zpětné účinnosti (retroaktivity) právních předpisů; 
tento zákaz, který je pro oblast trestního práva hmotného vyjádřen v čl. 40 
odst. 6 Listiny základních práv a svobod, lze pro ostatní právní odvětví 
dovodit z čl. 1 Ústavy České republiky (srov. například právní názor uvedený v 
nálezu pléna Ústavního soudu České republiky ze dne 28.2.1996 sp. zn. Pl. ÚS 
9/95, uveřejněném pod č. 16 Sbírky nálezů a usnesení Ústavního soudu České 
republiky, sv. 5, roč. 1996 - I. díl, a v nálezu pléna Ústavního soudu České 
republiky ze dne 4.2.1997 sp. zn. Pl. ÚS 21/96, uveřejněném pod č. 63/1997 
Sb.). Nepravá zpětná účinnost (retroaktivita) oproti tomu znamená, že novým 
právním předpisem se sice mají řídit i právní vztahy, vzniklé před jeho 
účinností, avšak až ode dne jeho účinnosti; samotný vznik těchto právních 
vztahů a nároky z těchto vztahů vzniklé před účinností nového právního předpisu 
se spravují dosavadní právní úpravou (srov. k tomu kupř. přechodné ustanovení 
Čl. II zákona č. 138/1996 Sb., kterým se mění a doplňuje zákon č. 236/1995 Sb., 
o platu a dalších náležitostech spojených s výkonem funkce představitelů státní 
moci a některých státních orgánů a soudců). 

Uvedené vztaženo na posuzovaný případ znamená, že poté, co dne 1.1.2003 zákon 
č. 420/2002 Sb. nabyl účinnosti, je třeba podle dosavadního předpisu posuzovat 
nároky, které podle něho vznikly soudci před účinností tohoto zákona, zatímco 
podmínky vzniku nároku na plat po dni 1.1.2003 je nutno posuzovat podle nové 
právní úpravy. Ve prospěch opačného názoru nelze důvodně namítat, že nová 
právní úprava znamená založení nového nároku, který je věcně odlišný od nároku 
původního, neboť tento názor by - doveden do důsledků - znamenal, že vedle 
platu za dobu výkonu funkce existoval - od platu odlišný - samostatný nárok na 
„plat“ za dobu šesti měsíců, po kterou soudce dočasně nevykonával funkci a po 
níž by mu podle zvláštních předpisů jinak náležely dávky nemocenského pojištění 
nahrazující započitatelný příjem, a další samostatný - od platu odlišný - nárok 
na „plat“ náležející nejdéle po dobu 20 pracovních dnů. Uvedený názor opomíjí, 
že v obou případech se jedná o součást jediného nároku na peněžité plnění - 
platu - náležejícího soudci ode dne, v němž splnil zákonné podmínky pro výkon 
funkce (srov. § 34 odst. 1 zákona o platu), které je mu poskytováno v 
souvislosti s výkonem funkce a za stanovených podmínek plynule i v době, kdy 
funkci dočasně nevykonává. Jestliže tedy žalovaná posuzovala výši platu (jeho 
splatné části) náležejícího žalobkyni podle právního předpisu platného a 
účinného v kalendářním měsíci, ve kterém vznikl zaměstnanci nárok na plat 
(srov. rovněž § 37 odst. 1 in fine zákona o platu, § 16 odst. 1 zákona č. 
143/1992 Sb., o platu a odměně za pracovní pohotovost v rozpočtových a v 
některých dalších organizacích a orgánech), nelze důvodně vytýkat, že výklad 
použitý odvolacím soudem by mohl vést - jak dovolatelka uvádí - „k porušení 
principu ochrany nabytých práv a principu zákazu retroaktivity (zpětné 
účinnosti) zákonných a jiných právních předpisů“.

Okolnost, že oproti dřívější úpravě, která vázala vznik nároku na plat po dobu, 
po kterou soudce dočasně nevykonával funkci, na skutečnost, že soudci by po 
tuto dobu podle zvláštních předpisů jinak náležely dávky nemocenského 
pojištění, zatímco nová právní úprava odvozuje vznik nároku na plat po 
stanovenou dobu od uznání dočasně neschopným k výkonu funkce, představuje 
rozdílnost pouze zdánlivou, neboť věcný obsah zůstává stejný; v obou případech 
je předpokladem rozhodnutí lékaře o uznání soudce (soudkyně) práce neschopným 
(§ 2 odst.1 a 2 vyhlášky č. 31/1993 Sb., o posuzování dočasné pracovní 
neschopnosti pro účely sociálního zabezpečení), které je pak předpokladem pro 
vznik nároku na dávku nemocenského pojištění, včetně peněžitých dávek z důvodu 
těhotenství a mateřství (srov. § 2 odst. 2 zákona č. 88/1968 Sb., o prodloužení 
mateřské dovolené, o dávkách v mateřství a o přídavcích na děti z nemocenského 
pojištění, ve znění pozdějších předpisů). Uvedený - jak zmíněno - jen zdánlivý 
rozdíl proto neumožňuje dovodit jiný závěr, než že důsledkem změny zákona č. 
236/1995 Sb., o platu, provedené s účinností od 1.1.2003 zákonem č. 420/2002 
Sb., bylo pouze zkrácení doby, po kterou je představitelům státní moci a 
některých státních orgánů, soudcům a státním zástupcům poskytován plat při 
dočasné neschopnosti k výkonu funkce.  

Protože rozsudek odvolacího soudu je z hlediska uplatněného dovolacího důvodu 
věcně správný a protože nebylo zjištěno (a ani dovolatelkou tvrzeno), že by 
rozsudek odvolacího soudu byl postižen vadou uvedenou v ustanovení § 229 
odst.1, § 229 odst. 2 písm. a) a b) a § 229 odst. 3 o.s.ř. nebo jinou vadou, 
která mohla mít za následek nesprávné rozhodnutí ve věci, Nejvyšší soud České 
republiky dovolání žalobkyně podle ustanovení § 243b odst. 2 části věty před 
středníkem o.s.ř. zamítl.

O náhradě nákladů dovolacího řízení bylo rozhodnuto podle ustanovení § 243b 
odst. 5, § 224 odst. 1 a § 151 odst. 1 věty první o.s.ř., neboť žalobkyně s 
ohledem na výsledek řízení na náhradu svých nákladů nemá právo a žalované, 
která měla v dovolacím řízení plný úspěch a která by tak měla právo na náhradu 
účelně vynaložených nákladů tohoto řízení (srov. § 142 odst. 1 větu první 
o.s.ř.), v dovolacím řízení žádné náklady nevznikly. 

Proti tomuto rozsudku není opravný prostředek přípustný.

V Brně dne 10. října 2006

                                                               JUDr. Zdeněk  
Novotný, v. r.

                                                                                
                      předseda senátu
