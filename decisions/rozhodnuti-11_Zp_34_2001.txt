Soud: Nejvyšší soud

Spisová značka: 11 Zp 34/2001

Datum rozhodnutí: 19.09.2002

Typ rozhodnutí: ROZSUDEK




11 Zp 34/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud české republiky rozhodl dne 19. září 2002 v senátě složeném z 
předsedy senátu JUDr. Karla Hasche a soudců JUDr. Antonína Draštíka a JUDr. 
Stanislava Rizmana v právní věci navrhovatele K. s. Č., proti odpůrci M. v. 
ČR,  o opravném prostředku navrhovatele proti rozhodnutí odpůrce ze dne 27. 
června 2001, č. j. VS-1690/SDR/1-2001,  t a k t o :

Rozhodnutí M. v. ČR ze dne 27. června 2001,č. j.VS?1690/SDR/1? 2001,  s 
e            p o t v r z u j e . 

Žádný z účastníků nemá právo na náhradu nákladů řízení.

Odůvodnění:

Napadeným rozhodnutím Ministerstva vnitra byla podle § 11 odst. 2 ve spojení s 
§ 8 odst. 1 zákona č. 424/1991 Sb., o sdružování v politických stranách a 
politických hnutích, v tehdy účinném znění (dále jen „zákon“), odmítnuta 
registrace změny stanov K. s. Č.,  kterou navrhl jako nově ustavený statutární 
orgán předseda strany L. Z. 

Stalo se tak na podkladě zjištění, že změna stanov K. s. Č. je v rozporu s 
ustanoveními § 8 odst. 1 a § 4 zákona. 

V tomto směru poukázalo M. v. na skutečnost, že změna stanov spočívala mimo 
jiné ve změně programových cílů strany, kde v § 3 stanov (označeném Programové 
cíle strany) je nově mimo jiné uvedeno, že ideovým základem strany je 
marxisticko-leninský názor a že strana vytváří svou ideovou, organizační a 
akční jednotu na základě vědeckého učení Marxe, Engelse, Lenina a Stalina. 

Podle názoru M. v., vyjádřeného v odůvodnění shora citovaného rozhodnutí, z čl. 
5 Ústavy vyplývá, že politický systém v České republice je založen na svobodném 
a dobrovolném vzniku a volné soutěži politických stran respektujících základní 
demokratické principy a odmítajících násilí jako prostředek k prosazování svých 
zájmů. Zákonné vyjádření uvedeného ústavního principu je obsaženo v ustanovení 
§ 4 zákona. Podle tohoto ustanovení nemohou vznikat a vyvíjet činnost strany a 
hnutí, které porušují ústavu a zákony nebo jejichž cílem je odstranění 
demokratických základů státu, které směřují k uchopení a držení moci 
zamezujícímu druhým stranám a hnutím ucházet se ústavními prostředky o moc nebo 
které směřují k potlačení rovnosti občanů. Přihlášení se strany k zásadám 
marxismu-leninismu pak znamená, s ohledem na jejich podstatu, jakož i na 
podstatu učení Lenina a Stalina, deklarování „diktatury proletariátu“ jako 
jejího cíle a tudíž nerespektování hodnot vymezovaných ve výše citovaných 
ustanoveních. V této souvislosti  argumentuje M. v. též tím, že zavedení 
systému, v němž by měla řídící úlohu jedna politická strana, představuje 
popření čl. 2 Listiny základních práv a svobod, v němž se zakazuje, aby se stát 
vázal na jakoukoliv výlučnou ideologii.

Proti shora uvedenému rozhodnutí M. v. podala K. s. Č. v zákonné lhůtě opravný 
prostředek, ve kterém se označila jako K. s. Č. – Č. s. p. Opravný prostředek 
byl podán předsedou strany  L. Z. V tomto opravném prostředku  uvádí 
následující výhrady: Rozhodnutí M. v. bylo zdůvodněno s poukazem na 
marxisticko-leninský charakter strany. Rozhodnutí je tedy evidentně v rozporu s 
Listinou základních práv a svobod, která zaručuje svobodu projevu, svobodu 
myšlení i svobodu sdružování, bez ohledu na to, jestli názory a cíle strany 
jsou či nejsou pohodlné a příjemné té či oné části soudobé kapitalistické 
společnosti.

K opravnému prostředku se M. v. vyjádřilo v podání doručeném Nejvyššímu soudu 
dne 8. 11. 2001 tak, že poukázalo na skutečnost, že tento opravný prostředek 
neobsahuje věcné argumenty. Proto pouze konstatuje, že navrhovatel s názvem K. 
s. Č.-Č. s. p. není subjektem ve smyslu zákona. Vzhledem k tomu, že podle § 11 
odst. 2 zákona nabývá změna stanov strany a hnutí účinnosti dnem její 
registrace ministerstvem, je v rejstříku stran a hnutí podle § 9 zákona dosud 
zapsána K. s. Č., jejímž statutárním orgánem je předsednictvo ústředního 
výboru, za které jedná generální tajemník.   

Příslušnost Nejvyššího soudu k přezkoumání zákonnosti napadeného rozhodnutí 
vyplývá z ustanovení § 11 odst. 2 zákona ve spojení s § 8 odst. 5 zákona. 
Podáním opravného prostředku podle tohoto ustanovení je tak zahájeno řízení ve 
smyslu § 250m o. s. ř. Nejvyšší soud má přitom zato, že opravný prostředek byl 
podán řádně účastníkem řízení. 

Podle § 11 odst. 1 zákona návrh na registraci změny stanov podává strana a 
hnutí písemně ministerstvu do 15 dnů od jejího schválení. Došlo-li zároveň se 
změnou stanov ke změně osob, jež jsou statutárním orgánem strany a hnutí nebo 
jeho členy, anebo ke změně jejich funkčního označení, podává návrh nově 
ustavený statutární orgán. 

Správně tedy podal návrh na změnu stanov předseda strany L. Z., který, jak 
vyplývá z přiložených dokumentů, byl novým statutárním orgánem s novým funkčním 
označením ve smyslu citovaného ustanovení zákona. Důvodně proto ministerstvo na 
základě tohoto návrhu zahájilo řízení, jehož výsledkem je napadené rozhodnutí. 
To ostatně bylo doručováno na adresu sídla strany uvedené L.  Z. Za této 
situace má Nejvyšší soud za to, že L. Z. byl oprávněn za K. s. Č. podat opravný 
prostředek v postavení  předsedy strany.  Není rozhodující, že v rejstříku 
stran a hnutí podle § 9 zákona je jako statutární orgán strany dosud uvedeno 
předsednictvo ústředního výboru, za které jedná generální tajemník. Jinými 
slovy podle názoru Nejvyššího soudu oprávnění podat za politickou stranu 
opravný prostředek musí v takovýchto případech korespondovat s oprávněním podat 
návrh na změnu stanov, jinak by tento opravný prostředek ztratil smysl. 
Skutečnost, že návrh byl podán na tiskopisu, kde v záhlaví listu je uveden 
dosud neregistrovaný název strany, je podle názoru Nejvyššího soudu jen 
nevýznamným pochybením, neboť v jeho důsledku nevznikají pochybnosti o 
skutečném subjektu řízení - politické straně ani orgánu, který je v tomto 
řízení za ni oprávněn jednat. 

Nejvyšší soud po tomto závěru vyzval účastníky k vyjádření, zda souhlasí s 
postupem podle § 250f odst. 1 písm. b) o. s. ř. ve vztahu k § 250l odst. 1 o. 
s. ř. , na základě kterého může Nejvyšší soud o opravném prostředku rozhodnout 
bez jednání rozsudkem, pokud s tím účastníci souhlasí. Odpůrce ve svém podání  
uvedl, že s naznačeným postupem soudu souhlasí. Navrhovatel udělil souhlas s 
tímto postupem tím, že  ve stanovené lhůtě patnácti dnů od doručení výzvy 
nevyjádřil svůj nesouhlas s projednáním věci bez jednání. Přitom doručení výzvy 
k vyjádření bylo v jeho případě dovozováno postupem podle § 47 odst. 3 o. s. 
ř.  Podle tohoto ustanovení nebyl-li na adrese uvedené v ustanovení § 47 odst. 
1 (právnickým osobám se písemnost doručuje na adresu jejich sídla, popř. 
jestliže o to právnická osoba požádá, doručuje se na adresu, kterou sdělila 
soudu) zastižen nikdo, kdo by byl oprávněn písemnost převzít, ačkoliv se 
právnická osoba v místě doručování zdržuje, písemnost se uloží a právnická 
osoba se vhodným způsobem vyzve, aby si písemnost vyzvedla. Nevyzvedl-li si 
zásilku ten, kdo je oprávněn písemnost převzít, jde-li o písemnost, která má 
být doručena do vlastních rukou, do deseti dnů od uložení, považuje se poslední 
den lhůty za den doručení, i když se adresát o ní nedozvěděl. V této věci je 
nutno připomenout, že Nejvyšší soud doručoval v této věci výzvu k vyjádření 
nejen na adresu sídla strany, kterou jako sídlo K. s. Č. uváděl L. Z. v 
opravném prostředku a předtím i v návrhu na změnu stanov, ale i na sídlo této 
politické strany, které je dosud vedeno v rejstříku stran a hnutí.  V obou 
případech byla zásilka uložena a k jejímu vyzvednutí  nedošlo.

Nejvyšší soud po  přezkoumání zákonnosti napadeného rozhodnutí zjistil, že je 
nutné je  potvrdit.   

Podle   § 11 odst. 2 zákona pro řízení o registraci změny stanov strany a hnutí 
platí obdobně ustanovení § 7 a 8 zákona. Změna stanov strany a hnutí nabývá 
účinnost dnem její registrace ministerstvem.   

Podle § 8 odst. 1 zákona ministerstvo registraci odmítne, jestliže stanovy 
stran a hnutí jsou v rozporu s § 1 až 5 a § 6 odst. 3 a 4 zákona. Jinak provede 
registraci. Podle § 8 odst. 6 zákona pravomocné rozhodnutí soudu, kterým se 
ruší rozhodnutí ministerstva o odmítnutí  návrhu na  registraci, tuto 
registraci nahrazuje. 

Podle § 4 zákona nemohou vznikat a vyvíjet činnost strany a hnutí mimo jiné 
takové, které porušují Ústavu a zákony nebo jejichž cílem je odstranění 
demokratických základů státu, které směřují k uchopení a držení moci 
zamezujícímu druhým stranám a hnutím ucházet se ústavními prostředky o moc nebo 
které směřují k potlačení rovnosti občanů  *§ 4 písm. a), c) zákona*.

Nejvyšší soud dospěl k závěru, že postup M. v. při projednávání návrhu na 
registraci změny stanov politické strany K. s. Č. byl správný a odpovídal 
citovaným zákonným předpisům.   

Pokud jde o důvody odmítnutí registrace uvedené v napadeném rozhodnutí, je 
možno především uvést, že odpůrce vycházel z dostatečných a správných 
skutkových zjištění. V předloženém návrhu na změnu stanov navrhovatele, jejíž 
registrace je předmětem tohoto řízení, v § 3 stanov (označeném Programové cíle 
strany) je nově uvedeno: „Strana usiluje o vytvoření sociálně spravedlivé a 
skutečně demokratické společnosti: cílem strany je socialismus. Ideovým 
základem strany je marxisticko-leninský názor. Strana vychází v nových 
podmínkách z poznání společenského vývoje a jeho zákonitostí, ze zkušeností 
komunistického a protiimperialistického hnutí v evropských a dalších zemích a 
ze zkušeností domácích. Hledá a uskutečňuje politické aktivity, nezbytné pro 
dosažení programového cíle. Strana vytváří svou ideovou, organizační a akční 
jednotu na základě vědeckého učení Marxe, Engelse, Lenina a Stalina. Je 
politickým subjektem založeným na principu demokratického centralismu.“

Nejvyšší soud se plně ztotožnil se závěrem  odpůrce, že vyjádření programových 
cílů strany odkazem na marxisticko-leninský názor a  na učení Lenina a Stalina  
znamená mimo jiné i přihlášení se k té části  názorů a učení uvedených 
ideologů, zejména pokud jde o Lenina a Stalina, která představuje cíl 
směřování  státní moci k diktatuře proletariátu a  vlády jen jedné  strany bez 
politické možnosti tuto situaci změnit. Jde o všeobecně známé skutečnosti 
vyplývající mimo jiné i z historických zkušeností zemí bývalého Sovětského 
svazu i dalších zemí, např. i bývalé Československé socialistické republiky, 
jejichž státní zřízení  bylo na uvedených tzv. světových názorech postaveno. 
Pro tyto závěry odpůrce o  povaze programových cílů uvedených v navrhované 
změně stanov proto nebylo nutné provádět další dokazování, např. znaleckými 
posudky z příslušných oborů.       

Důvodně také M. v. tyto zjištěné okolnosti posoudilo tak, že jde o programové 
cíle, které vylučují, aby změna stanov je obsahující mohla být podle zákona 
registrována. Citované ustanovení § 4 zákona jednoznačně zakazuje možnost, aby 
vznikaly a vyvíjely činnost  strany a hnutí, které mají takové cíle, jako jsou 
ty, jež vyplývají z programového prohlášení uvedeného v návrhu  změny stanov K. 
s. Č. Odkazy M. v. na čl. 5 Ústavy, v němž je zdůrazněna zásada volné soutěže 
politických stran respektujících základní demokratické principy a odmítajících 
násilí jako prostředek k prosazování svých zájmů, a na čl. 2 Listiny základních 
práv a svobod  zakazující, aby se stát vázal na jakoukoliv výlučnou ideologii, 
Nejvyšší soud pouze doplňuje tak, že tyto zásady vyjádřené v ústavních normách 
tvoří jedny ze základů demokratického státu, o jejichž změnu nemohou politické 
strany ve své  činnosti usilovat.

K námitkám uvedeným v opravném prostředku navrhovatele lze dále uvést, že znění 
ustanovení  § 4 písm. a), c), § 8 odst. 1 zákona, jakož i jejich  výklad 
použitý M. v., jak byl uveden v napadeném rozhodnutí, jsou podle názoru 
Nejvyššího soudu v souladu s  čl. 20 odst. 3 Listiny základních práv a svobod, 
podle něhož výkon shromažďovacího práva lze omezit v případě stanovených 
zákonem, jestliže to je v demokratické společnosti nezbytné pro ochranu práv a 
svobod druhých. 

Výrok, že žádný z účastníků nemá právo na náhradu nákladů řízení, se opírá o 
přiměřené použití ustanovení § 250k odst. 1 věta první o. s. ř. Podle tohoto 
ustanovení platí, že soud přizná žalobci, který měl ve věci alespoň zčásti 
úspěch, úplnou nebo částečnou náhradu nákladů řízení proti žalovanému. V 
posuzované věci však navrhovatel (žalobce) úspěch neměl, neboť napadené 
rozhodnutí bylo potvrzeno.  

P o u č e n í : Proti tomuto rozhodnutí není žádný opravný prostředek 
přípustný.  

V Brně dne 19. září 2002

Předseda senátu:

JUDr. Karel Hasch

