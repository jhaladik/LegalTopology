Soud: Nejvyšší soud

Spisová značka: 4 Tz 3/2012

Datum rozhodnutí: 09.02.2012

Typ rozhodnutí: ROZSUDEK


Heslo: Obecně prospěšné práce, Přeměna trestu

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




              4 Tz 3/2012-34

ČESKÁ REPUBLIKA 
ROZSUDEK
JMÉNEM REPUBLIKY





	Nejvyšší soud České republiky projednal ve veřejném zasedání konaném 
dne 9. února 2012 v senátu složeném z předsedy senátu JUDr. Františka Hrabce a 
soudců JUDr. Jiřího Pácala a JUDr. Danuše Novotné stížnost pro porušení zákona, 
kterou podal ministr spravedlnosti České republiky ve prospěch obviněného  J. 
S., proti usnesení Obvodního soudu pro Prahu 2 ze dne 10. 1. 2011 sp. zn. 4 T 
269/2008 a  podle § 268 odst. 2, § 269 odst. 2  a  § 270 odst. 1 tr. ř. 
rozhodl  t a k t o :


	Usnesením Obvodního soudu pro Prahu 2 ze dne 10. 1. 2011 sp. zn. 4 T 
269/2008      b y l   p o r u š e n   z á k o n  v  ustanoveních § 2 odst. 1, § 
56 odst. 2 písm. b) a § 65 odst. 2 tr. zákoníku ve znění účinném do 30. 11. 
2011 v neprospěch obviněného J. S.  


Napadené usnesení  s e   z r u š u j e .   


Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.


	Obvodnímu soudu pro Prahu 2  s e   p ř i k a z u j e,  aby věc v 
potřebném rozsahu znovu projednal a rozhodl. 


Odůvodnění:



	Trestním příkazem Obvodního soudu pro Prahu 2 ze dne 25. 8. 2008 sp. 
zn. 4 T 269/2008 byl obviněný J. S. uznán vinným trestnými činy maření výkonu 
úředního rozhodnutí podle § 171 odst. 1 písm. c) zák. č. 140/1961 Sb., v 
účinném znění (dále jen tr. zák.) a řízení motorového vozidla bez řidičského 
oprávnění podle § 180d tr. zák., jichž se dopustil tím, že dne 3. 8. 2008, 
kolem 08.50 hod., P., ulice R., kde byl kontrolován hlídkou PČR bylo zjištěno, 
že není držitelem řidičského průkazu, čímž nesplňuje podmínky podle zák. č. 
361/2000 Sb., o provozu na pozemních komunikacích, a věděl, že trestním 
příkazem Okresního soudu Praha – západ sp. zn. 1 T 114/2008 ze dne 30. 5. 2008, 
s právní mocí dne 26. 6. 2008, mu byl kromě jiného uložen trest zákazu činnosti 
spočívající v zákazu řízení motorových vozidel všeho druhu na dobu 4 roků, čímž 
porušil ustanovení § 3 odst. 3 písm. a) zák. č. 361/2000 Sb. Za to mu byl 
uložen úhrnný trest obecně prospěšných prací ve výměře 400 hodin a trest zákazu 
činnosti, řízení motorových vozidel na 12 měsíců. Tento trestní příkaz nabyl 
právní moci dne 13. 9. 2008. 

           Výkon uloženého trestu obecně prospěšných prací byl obviněnému 
nařízen usnesením Okresního soudu Praha – západ ze dne 4. 11. 2009 sp. zn. 0 Nt 
338/2009, o němž obviněný prohlásil, že ho nikdy neobdržel, ale souhlasil, že 
podepsal protokol o projednání výkonu obecně prospěšných prací ze dne 16. 10. 
2009.  

            Usnesením Obvodního soudu pro Prahu 2 ze dne 26. 3. 2010 sp. zn. 4 
T 269/2008 pak byl obviněnému podle § 465 odst. 2 tr. ř. a § 419 tr. zákoníku 
uložený úhrnný trest obecně prospěšných prací poměrně zkrácen o 100 hodin. Toto 
usnesení nabylo právní moci dne 27. 4. 2010.

            Výkon takto poměrně zkráceného trestu obecně prospěšných prací ve 
výměře 300 hodin byl obviněnému podle § 336 odst. 2 tr. ř. nařízen usnesením 
Obvodního soudu pro Prahu 2 ze dne 14. 5. 2010 sp. zn. 4 T 269/2008, přičemž 
právní moci nabylo téhož dne.

            Jelikož obviněný nařízený trest obecně prospěšných prací ani 
částečně nevykonal, přičemž v mezidobí byl pro obdobnou trestnou činnost 
odsouzen rozsudkem Okresního soudu Praha – západ ze dne 27. 2. 2009 sp. zn. 1 T 
30/2009, Obvodní soud pro Prahu 2 rozhodl dne 10. 1. 2011 ve veřejném zasedání 
usnesením sp. zn. 4 T 269/2008 tak, že se podle § 340b odst. 1 tr. ř. a § 65 
odst. 2 tr. zákoníku trest obecně prospěšných prací přeměňuje na trest odnětí 
svobody v trvání 300 dnů. K jeho výkonu byl obviněný podle § 56 odst. 2 písm. 
b) tr. zákoníku zařazen do věznice s dozorem. Toto usnesení nabylo právní moci 
dne 8. 2. 2011.  

           Proti posledně citovanému usnesení Obvodního soudu pro Prahu 2 podal 
následně ministr spravedlnosti stížnost pro porušení zákona ve prospěch 
obviněného J. S. V této uvedl, že soud sice naprosto správně a zákonně rozhodl 
o přeměně trestu obecně prospěšných prací na trest odnětí svobody, ale vadně si 
vyložil ustanovení § 2 odst. 1 tr. zákoníku o jeho časové působnosti a 
neujasnil si, užití kterého zákona je pro obviněného příznivější. Soud 
nesprávnou aplikací ustanovení § 65 odst. 2 a § 56 odst. 2 písm. b) tr. 
zákoníku, namísto příslušných ustanovení předchozího trestního zákona porušil 
zákon v neprospěch obviněného, jelikož nová právní úprava podle trestního 
zákoníku, tedy úprava pozdější, není pro obviněného příznivější.  

V závěru stížnosti pro porušení zákona ministr spravedlnosti navrhl, aby 
Nejvyšší soud  vyslovil podle § 268 odst. 2 tr. ř., že usnesením Obvodního 
soudu pro Prahu 2 ze dne 10. 1.  2011 sp. zn. 4 T 269/2008 byl porušen zákon v 
ustanoveních § 65 odst. 2, § 56 odst. 2 písm. b) a § 2 odst. 1 tr. zákoníku v 
neprospěch obviněného J. S. Podle § 269 odst. 2 tr. ř. aby napadené usnesení 
zrušil včetně všech dalších rozhodnutí na toto rozhodnutí obsahově 
navazujících, pokud vzhledem ke změně, k níž došlo zrušením, pozbyla podkladu. 
Poté aby postupoval podle § 270 odst. 1 tr. ř. a přikázal Obvodnímu soudu pro 
Prahu 2 věc v potřebném rozsahu znovu projednat a rozhodnout. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon porušen byl.

Podle ustanovení § 45a odst. 4 tr. zák. (účinného do 31. 12. 2009) jestliže 
pachatel              v době od odsouzení do skončení výkonu  trestu obecně 
prospěšných prací nevedl řádný život, nebo zaviněně nevykonal ve stanovené době 
uložený trest, přemění soud trest obecně prospěšných prací nebo jeho zbytek v 
trest odnětí svobody a rozhodne zároveň o způsobu jeho výkonu; přitom každé i 
jen započaté dvě hodiny nevykonaného trestu obecně prospěšných prací se 
počítají za jeden den odnětí svobody. 

Podle ustanovení § 2 odst. 1 tr. zákoníku (účinného od 1. 1. 2010) se trestnost 
činu posuzuje podle zákona účinného v době, kdy byl čin spáchán; podle 
pozdějšího zákona se posuzuje jen tehdy, jestliže to je pro pachatele 
příznivější.

Podle ustanovení § 65 odst. 2 tr. zákoníku (účinného od 1. 1. 2010 do 30. 11. 
2011) jestliže pachatel v době od odsouzení do skončení výkonu trestu obecně 
prospěšných prací nevede řádný život, vyhýbá se nástupu výkonu trestu, bez 
závažného důvodu poruší sjednané podmínky výkonu trestu obecně prospěšných 
prací, jinak maří výkon tohoto trestu nebo zaviněně nevykonává ve stanovené 
době uložený trest, může soud přeměnit, a to i během doby stanovené pro jeho 
výkon, trest obecně prospěšných prací nebo jeho zbytek v trest odnětí svobody a 
rozhodnout zároveň o způsobu jeho výkonu; přitom každá i jen započatá jedna 
hodina nevykonaného trestu obecně prospěšných prací se počítá za jeden den 
odnětí svobody.

Otázkou rozhodování o přeměně trestu obecně prospěšných prací na trest odnětí 
svobody v případech, kdy byl trest odnětí svobody pravomocně uložen ještě za 
účinnosti dřívějšího trestního zákona (č. 140/1961 Sb., účinného do 31. 12. 
2009), ale k rozhodování   o přeměně trestu došlo až za účinnosti nového tr. 
zákoníku (tj. po 1. 1. 2010), se Nejvyšší soud v minulosti již zabýval a na 
nejednotnou soudní praxi reagoval tak, že schválil k publikaci ve Sbírce 
soudních rozhodnutí a stanovisek usnesení Krajského soudu v Hradci Králové, 
pobočky v Pardubicích, ze dne 23. 3. 2010 sp. zn. 13 To 147/2010 ( viz č. 
5/2011 Sb. rozh. tr.). Z citovaného usnesení mimo jiné vyplývá, že přepočet 
nevykonaného trestu obecně prospěšných prací na trest odnětí svobody je třeba 
považovat za obsahovou složku trestnosti činu, neboť jde o zákonem určenou 
součást ukládaného trestu obecně prospěšných prací. Proto se uplatní zásada 
časové působnosti trestních zákonů podle § 2 odst. 1 tr. zákoníku. Pokud soud 
po účinnosti trestního zákoníku dospěje k závěru, že přemění trest obecně 
prospěšných prací uložený před 1. 1. 2010 na trest odnětí svobody, postupuje 
podle § 45a odst. 4 tr. zák. a každé i jen započaté dvě hodiny nevykonaného 
trestu obecně prospěšných prací počítá za jeden den odnětí svobody. Postup 
podle trestního zákoníku za těchto okolností není pro pachatele příznivější. 

Nejvyšší soud se po přezkoumání předmětného spisového materiálu ztotožnil s 
názorem ministra spravedlnosti uvedeným ve stížnosti pro porušení zákona v tom, 
že Obvodní  soud pro Prahu 2 napadeným usnesením nesprávně rozhodl o přeměně 
trestu obecně prospěšných prací na trest odnětí svobody a to v otázce přepočtu 
jednotlivých trestů. Srovnáním podmínek pro přeměnu trestu obecně prospěšných 
prací na trest odnětí svobody ve výše citovaných ustanoveních § 45a odst. 4 tr. 
zák. a § 65 odst. 2 tr. zákoníku je zřejmé, že použití později platného zákona 
nebylo pro obviněného příznivější. V projednávaném případě byl obviněnému 
nařízen výkon trestu odnětí svobody v trvání 300 dnů, namísto nařízení výkonu 
trestu odnětí svobody v trvání 150 dnů a to při správné aplikaci § 45a odst. 4 
tr. zák.  
 
Není tedy pochyb o tom, že Obvodní soud pro Prahu 2 měl při rozhodování v 
příslušné věci postupovat podle zákona účinného v době spáchání činu (tj. podle 
§ 45a odst. 4 tr. zák.)  a rozhodnout o přeměně nevykonaného trestu obecně 
prospěšných prací ve výměře 300 hodin (z trestního příkazu Obvodního soudu pro 
Prahu 2 ze dne 25. 8. 2008 sp. zn. 4 T 269/2008, ve spojení s usnesením téhož 
soudu ze dne 26. 3. 2010 sp. zn. 4 T 269/2008) na trest odnětí svobody v trvání 
150 dnů.    
  
Nejvyšší soud proto podle § 268 odst. 2 tr. ř. vyslovil, že pravomocným 
usnesením Obvodního soudu pro Prahu 2 ze dne 10. 1. 2011 sp. zn. 4 T 269/2008 
byl porušen zákon v  ustanoveních § 2 odst. 1, § 56 odst. 2 písm. b) a § 65 
odst. 2 tr. zákoníku, ve znění účinném do 30. 11. 2011, v neprospěch obviněného 
J. S. Podle § 269 odst. 2 tr. ř. napadené usnesení zrušil včetně všech dalších 
rozhodnutí na zrušené usnesení obsahově navazujících, pokud vzhledem ke změně, 
k níž došlo zrušením, pozbyla podkladu.

Ačkoli se obviněný ve svém písemném vyjádření ke stížnosti pro porušení zákona  
domáhal toho, aby Nejvyšší soud ve věci rozhodl sám ve smyslu § 271 odst. 1 tr. 
ř., nebylo možné tomuto požadavku vyhovět. Je tomu proto, že 1. 12. 2011 nabyla 
účinnosti novela trestního zákoníku i trestního řádu, která významným způsobem 
mění podmínky pro výkon trestu obecně prospěšných prací, jakož i pro jeho 
přeměnu na jiné druhy trestu. Těmito změnami, které jsou vesměs ve prospěch 
obviněného, se bude muset Obvodní soud pro Prahu 2 v souvislosti se skutkovými 
zjištěními zabývat a nově posoudit a rozhodnout, zda jsou u obviněného splněny 
potřebné podmínky pro případnou přeměnu uloženého a nařízeného trestu obecně 
prospěšných prací. Pokud učiní závěr, že ano a že jsou zde důvody pro jeho 
přeměnu na trest odnětí svobody, bude nutné aplikovat na přepočet nevykonaného 
trestu obecně prospěšných prací na trest odnětí svobody úpravu, která je pro 
obviněného příznivější, tedy úpravu obsaženou v trestním zákoně, a nikoli v 
trestním zákoníku. Proto podle § 270 odst. 1 tr. ř. bylo Obvodnímu soudu pro 
Prahu 2 přikázáno, aby věc v potřebném rozsahu znovu projednal a rozhodl. 
Nejvyšší soud v této souvislosti upozorňuje, že v novém řízení nemůže dojít ke 
změně rozhodnutí v neprospěch obviněného, neboť bylo vysloveno, že zákon byl 
porušen v neprospěch obviněného (§ 273 tr. ř.).


Poučení:  Proti tomuto rozhodnutí není opravný prostředek přípustný.


V Brně dne 9. února 2012


Předseda senátu:
JUDr. František H r a b e c  





 


