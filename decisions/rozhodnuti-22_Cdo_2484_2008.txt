Soud: Nejvyšší soud

Spisová značka: 22 Cdo 2484/2008

Datum rozhodnutí: 02.10.2008

Typ rozhodnutí: ROZSUDEK


Dotčené předpisy: § 126 předpisu č. 40/1964Sb.

Kategorie rozhodnutí: C




22 Cdo 2484/2008

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy 

JUDr. Jiřího Spáčila, CSc., a soudců JUDr. Františka Baláka a JUDr. Jiřího 
Zrůsta ve věci žalobců: a) A. L., a b) D. L., zastoupených advokátem, proti 
žalované V. P., s. r. o., o odstranění závad, vedené u Okresního soudu ve 
Frýdku-Místku pod sp. zn. 18 C 119/98, o dovolání žalobců proti rozsudku 
Krajského soudu v Ostravě ze dne 26. října 2007, č. j. 11 Co 631/2006-304, ve 
znění usnesení ze dne 10. prosince 2007, č. j. 11 Co 631/2006-309, takto:

I.  Dovolání se zamítá.

II. Žádný z účastníků nemá právo na náhradu nákladů dovolacího řízení.

					

O d ů v o d n ě n í :

	Okresní soud ve Frýdku-Místku („soud prvního stupně“) rozsudkem ze dne 

1. července 2005, č. j. 18 C 119/98-243, ve znění usnesení ze dne 21. července 
2006, 

č. j. 18 C 119/98-270, rozhodl ve věci žalobců a) a b) proti žalovaným 1) J. 
M., a 2) L. M.,  oběma bytem v J., výrokem pod bodem I. tak, že tito žalovaní 
„jsou povinni zdržet se průsaku žumpy do studny žalobců a), b) na parcele č. 
2074/7 zapsané na LV 494 pro obec a katastrální území J. u Katastrálního úřadu 
pro M. k., Katastrální pracoviště ve F.-M., do 15 dnů od právní moci rozsudku“, 
výrokem pod bodem II. zamítl žalobu, aby žalovaní „byli povinni zdržet se 
vypouštění povrchových a odpadních vod do sklepních prostorů a garáže domu č. 
p. 180 na parcele č. 923 zapsané na LV 494 pro obec a katastrální území J. u 
Katastrálního úřadu pro M. k., katastrální pracoviště ve F.-M., zdržet se 
narušení izolace dvojdomku č. p. 180 a 181 v J., ve štítové zdi domu č. p. 181 
na parcele č. 2074/8 zapsané na LV 494 pro obec a katastrální území J. u 
Katastrálního úřadu pro M. k., Katastrální pracoviště ve F.-M., do 15 dnů od 
právní moci rozsudku“, a dále rozhodl o nákladech řízení.

	Soud prvního stupně zjistil, že rodinné domky účastníků spolu sousedí, 
a od roku 1984 mezi účastníky docházelo ke sporům ohledně funkčnosti dešťové 
kanalizace vybudované žalovanými; ta však při průměrných deštích dostačuje a 
žalobci tvrzené prosakování do jejich domku nezpůsobuje. Podle posudku 
znaleckého ústavu nebyla svislá hydroizolace domku žalobců provedena v souladu 
s projektovou dokumentací, což může vést k pronikání vlhkosti; odkud tato 
vlhkost proniká ústav však nezjistil. Žumpy u obou domků byly z hlediska jejich 
vodotěsnosti shledány nevyhovujícími. Pokud jde o obsah dusíkatých a 
organických látek ve studních, jejich nízký obsah svědčí o tom, že ke 
kontaminaci vody ve studních průsakem ze žump nedochází. Výskyt enterokoků 
zjištěn byl, avšak pouze ve vodě ze studny žalobců. Podle soudu „původem tohoto 
znečištění může být také kontaminace vody průsakem ze žump“, přičemž nelze 
exaktně určit, která ze žump je zdrojem této kontaminace; „velmi pravděpodobně 
by to byly žumpy obě“. Soud věc uzavřel odkazem na § 127 odst. 1 občanského 
zákoníku („ObčZ“), s tím, že žumpy u obou domků shledal z hlediska vodotěsnosti 
nevyhovujícími a že na znečištění studny žalobců se tedy částečně podílí i 
průsak ze žumpy žalovaných. Ostatní žalobci tvrzené skutečnosti nebyly 
prokázány.   

	Krajský soud v Ostravě v průběhu odvolacího řízení rozhodl usnesením ze 
dne 22. listopadu 2006, č. j. 11 Co 631/2006-289, že „ve věci sp. zn. 18 C 
119/98 Okresního soudu ve Frýdku-Místku na místo dosavadních žalovaných J. a L. 
M. vstupuje do řízení obchodní společnost V. P., s. r. o., se sídlem v O., Ž. 
512/7“. Poté jako soud odvolací k odvolání žalobců a původně žalovaných rozhodl 
rozsudkem ze dne 26. října 2007, č. j. 11 Co 631/2006-304, ve znění opravného 
usnesení ze dne 10. prosince 2007, č. j. 11 Co 631/2006-309, výrokem pod bodem 
I. tak,  že „návrhu, aby na místo žalovaného V. P. s. r. o., se sídlem v O., Ž. 
512/7 nastoupili do řízení J. M. a L. M., bytem O., D.  1508/3, se nevyhovuje“, 
výrokem pod bodem II. tak, že „rozsudek okresního soudu se v napadené části, 
tj. ve výrocích I., III. – V. mění takto: Žaloba, aby žalovaný byl povinen 
zdržet se průsaků žumpy do studny žalobců na parc. č. 2074/7 v k. ú. J., se 
zamítá. Žádný z účastníků nemá právo na náhradu nákladů řízení. Žalobci jsou 
povinni zaplatit státu na účet Okresního soudu ve Frýdku-Místku částku 
33.370,40 Kč společně a nerozdílně ve lhůtě do tří dnů od právní moci tohoto 
rozsudku“, výrokem pod bodem III. tak, že se „rozsudek okresního soudu v 
odstavci II. výroku potvrzuje“, a výrokem pod bodem IV, že „žádný z účastníků 
nemá právo na náhradu nákladů odvolacího řízení“.

	Odvolací soud usnesení ze dne 22. listopadu 2006, č. j. 11 Co 
631/2006-289, odůvodnil tím, že rozhodl podle § 107a odst. 1 občanského 
soudního řádu („OSŘ“) k návrhu žalobců z 10. 11. 2006, když bylo prokázáno, že 
nemovitosti žalovaných vydražila obchodní společnost V. P., s. r. o., která je 
30. 7. 2007 prodala manželům E. a M. C. Žalobci poté 10. 10. 2007 navrhli, aby 
na místo žalované společnosti vstoupili do řízení původně žalovaní J. a L. M. 
Uvedli, že uvedená společnost projevila zájem spor mimosoudně uzavřít, po 
ověření existence závad projednala s novými vlastníky slevu z kupní ceny a noví 
vlastníci se zavázali závady do konce roku odstranit. Tento závazek manželé C. 
splnili. Proto podle žalobců nebyl důvod, aby účastnicí řízení byla společnost 
V. P., či manželé C. Odvolací soud konstatoval, že návrh žalobců podle § 107a 
OSŘ, pokud navrhovali, aby do řízení na místo žalované společnosti vstoupili 
původní žalovaní J. a L. M., nebyl důvodný, neboť ti již nebyli vlastníky 
předmětného domku. Uzavřel, že za dané situace nebyla společnost V. P. pasivně 
věcně legitimována, a proto změnil rozsudek soudu prvního stupně ve výroku v 
odstavci I. tak, že žalobu zamítl; ze stejného důvodu rozsudek soudu prvního 
stupně ve výroku v odstavci II. potvrdil. Dále rozhodl o nákladech řízení.

	Proti rozsudku odvolacího soudu podávají žalobci dovolání, jehož 
přípustnost opírají o § 237 odst. 1 písm. a) občanského soudního řádu („OSŘ“) 
neboť došlo ke změně rozhodnutí soudu prvního stupně ve věci samé, a o § 239 
odst. 1 písm. b) OSŘ ohledně rozhodování o procesním nástupnictví žalovaného. 
Uplatňují dovolací důvody uvedené v § 241a odst. 2 a 3 OSŘ. Poukazují na to, že 
manželé C. po nabytí sousedního domku do vlastnictví provedli během srpna 2007 
žalobci požadovaná opatření a uzavřeli s nimi mimosoudní dohodu, v níž 
potvrdili, že závady skutečně existovaly, jejich odstranění bylo nutné, že 
odstraněním závad byly splněny nároky žalobců, jichž se v soudním sporu 
domáhali a že proto žalobci navrhnou zastavení řízení. Společnost V. P. tím, že 
zajistila u nových majitelů domku odstranění závad, považovala celou věc za 
vyřízenou a nepokládala za nutné soudu navrhovat rozhodování o odvolání 
žalovaných. Původní žalovaní, manželé M., se odstěhovali, resp. nedávali o sobě 
vědět, a protože vzhledem k požadavku na náhradu nákladů řízení žalobci nemohli 
navrhnout zastavení řízení s poukazem na odpadnutí předmětu sporu, požádali 
žalobci, aby odvolací soud rozhodl o vstupu manželů M. do řízení s tím, že 
náklady byly vyvolány jejich chováním. Žalobci současně uvedli, že po vstupu 
jmenovaných do řízení by vzali žalobu proti nim zpět, navrhli by, aby soud 
jejich odvolání zamítl a aby rozhodl o nákladech řízení. Jedině tento postup 
shledávají dovolatelé spravedlivým. Pokud odvolací soud jejich návrhu nevyhověl 
a rozhodl tak, že žalobci byli v řízení neúspěšní, postupoval nesprávně. Jeho 
rozhodnutí nerespektuje skutečnost, že původně uplatněné nároky žalobců byly 
oprávněné, byly nakonec dobrovolně uspokojeny a nebyl proto důvod, aby o nich 
soud rozhodoval. Takto byli žalobci vystaveni nebezpečí, že by po nich mohla 
žalovaná požadovat náhradu nákladů na odstranění závad, jež prokazatelně 
existovaly a byly způsobeny původně žalovanými. Rozhodnutí odvolacího soudu je 
v rozporu s doloženým skutkovým stavem, když žalobci požadovaná odstranění vad 
byla plně realizována. Nebyl proto žádný důvod zamítnout žalobu na odstranění 
průsaku žumpy a není vysvětleno, proč soud nerozhodl o zabránění vypouštění 
odpadních vod. Jeho rozhodnutí tak změnilo skutkový stav, jako by žaloba byla 
zcela neoprávněná s cílem zdůvodnit povinnost žalobců uhradit náklady 
znaleckých posudků. Dovolatelé dále namítají, že není zřejmé, kdo je druhou 
stranou sporu, tvrdí-li odvolací soud, že společnost V. P., ani noví vlastníci 
sousedního domku, nejsou ve sporu pasivně legitimováni. Odvolací soud pochybil 
rovněž v tom, že o návrhu žalobců nerozhodl samostatným usnesením a nedal tak 
žalobcům možnost opravného prostředku. Rozhodl-li rozsudkem v celé věci, 
zkrátil tím práva žalobců, které nepoučil podle § 118a OSŘ. Za nespravedlivé 
žalobci považují, aby náklady znaleckých posudků nesli oni nebo společnost V. 
P., či manželé C. jenom pro neústupnost původně žalovaných, kteří se své 
odpovědnosti zbavili; v této souvislosti odkazují na § 3 ObčZ. Navrhují, aby 
dovolací soud zrušil rozsudek odvolacího soudu a věc vrátil „příslušnému soudu 
k dalšímu řízení“.

	Žalovaná se k dovolání nevyjádřila.

Nejvyšší soud po zjištění, že dovolání je přípustné podle § 237 odst. 1  písm. 
a) 

a § 239 odst. 1 písm. b) OSŘ, že jsou podle obsahu dovolání uplatněny dovolací 
důvody upravené v § 241a odst. 2 OSŘ a že jsou splněny i další náležitosti 
dovolání a podmínky dovolacího řízení (zejména § 240 odst. 1, § 241 odst. 1 
OSŘ), napadené rozhodnutí přezkoumal a zjistil, že dovolání není důvodné.

Žalobci netvrdí, že by žalovaná společnost v době vyhlášení rozhodnutí byla 
vlastníkem nemovitostí, na kterých byly původně závady, nebo že by do jejich 
vlastnického práva nějak zasahovala. Proto tato společnost není v řízení o 
žalobě opírající se o § 127 odst. 1 ObčZ pasivně legitimována  a zamítavé 
rozhodnutí je tedy věcně správné. Dovolatelé však namítají, že odvolací soud 
měl připustit procesní nástupnictví tak, že by namísto žalované společnosti 
vstoupili do řízení původní žalovaní J. a L. M.  Pro takový postup však 
neexistovala zákonná opora.

	Má-li žalobce za to, že po zahájení řízení nastala právní skutečnost, s 
níž právní předpisy spojují převod nebo přechod práva nebo povinnosti účastníka 
řízení, o něž v řízení jde, může dříve, než soud o věci rozhodne, navrhnout, 
aby nabyvatel práva nebo povinnosti vstoupil do řízení na místo dosavadního 
účastníka; to neplatí v případech uvedených v § 107 (§ 107a odst. 1 OSŘ). Soud 
návrhu usnesením vyhoví, jestliže se prokáže, že po zahájení řízení nastala 
právní skutečnost uvedená v odstavci 1, a jestliže s tím souhlasí ten, kdo má 
vstoupit na místo žalobce; souhlas žalovaného nebo toho, kdo má vstoupit na 
jeho místo, se nevyžaduje. Právní účinky spojené s podáním žaloby zůstávají 
zachovány (§ 107a odst. 2 OSŘ). Ustanovení § 107 odst. 4 OSŘ, podle něhož ten, 
kdo nastupuje do řízení na místo dosavadního účastníka řízení, musí přijmout 
stav řízení, jaký tu je v době jeho nástupu do řízení, platí v případě 
procesního nástupnictví podle § 107a OSŘ obdobně (§ 107a odst. 2 OSŘ). 

	V dané věci po zahájení řízení nenastala právní skutečnost, s níž 
právní předpisy spojují převod nebo přechod povinnosti na původní žalované – J. 
a L. M.; tito žalovaní naopak nemovitost, ze které rušení pocházelo, převedli, 
takže mohlo dojít k procesnímu nástupnictví žalované společnosti. Proto 
odvolací soud nemohl rozhodnout o procesním nástupnictví původních žalovaných. 
Ustanovení o záměně (§ 92 OSŘ) nelze v odvolacím řízení uplatnit (§ 216 odst. 1 
OSŘ).

	Dovolání zjevně nerozlišuje účastenství v řízení a věcnou legitimaci 
účastníků, když tvrdí, že není zřejmé, kdo je druhou stranou sporu. „Druhou 
stranou sporu“ je žalovaný, určený jen procesně; věcnou legitimací se rozumí 
stav, kdy účastníci jsou nositeli těch hmotněprávních oprávnění a povinností, o 
které v řízení jde.

	Z obsahu dovolání je zřejmé, že dovolatel sice výslovně napadá výrok 
rozhodnutí ve věci samé, ve skutečnosti mu však jde o náhradu nákladů řízení. 
Proti výroku rozsudku odvolacího soudu o náhradě nákladů řízení však není 
dovolání přípustné (viz např. usnesení Nejvyššího soudu ze dne 13. února 2004, 
sp. zn. 21 Cdo 2265/2003, Soubor civilních rozhodnutí Nejvyššího soudu č. C 
2458), a proto se touto otázkou dovolací soud nemohl zabývat.

	Z uvedeného je zřejmé, že rozhodnutí odvolacího soudu je správné. Proto 
nezbylo, než dovolání zamítnout (§ 243b odst. 2 OSŘ).

	Výrok o náhradě nákladů dovolacího řízení vychází ze skutečnosti, že 
dovolatelé nebyli úspěšní a žalované takové náklady dovolacího řízení, na 
jejichž úhradu by měla právo (§ 243b odst. 5, § 224 odst. 1, § 142 odst. 1 
OSŘ), nevznikly.

	Proti tomuto rozhodnutí  není  opravný prostředek přípustný.

V Brně dne 2. října 2008

	JUDr. Jiří  Spáčil, CSc., v. r.  

	předseda senátu

