Soud: Nejvyšší soud

Spisová značka: 4 Tz 41/2007

Datum rozhodnutí: 30.05.2007

Typ rozhodnutí: ROZSUDEK




4 Tz 41/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  30. 
května 2007 v senátě složeném z předsedy senátu JUDr. J. P. a soudců JUDr. D. 
N. a JUDr. P. Š. stížnost pro porušení zákona podanou ministrem spravedlnosti 
ve prospěch zemřelého obviněného  J.  Š.,  proti pravomocnému rozsudku bývalého 
Krajského vojenského soudu v Olomouci ze dne 26. 11. 1948, sp. zn. Ktr 835/48 a 
rozhodl podle § 268 odst. 2, § 269 odst. 2 a § 271 odst. 1 tr. ř.   t a k t o :

Rozsudkem bývalého Krajského vojenského soudu v Olomouci ze dne 26. 11. 1948, 
sp. zn. Ktr 835/48, b y l   p o r u š e n   z á k o n   v ustanoveních § 145, § 
146 písm. c) a § 149 říšského zákona č. 19/1855 v neprospěch obviněného J. Š.

Napadený rozsudek   s e   z r u š u j e .

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný J. Š.  z p r o š ť u j e  obžaloby  pro 
skutek spočívající v tom, že dne 6. 10. 1948 u  v. ú.  v O. odepřel převzít 
služební zbraň, jež mu měla být vydána z rozkazu velitele setniny, a prohlásil, 
že mu jeho náboženství, opírající se o Bibli kralickou, zakazuje vzít zbraň do 
rukou, čímž měl spáchat zločin porušení subordinace podle § 145, § 146 písm. c) 
a § 149 říšského zákona č. 19/1855. 

Odůvodnění:

Rozsudkem býv. Krajského vojenského soudu v Olomouci ze dne 26. 11. 1948, sp. 
zn. Ktr 835/48, byl obviněný J. Š. uznán vinným zločinem porušení subordinace 
podle § 145, § 146 písm. c), § 149 říšského zákona č. 19/1855, dále jen v. t. 
z., kterého se dopustil tím, že dne 6. 10. 1948  u v. ú.  v O. odepřel převzít 
služební zbraň, jež mu měla být vydána z rozkazu velitele setniny, a prohlásil, 
že mu jeho náboženství, opírající se o Bibli kralickou, zakazuje vzít zbraň do 
rukou. Za uvedené jednání byl obviněný J. Š. odsouzen k trestu žaláře v trvání 
3 měsíců, zostřenému jednou týdně postem a tvrdým ložem a samovazbou v 
posledním týdnu lichých měsíců trestu, přičemž výkon trestu mu byl podmíněně 
odložen na zkušební dobu v trvání dvou roků. Rozsudek nabyl právní moci dnem 
vyhlášení, tj. 26. 11. 1948.

Podle § 266 odst. 1 tr. ř. podal ministr spravedlnosti ve prospěch obviněného 
J. Š. k Nejvyššímu soudu stížnost pro porušení zákona, a to proti rozsudku býv. 
Krajského vojenského soudu v Olomouci ze dne 26. 11. 1948, sp. zn. Ktr 835/48.

Stěžovatel ve stížnosti pro porušení zákona namítá, že napadeným rozsudkem byl 
porušen zákon v ustanovení § 15 odst. 1 zákona č. 150/1948 Sb., Ústavy 
Československé republiky a v ustanoveních § 4 a § 305 odst. 2 vojenského 
trestního řádu, jakož i v ustanoveních § 145, § 146 písm. c), a § 149 v. t. z. 
(říšský zákon č. 19/1855). 

V případě jednání obviněného J. Š. se jednalo o čin směřující k uplatnění 
základního práva občana zaručeného mu ustanovením § 15 odst. 1 Ústavy ČSR z 
roku 1948 a rovněž článkem 18 Všeobecné deklarace lidských práv, podle něhož má 
každý právo na svobodu myšlení, svědomí a náboženství. Je sice pravdou, že § 15 
odst. 2 Ústavy ČSR z roku 1948 stanovil, že světový názor, víra nebo 
přesvědčení nemůže být nikomu na újmu, nemůže však být důvodem k tomu, aby 
někdo odpíral plnit občanskou povinnost uloženou mu zákonem. Takovou výjimku 
však nelze aplikovat na svobodu svědomí, jež je základním lidským právem 
absolutním a pro posouzení případů odpírání vojenské služby základním právem 
určujícím. Ústavně a mezinárodními smlouvami a dokumenty zaručená základní 
práva a svobody obviněného J. Š. však bývalý Krajský vojenský soud v Olomouci 
nerespektoval. Tento čin byl prohlášen za trestný v rozporu s mezinárodním 
právem a ústavou ve smyslu § 1 zákona č. 119/1990 Sb., o soudní rehabilitaci. 
Obviněný neměl možnost dostát svým povinnostem, jež mu byly uloženy zákonem, 
aniž by se dostal do rozporu s vlastním svědomím.

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem býv. 
Krajského vojenského soudu v Olomouci ze dne 26. 11. 1948, sp. zn. Ktr 835/48, 
byl v neprospěch obviněného J. Š. porušen zákon ve vytýkaném směru, aby podle § 
269 odst. 2 tr. ř. napadený rozsudek zrušil, stejně jako další rozhodnutí na 
zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř., příp. 
podle § 271 odst. 1 tr. ř.

Nejprve Nejvyšší soud považuje za nutné konstatovat, že jako jediný spisový 
materiál z původního řízení se dochoval pouze opis rozsudku bývalého Krajského 
vojenského soudu  v Olomouci ze dne 26. 11. 1948, sp. zn. Ktr 835/48, ověřená 
kopie evidenčního listu Vojenské věznice Olomouc, sp. zn. 1298/48, ověřená 
kopie zatýkacího rozkazu ze dne 12. 10. 1948 a ověřená kopie příkazu k 
propuštění z vazby ze dne 26. 11. 1948.

Nejvyšší soud proto podle § 267 odst. 3 tr. ř. mohl přezkoumat pouze zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Řízení napadenému 
rozhodnutí předcházející mohl  Nejvyšší soud přezkoumat pouze v omezeném 
rozsahu, a to vzhledem k nedostupnosti původního trestního spisu. Z opisu 
napadeného rozsudku však dospěl Nejvyšší soud k závěru o tom,  že zákon porušen 
byl. 

Podle ustanovení § 145 v. t. z. se zločinu porušení subordinace dopustí ten, 
kdo v čase, kdy nachází se ve skutečné službě, nebo i mimo tento čas odepře 
rozkazu představeného ke službě se vztahujícímu povinnou poslušnost, nebo též 
jen úctu vůči představenému povinnou kdykoli a kdekoli úmyslně opomíjí, 
dopouští se porušení subordinace.

Podle ustanovení § 146 písm. c) v. t. z. se odepření poslušnosti nebo povinné 
úcty může se dít nesplněním rozkazu nebo nařízení představeného.

Podle ustanovení § 149 v. t. z. odepře-li se provedení služebního rozkazu nebo 
ke službě se vztahujícího nařízení představeného, nikoliv sice násilně, avšak 
neurvalým neb urážlivým způsobem, nebo neprovede-li se úmyslně důležitý 
služební rozkaz, potrestán buď viník žalářem od tří až do pěti let, v čas války 
však od pěti až do desíti let a podle okolností, zvláště týkal-li se rozkaz 
nějakého služebního výkonu proti nepříteli, nebo vzešla-li z neprovedení velká 
škoda pro službu, smrtí zastřelením.

Nejvyšší soud, ač neměl k dispozici spisový materiál, ale pouze opis rozsudku 
bývalého Krajského vojenského soudu v Olomouci ze dne 26. 11. 1948, sp. zn. Ktr 
835/48, považuje za nutné uvést následující. 

Ze skutkové věty výroku napadeného rozhodnutí jednoznačně vyplývá, že obviněný 
J, Š, odepřel převzít služební zbraň, jež mu měla být vydána z rozkazu velitele 
setniny    a prohlásil, že mu jeho náboženství, opírající se o Bibli kralickou, 
zakazuje vzít zbraň do rukou. 

Z odůvodnění rozsudku vyplývá, že obviněný v hlavním líčení skutkový děj i 
svoji vinu doznal s tím, že před nástupem vojenské služby byl stoupencem s. J., 
jejichž učení se opírá o Bibli kralickou. Podle tohoto učení nesmí vzít do 
rukou žádnou zbraň sloužící k zabití člověka. Chtěl vykonávat řádně svou 
vojenskou službu, ale beze zbraně. Po delší rozmluvě prohlásil, že s odstupem 
času si uvědomil nesprávnost svého jednání a že převezme služební zbraň a 
podrobí se výcviku se zbraní. Tuto obhajobu však považoval bývalý Krajský 
vojenský soud v Olomouci z hlediska posouzení viny obviněného za právně 
irelevantní. Uvedl, že přestože je každému občanu republiky zajištěna svoboda 
náboženského přesvědčení, toto nesmí být na újmu plnění občanských povinností, 
zejména povinnosti vykonávat vojenskou službu. Tím, že obviněný po nástupu 
vojenské základní služby odmítl převzít zbraň s odůvodněním, že se to příčí 
jeho náboženskému přesvědčení, naplnil po všech stránkách skutkovou podstatu 
zločinu porušení subordinace. Bývalý Krajský vojenský soud v Olomouci tak 
nesprávně dospěl k závěru, že jím zjištěný skutkový stav věci lze podřadit pod 
ustanovení § 145, 146 písm. c)  a § 149 v. t. z. 

Z výše uvedeného lze dovodit, že obviněný se dopustil zločinu porušení 
subordinace z důvodu svého náboženského přesvědčení. Zde je na místě 
připomenout závěry nálezu Ústavního soudu ČR ze dne 26. 3. 2003, sp. zn.  Pl. 
ÚS 42/02  a navazujícího rozsudku Nejvyššího soudu ČR ze dne 22. 5. 2003, sp. 
zn.  15 Tz 67/2003, v jiné obdobné trestní věci z roku 1953, že pokud obviněný 
odmítl konat vojenskou službu z důvodu svého náboženského přesvědčení, a toto 
jeho jednání bylo reálně projeveným osobním rozhodnutím diktovaným svědomím, na 
kterém se maximy plynoucí z víry či náboženského přesvědčení toliko podílely, 
pak svým jednáním pouze uplatňoval již  i Ústavou 9. května (zák. č. 150/1948 
Sb.) zaručené právo na svobodu svědomí a náboženského přesvědčení. Ačkoli 
citovaná ústava  deklarovala v § 15 odst. 1 svobodu svědomí, zároveň ji 
nepřípustně omezila již v odstavci 2 citovaného ustanovení, podle něhož mj. 
víra nebo přesvědčení nemůže být nikomu na újmu, nemůže však být důvodem k 
tomu, aby někdo odpíral plnit občanskou povinnost uloženou mu zákonem. 
Deklarovanou svobodu svědomí pak tato ústava negovala i v § 34 odst. 2,  když 
stanovila každému občanu povinnost mj. konat vojenskou službu. Navíc v době, 
kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze podle názoru 
Ústavního soudu ČR považovat jednání obviněného spočívající v odmítnutí konání 
vojenské služby v roce 1953 za trestný čin. Podle názoru Ústavního soudu 
vyjádřeného v nálezu, sp. zn. Pl. ÚS 42/02, je tomuto nutné podřídit výklad i 
sebestarších trestně právních norem, je-li díky využitelnému  procesnímu 
prostředku prováděný soudem dnes s důsledky pro posouzení trestního postihu 
osoby, tedy s důsledky zasahujícími do osobní sféry takové osoby, a tento 
nemůže být proveden bez ohledu na dnes platné konstitutivní hodnoty a principy 
demokratického právního státu tak, jak jsou vyjádřeny v ústavním pořádku České 
republiky. Jen takto omezeně, a tedy hodnotově diskontinuálně, lze podle 
Ústavního soudu chápat kontinuitu se starým právem, jehož aplikace (zákonnost) 
je předmětem soudobého řízení. 

Tyto vyslovené závěry lze podle Nejvyššího soudu plně aplikovat i v 
projednávaném případě obviněného J. Š.  Z konfrontace napadeného rozsudku 
bývalého Krajského vojenského soudu v Olomouci s výše uvedenými závěry 
Ústavního soudu i Nejvyššího soudu je zřejmé, že nalézací soud porušil zákon v 
neprospěch obviněného, pokud uznal J. Š. vinným zločinem porušení subordinace 
podle § 145, 146 písm. c) a § 149 v. t. z.

Na základě shora výše uvedených důvodů tedy Nejvyšší soud podle § 268 odst. 2 
tr. ř. vyslovil, že napadeným rozsudkem byl porušen zákon v ustanoveních § 145, 
§ 146 písm. c) a § 149 říšského zákona č. 19/1855 v neprospěch obviněného J. Š. 
V souladu s ustanovením § 269 odst. 2 tr. ř. zrušil Nejvyšší soud napadený 
rozsudek bývalého Krajského vojenského soudu v Olomouci ze dne 26. 11. 1948, 
sp. zn. Ktr 835/48, stejně jako všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Jak vyplývá z výše uvedeného, Nejvyšší soud neměl pochybnosti o správnosti 
skutkových zjištění v předmětné trestní věci, proto za splnění podmínek 
uvedených v ustanovení § 271 odst. 1 tr. ř. mohl ve věci sám znovu rozhodnout. 
Za situace, kdy skutek, pro který byla na obviněného podána obžaloba, nebylo 
možno pokládat za trestný čin, a to z důvodů podrobně rozvedených výše, rozhodl 
Nejvyšší soud tak, že obviněného J. Š. pro tento skutek, blíže specifikovaný ve 
výroku tohoto rozsudku, v němž byl spatřován zločin porušení subordinace, 
obžaloby z důvodu uvedeného v § 226 písm. b) tr. ř. zprostil.

Poučení: Proti tomuto rozhodnutí není opravný prostředek přípustný.

V Brně dne 30. května 2007

Předseda senátu:

JUDr. J.  P..

Vypracoval :

JUDr. P.  Š.

	

	

	

	

	

	
