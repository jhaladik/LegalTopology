Soud: Nejvyšší soud

Spisová značka: 4 Tz 8/2007

Datum rozhodnutí: 27.06.2007

Typ rozhodnutí: ROZSUDEK




4 Tz 8/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
června 2007 v senátě složeném z předsedy senátu JUDr. Františka Hrabce a 
soudců        JUDr. Danuše Novotné a JUDr. Petra Šabaty stížnost pro porušení 
zákona, kterou podal ministr spravedlnosti České republiky ve prospěch 
obviněného Ing. V. P. , proti usnesení  Krajského soudu  v Českých Budějovicích 
ze dne 6. 10. 2005 sp. zn. 4 To 760/2005, ve věci vedené u Okresního soudu v 
Českých Budějovicích pod sp. zn. 29 T 165/2004,  a podle § 268 odst. 2, § 269 
odst. 2  a § 271 odst. 1 tr. ř.  rozhodl   t a k t o :

Usnesením Krajského soudu v Českých Budějovicích ze dne 6. 10. 2005 sp. zn. 4 
To 760/2005,  b y l   p o r u š e n   z á k o n  v ustanoveních § 254 odst. 1, 
§ 256  tr. ř. a  v řízení předcházejícím v ustanoveních § 196 odst. 1 a § 202 
odst. 1 tr. zák.  v neprospěch obviněného  Ing. V. P.

Napadené usnesení  s e    z r u š u j e. Dále se zrušuje  rozsudek Okresního 
soudu v Českých Budějovicích   ze dne 17. 6. 2005  sp. zn.  29 T 165/2004. 

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226  písm. a) tr. ř.  se obviněný Ing. V. P.  z p r o š ť u j 
e              o b ž a l o b y státního zástupce Okresního státního 
zastupitelství v Českých Budějovicích ze dne 11. 10. 2004  sp. zn. Zt 729/2002, 
pro skutek spočívající v tom, že 

dne 18. 5. 2002 v době kolem 01.45 hodin v Č. B., v ulici K. Ch., vyšel před 
dům , kde s pistolí zn. ČZ 75 Luger,  čekal na K. L., L. L., I. L., a M. Č., 
kteří přicházeli  k domu ve směru  od hráze rybníka u obce Z. a hlučeli, 
přičemž touto pistolí mířil nejprve na K. L., které vyhrožoval zastřelením a 
slovně ji napadal  hrubými výrazy uvedenými ve spise, poté mířil  i na ostatní 
přítomné, které slovně napadal, a kterým také vyhrožoval zastřelením, přičemž 
vystřelil z pistole do vzduchu, když se mu L. L., I. L.  a M. Č. snažili 
zabránit v jeho dalším jednání a útěku z místa před příjezdem hlídky Policie 
ČR, čímž v přítomných osobách vyvolal vážné obavy o život a zdraví, 

neboť nebylo prokázáno, že se stal skutek, pro nějž je obviněný stíhán.

	

Odůvodnění:

Rozsudkem Okresního soudu v Českých Budějovicích ze dne 17. 6. 2005 sp. zn. 29 
T 165/2004 byl obviněný Ing. V. P. uznán vinným trestnými činy násilí proti 
skupině obyvatelů a proti jednotlivci podle § 196 odst. 1 tr. zák.  a 
výtržnictví podle § 202 odst. 1 tr. zák., kterých se dopustil tím, že dne 18. 
5. 2002  v době kolem 01.45 hodin v Č. B., v ulici K. Ch., reagujíc na hluk 
blížící se skupiny osob, vyšel před dům, a to až do prostoru v blízkosti uličky 
vedoucí mezi zahradami ve zdejší zahrádkářské kolonii, kde s pistolí značky  ČZ 
75 Luger, vyčkal příchodu K. L., L. L., I. L. a M. Č., kteří přicházeli  k domu 
ve směru  od hráze rybníka u obce Z. a hlučeli, přičemž  zmíněnou pistolí mířil 
nejprve na K. L., které vyhrožoval zastřelením a slovně ji napadal  hrubými 
výrazy uvedenými ve spise, po té mířil  i na ostatní přítomné, které  rovněž 
slovně napadal a kterým také vyhrožoval zastřelením, a v důsledku takovéhoto 
jednání  v přítomných osobách vyvolal obavy o život a zdraví, kdy tito posléze 
na místo přivolali hlídku Policie ČR.

Za to byl obviněný podle § 202 odst. 1 tr. zák. a § 35 odst. 1 tr. zák. 
odsouzen k úhrnnému peněžitému trestu  ve výměře 10.000,- Kč. Podle § 54 odst. 
3 tr. zák. byl obviněnému pro případ, že nebude ve stanovené lhůtě peněžitý 
trest  vykonán, stanoven náhradní trest odnětí svobody v trvání 2 měsíců.  Dále 
byl obviněnému  podle § 55 odst. 1 písm. a) tr. zák. uložen i trest propadnutí 
věci, a to jednoho ks pistole ČZ 75 Luger,  ráže 9 mm a 5 ks nábojů ráže 9 mm 
Luger. 

Proti uvedenému rozsudku podal obviněný odvolání. Krajský soud v Českých 
Budějovicích jako soud odvolací podané odvolání podle § 256 tr. ř. usnesením ze 
dne 6. 10. 2005 sp. zn. 4 To 760/2005 zamítl, jako nedůvodné.

Na základě podaného dovolání obviněného ve věci rozhodoval Nejvyšší soud, který 
je svým usnesením ze dne 15. 3. 2006 sp. zn. 8 Tdo 259/2006, podle § 265i  
odst. 1 písm. e) tr. ř.  odmítl. 

Obviněný Ing. V. P. poté v této věci podal ústavní stížnost, o níž Ústavní soud 
rozhodl dne 31. 7. 2006 usnesením  sp. zn. IV. ÚS. 396/06 tak, že ji odmítl.

Je třeba zmínit, že výše uvedené soudní řízení ve věci obviněného Ing. V. P. 
bylo již druhým v pořadí, když předchozí rozhodnutí okresního i krajského soudu 
byla Nejvyšším soudem zrušena a věc byla vrácena do stadia přípravného řízení. 

Původně byl obviněný Ing. V. P. rozsudkem Okresního soudu v Českých 
Budějovicích ze dne 4. 11. 2002 sp. zn. 6 T 90/2002 uznán vinným trestnými činy 
násilí proti skupině obyvatelů a proti jednotlivci podle § 196 odst. 1 tr. zák. 
a výtržnictví podle § 202 odst. 1 tr. zák., kterých se dopustil tím, že dne 18. 
5. 2002 v době kolem 01.45 hodin v Č. B., v ulici K. Ch. vyšel před dům, kde s 
pistolí  ČZ 75 Luger,  čekal na K. L.,  L. L.,  I. L.,  a M. Č.,  kteří 
přicházeli k domu ve směru od hráze rybníka u obce Z. a hlučeli, přičemž  touto 
pistolí mířil nejprve na K. L., které vyhrožoval zastřelením a slovně ji 
napadal hrubými výrazy uvedenými ve spise, poté mířil i na ostatní přítomné, 
které slovně napadal a kterým také vyhrožoval zastřelením, přičemž vystřelil z 
pistole do vzduchu, když se mu L. L., I. L. a M. Č. snažili zabránit v jeho 
dalším jednání a útěku z místa před příjezdem hlídky Policie ČR, čímž v 
přítomných osobách vyvolal vážné obavy o život  a zdraví. Za to mu byl uložen 
úhrnný peněžitý trest ve výměře 10.000,- Kč a pro případ, že by nebyl peněžitý 
trest vykonán náhradní trest odnětí svobody v trvání 2 měsíců a dále trest 
propadnutí věci, a to 1 ks pistole ČZ 75 Luger,  ráže 9 mm a 5 ks nábojů ráže 9 
mm Luger. Tento rozsudek byl na základě odvolání podaných, jak obviněným, tak 
státním zástupcem, přezkoumán Krajským soudem v Českých Budějovicích, jako 
soudem odvolacím, který usnesením ze dne 11. 3. 2003 sp. zn. 4 To 162/2003 obě 
podaná odvolání podle § 256  tr. ř. zamítl.

Proti tomuto usnesení odvolacího soudu podal ministr spravedlnosti  stížnost 
pro porušení zákona ve prospěch obviněného. O této rozhodl dne 6. 4. 2004 
Nejvyšší soud  rozsudkem sp. zn.  4 Tz 1/2004 tak, že vyslovil, že usnesením 
Krajského soudu v Českých Budějovicích ze dne 11. 3. 2003  sp. zn. 4 To 
162/2003 byl porušen zákon v ustanoveních § 254 odst. 1, § 256 tr. ř. a  v 
řízení, které mu předcházelo  v ustanovení § 2 odst. 5, 6  tr. ř. v neprospěch  
obviněného Ing. V. P. Napadené usnesení a přecházející rozsudek Okresního soudu 
v Českých Budějovicích  ze dne 4. 11. 2002 sp. zn. 6 T 90/2002 zrušil. Dále 
zrušil  všechna další rozhodnutí, jež na zrušená rozhodnutí obsahově navazují, 
pokud vzhledem ke změně, k níž došlo zrušením, pozbyla podkladu. Věc poté 
přikázal  okresnímu státnímu zástupci v Českých Budějovicích, aby ji  v 
potřebném rozsahu  znovu projednal a rozhodl. Okresní státní zástupce po 
provedeném došetření  podal na obviněného dne 13. 10. 2004 obžalobu pro stejně 
koncipovaný skutek se stejnou právní kvalifikací, jako v předchozím případě. O 
té pak rozhodl dne 17. 6. 2005 Okresní soud v Českých Budějovicích již výše 
uvedeným rozsudkem sp. zn. 29 T 165/2004. 

Proti usnesení Krajského soudu  v Českých Budějovicích  ze dne 6. 10. 2005  sp. 
zn. 4 To 760/2005 podal ministr spravedlnosti  podle § 266 odst. 1 tr. ř.  
stížnost pro porušení zákona ve prospěch obviněného Ing. V. P. Tímto usnesením  
byl podle jeho názoru v neprospěch obviněného porušen zákon v ustanovení § 254 
odst. 1  a § 256  tr. ř.  a v řízení, které vydání tohoto rozhodnutí 
předcházelo též v ustanoveních § 2 odst. 5, 6 tr. ř.  

V odůvodnění stížnosti pro porušení zákona ministr spravedlnosti poukázal na 
skutečnost, že Nejvyšší soud již jednou v dané věci ke stížnosti pro porušení 
zákona podané ve prospěch  obviněného rozhodl a věc vrátil zpět do přípravného 
řízení, přičemž státnímu zástupci bylo přikázáno, aby věc v potřebném rozsahu 
znovu projednal a rozhodl. Přitom specifikoval jaké důkazy je třeba provést, 
aby bylo možné dovodit, která z verzí uváděných jednotlivými osobami je 
pravdivá a zda lze vůbec obviněného uznat  vinným  z vyjmenovaných trestných 
činů. Nejvyšší soud ve svém rozhodnutí výslovně uvedl, že jestliže by i poté 
celková důkazní situace obviněného nepochybně neusvědčovala z jednání, pro 
které je stíhán, soud by musel mít na zřeteli zásadu in dubio pro reo, podle 
níž by v takovém případě byl povinen rozhodnout ve prospěch obviněného. 

Stěžovatel  dále uvedl, že v zásadě lze připustit, že okresní státní zástupce a 
poté i okresní  soud vyhověli požadavkům na doplnění dokazování ve věci. 
Pochybnosti však vzbuzuje  kvalita provedení tohoto  doplněného dokazování i 
hodnocení ve věci pořízených důkazů. Posouzení trpí i nadále logickými rozpory, 
jež za současného stavu dokazování, který již ztěží může být doplňován, 
jednoznačně nesvědčí o vině obviněného Ing. V. P. Okresní soud v Českých 
Budějovicích  ve svém rozsudku setrval na skutkových  zjištěních, ke kterým 
dospěl v předchozím řízení. Obhajoba obviněného byla podle názoru okresního 
soudu vyvrácena výpověďmi všech slyšených svědků, s přihlédnutím k doplněnému 
dokazování. Navíc obhajoba obviněného   postrádá i nadále logiku a věrohodnost 
již ve vylíčení začátku incidentu, pokud jde o motiv, kdy obviněný v 01.45 
hodin, oblečen do pyžama, se pohyboval venku před domem s ostře nabitou pistolí 
ráže 9 m. Žádné jím tvrzené volání o pomoc ale nikdo jiný neslyšel. Naopak, za 
důvod zásahu obviněného okresní soud  považoval jeho rozčílení nad tím, že 
venku se pohybovala  velmi hlučně skupina lidí, a to jej obtěžovalo a rozčílilo 
natolik, že se rozhodl proti nim zakročit. Míra ovlivnění poškozených alkoholem 
nemohla být s ohledem na odstup času ani přibližně zjištěna a jedinými 
skutečnostmi, které ohledně tohoto faktu byly zjištěny, bylo to, že se 
poškození zdržovali v  restauraci  po dobu přibližně pěti hodin. Zasahující 
policista přivolaný na místo činu, svědek M., uváděl, že z poškozených cítil 
alkohol a pro jejich ovlivnění alkoholem  bylo jejich vytěžení odloženo na 
pozdější dobu. Oproti tomu poškození sami tvrdí, že vypili maximálně tři piva. 

V důsledku požadavku Nejvyššího soudu byly provedeny další důkazy a vyslechnuti 
svědkové. Byla provedena rekonstrukce podle verze poškozených a podle verze 
obviněného, byl pořízen protokol o ohledání místa činu a fotodokumentace. 
Svědek M. popsal, jak zakročoval poté, co byl  na místo činu vyslán a uvedl, 
že  nejdříve došlo k uklidnění situace, zajištění zbraně, poté komunikoval s 
oznamovatelem. Oznamovatel ukázal svědkovi místo, kudy šli a kde je měl 
obviněný ohrožovat pistolí. Svědek M. vypověděl, že oznamovatele k tomu 
vyslechl a dále vyslechl další na místě přítomné osoby, tedy další poškozené a 
dotázal se jich na průběh událostí, který shodně popsaly. Obviněný pouze 
odevzdal zbraň, ale odmítl s policií komunikovat. Měli snahu jej vyslechnout, 
ale obviněný  sdělil, že  vypovídat bude až na policejní stanici. Na místě činu 
se nijak nehájil tím, že by šel někoho zachraňovat, nebo že by měl pocit, že 
venku dochází k přepadení či k znásilnění. Svědek M., v době činu operační 
důstojník operačního střediska  Okresního ředitelství Policie ČR,  uvedl, že v 
01.35 hodin dne 18. 5. 2002 volal na linku 158 muž, který oznamoval, že v ulici 
R.  u výměníku je nějaký muž v pyžamu s pistolí. Proto svědek vyslal na místo 
činu hlídkové vozy a velitele směny. Pokud  se týče obsahu záznamu, pak zapsal 
základní věci, tedy o co se jedná a kde se událost stala. Vzpomíná si pouze, že 
oznamovatel byl spíš naštvaný než vyděšený. Nebyl ale schopen uvést, zda mu 
oznamovatel sdělil, že by muž s pistolí již střílel. Vyjádřil však přesvědčení, 
že tuto skutečnost by zřejmě do protokolu zapsal. Svědek si nevybavil, zda v 
souvislosti  s touto událostí volal ještě někdo jiný a pokud by tomu tak bylo, 
toto oznámení by již pro duplicitu nezapisoval. 

Dalším novým důkazem byl znalecký posudek na obviněného z odvětví psychologie, 
ze kterého bylo zjištěno, že u jeho osobnosti nejsou shledány rysy 
nezdrženlivosti. Jednání obviněného je naopak vedeno  zralými volními 
vlastnostmi i dominující racionalitou, nebyly shledány sklony k agresivitě, byl 
shledán  sklon k fabulacím, fantazii a dobrodružství. Tento sklon je však 
dostatečně korigován racionalitou. Fabulační schopnosti jsou spíše kreativní a 
v důsledku motivačního charakteru v osobnostní struktuře obviněného byla 
prokázána zralá sociální složka  zodpovědná za sociální cítění, potřeba 
kontaktu se sociálním okolím i potřeba sociální spravedlnosti. Nelze vyloučit, 
že tyto osobnostní charakteristiky byly aktuální motivací vyšetřované události. 

Nalézací soud při hodnocení důkazů vycházel z výpovědí poškozených, neboť 
dospěl k závěru o jejich věrohodnosti. Naopak jako nevěrohodnou vyhodnotil 
verzi podávanou obviněným. Odvolací soud se ztotožnil s postupem nalézacího 
soudu. Výslovně uvedl, že bylo jednoznačně prokázáno, že obviněný nevyšel z 
domu proto, že hodlal pomoci nějaké ženě v nesnázích. Poškození totiž všichni 
shodně uvedli, že v jejich skupině nikdo o pomoc nevolal.  Jiná skupina se v 
místě nepohybovala a uváděl-li obviněný, že takové volání měl  někdo ze svědků 
připustit, z obsahu spisu taková informace nevyplývá. Volání o pomoc pak 
neregistroval  žádný jiný svědek, přičemž svědci  připustili, že slyšeli hluk. 
Dalším momentem pro potvrzení motivu obviněného, který se neslučuje s jeho 
verzí, bylo jednání obviněného v průběhu rekonstrukce, kdy výslovně uvedl, že 
vůči skupině pronášel slova „neřvěte tu, odejděte, rušíte  tady lidi, lidi spí, 
jestli  si to neuvědomujete, buďte zticha  a pokračujte v cestě“. Dále soud 
vyslovil názor, že pokud by obviněný dospěl k závěru o ohrožení nějaké ženy, 
která by venku volala o pomoc, adekvátní reakcí by bylo přivolat policii. Pokud 
však obviněný nekomunikoval s policií ani po příjezdu na místo činu, je zřejmé, 
že jeho výpověď není pravdivá, neboť zřejmě šel ukáznit hlučící osoby. Krajský 
soud v Českých Budějovicích za správné posoudil rozfázování incidentu na fázi 
jedna, kdy obviněný  vyhrožoval  poškozeným usmrcením  se zbraní v ruce a fázi 
dvě, kdy poškození bránili obviněnému odejít z místa činu do příjezdu policie, 
aby proti  němu mohly být vyvozeny odpovídající  důsledky a mohl být odzbrojen. 
Krajský soud v Českých Budějovicích rovněž podpořil  závěr nalézacího soudu o 
tom, že svědek M. Č. zavolal na policii v době před výstřelem  obviněného, 
neboť se cítil jeho jednáním zaskočen. 

Stěžovatel následně vyslovuje, že  uvedené hodnocení důkazů  neodpovídá  obsahu 
důkazů tak, jak bylo provedeno, a v určitém směru odporuje i zásadám formální 
logiky. Poukazuje na rozdílnou výpověď svědka I. L., který uvedl, že poprvé 
sledoval obviněného v situaci, kdy tento stál, měl pistoli svěšenu dolů, začal 
jim nadávat, že dělají bordel a obtěžují sestru a následně namířil zbraň, 
zatímco svědkové K. L., M. Č. a L. L. vypověděli, že obviněný na svědkyni L. 
mířil ihned a zároveň nadával.  Stěžovatel pak z této výpovědi dovozuje, že  
obhajoba obviněného, že šel ven zasahovat, protože se domníval, že je nějaká 
žena v ohrožení, je pravdivá.  Obviněný jednal ve skutkovém omylu, neboť se 
domníval, že jde zasahovat proti násilníkům. Proto vyšel ven ozbrojen a to, že 
situaci řešil sám bez přivolání policie, odpovídá jeho osobnostnímu nastavení. 
Nejeví se pravděpodobným, že by obviněný  vzhledem k nezjištěné agresivitě a  
nereálnému vyhodnocování souvislostí reagoval  nepřiměřeně tak, že by se zbraní 
v ruce ohrožoval  skupinku hlučících podnapilých osob. Pokud jde o moment, kdy 
obviněný vystřelil, a kdy byla kontaktována policie, svědek M. Č. uvedl, že 
obviněný vystřelil poté, co on přivolal policii, když některý z bratrů L. 
obviněnému řekl, aby vystřelil. Skutečnost, že obviněný střílel až po kontaktu 
policie, byla potvrzována I. L.  

Pokud jde o hodnocení rekonstrukce, stěžovatel zdůraznil, že ani provedenou 
rekonstrukcí, ani prověrkou na místě činu  nemohlo být dosaženo  optimálních  
výsledků, neboť tyto úkony  byly prováděny ve dne (když k nim fakticky došlo v 
noci), za přítomnosti všech svědků poškozených, kteří v podstatě kolektivně 
vytvářeli zpětně obraz o tom, jak  skutek proběhl. Takový  způsob provedení 
rekonstrukce však zpochybňuje vážnost jejích výsledků a to zejména proto, že 
byla provedena v podstatě na základě kolektivní výpovědi poškozených. Jako 
zarážející stěžovatel  hodnotil, že zasahující policista (svědek M.) zpočátku 
vypověděl, že oznamovatelé  byli v kritickou dobu pod vlivem alkoholických 
nápojů, a proto nebyli schopni výpovědi a  posléze uvedl, že tyto oznamovatele 
vyslýchal odděleně, kdy se na podstatných okolnostech průběhu konfliktu shodli. 

Stěžovatel pak činí závěr, že výpověď obviněného i nadále nelze považovat za 
vyvrácenou, protože neexistuje žádný přímý svědek s výjimkou poškozených, který 
by vnímal konflikt od počátku, a nebyla  spolehlivě zpochybněna jeho obhajoba o 
tom, že  zasahoval  proti poškozeným ozbrojen, neboť se domníval, že je venku 
ubližováno nějaké ženě. Jeho výpověď je přímo podporována  výpovědí poškozeného 
I. L. a obdobný, ovšem pouze sluchový vjem měla  svědkyně A. K. Uvedené by 
odpovídalo tomu, že obviněný jednal  ve skutkovém omylu vůči podnapilým osobám, 
jejichž vnímání reality bylo ovlivněno množstvím zkonzumovaného alkoholu, které 
se nepodařilo přesně specifikovat, avšak lze usuzovat, že bylo vyšší  než je 
samotnými  poškozenými uváděno. Poškození se samozřejmě mohli cítit v právu 
poté, co obviněný  Ing. V. P. omylem vůči nim zasáhl, pokud na místo přivolali 
policii, aby proti obviněnému zakročila. Poškození poté velmi razantním 
způsobem zasahovali proti obviněnému, napadali jej, chtěli vidět pistoli a 
odebrat mu ji, což bylo prokázáno i svědeckými výpověďmi  A. K. a syna a 
manželky obviněného. Svědkyně K. přitom uvedla, že ze strany obviněného 
neslyšela žádné hrubé výrazy, že obviněný jednal naprosto klidně. 

Vysvětlitelný je podle stěžovatele i moment, kdy obviněný nekomunikoval po 
příjezdu s policií, neboť se mohl cítit dotčen tím, že policie od počátku  
jednala jako s poškozeným s oznamovatelem, z jehož strany a ze strany dalších 
jeho přátel  se cítil být ohrožen. 


Stěžovatel vyslovuje, že ani nadále celá důkazní situace obviněného  nepochybně 
neusvědčuje z jednání, pro které je stíhán.  Důkazy, které byly ve věci 
pořízeny  byly nesprávně interpretovány a zhodnoceny. V předmětné trestní věci 
byly provedeny veškeré dostupné a v úvahu přicházející  důkazy, a přesto 
přetrvávají  důvodné pochybnosti o vině obviněného. Zjištěný skutkový stav věci 
neumožňuje  v této části  bez pochybností  rozhodnout a současně  již patrně  
není možné opatřit důkazy další, které by  jakékoli  pochybnosti  vyvrátily. 
Proto bylo při řešení  otázky viny obviněného na místě postupovat podle zásady 
in dubio pro reo, což se následně  mělo odrazit i ve výroku o vině. 

V závěru stížnosti pro porušení zákona  ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že usnesením Krajského 
soudu  v Českých Budějovicích  ze dne  6. 10. 2005  sp. zn. 4 To 760/2005 byl v 
neprospěch obviněného Ing. V. P. porušen zákon  v ustanovení § 254 odst. 1, § 
256 tr. ř. a v řízení, jež vydání tohoto rozhodnutí předcházelo, byl porušen 
zákon též v ustanovení § 2 odst. 5, 6 tr. ř.  Dále navrhl, aby Nejvyšší soud 
podle § 269 odst. 2 tr. ř. napadené usnesení  zrušil, rovněž zrušil 
předcházející rozsudek Okresního soudu v Českých Budějovicích ze dne 17. 6. 
2005  sp. zn. 29 T 165/2004 a všechna  další rozhodnutí na zrušená rozhodnutí 
navazující, pokud vzhledem ke změně, k níž došlo zrušením, pozbyla podkladu a 
dále postupoval  podle § 270 odst. 1 tr. ř. a přikázal Okresnímu soudu v 
Českých Budějovicích, aby věc v potřebném rozsahu  znovu projednal a rozhodl. 

Nejvyšší soud přezkoumal  podle § 267 odst. 3 tr. ř. zákonnost a odůvodněnost 
výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející a zjistil následující. 

Napadené rozhodnutí a jemu předcházející rozsudek soudu prvního stupně 
představují pro obviněného v pořadí druhé odsouzení, když prvé odsouzení bylo 
zrušeno Nejvyšším soudem v řízení o stížnosti pro porušení zákona a věc byla 
vrácena do přípravného řízení. 

Státní zástupce a Policie ČR provedli došetření věci a opatřili nové důkazní 
prostředky. Byl pořízen náčrt místa činu se zakreslením bodů významných pro 
posuzovaný skutkový děj. Byla pořízena fotodokumentace místa činu. Policejní 
orgán provedl s poškozenými a obviněným rekonstrukci činu, a to ve verzi podle 
poškozených  a ve verzi podle obviněného. Tato rekonstrukce je zaznamenána na 
videokazetách, a některé záběry z ní rovněž na fotografiích. Soudní znalkyně z 
oboru školství a kultura odvětví psychologie vypracovala psychologický posudek 
na obviněného. 

V řízení před okresním soudem v rámci výslechu poškozených byly položeny 
každému z nich dotazy týkající se vlastního skutkového děje,  postavení 
jednotlivých zúčastněných na místě činu a dalších okolností. Byly provedeny 
konfrontace obviněného s poškozenými. Bylo provedeno i ohledání místa činu. Byl 
vyslechnut policista V. M. zasahující na místě činu a operační  důstojník F. M. 
Státní zástupce předložil zápis z přijatého volání na linku 158.

Jak výše uvedeno, Nejvyšší soud  v řízení o stížnosti pro porušení zákona již 
jednou rozhodnutí, jak soudu odvolacího, tak soudu nalézacího zrušil a vrátil 
věc do přípravného řízení  s tím, že je třeba důkazy doplnit. Přitom 
konstatoval, že pokud by na obviněného byla ve věci opět podána obžaloba, tak 
procesní soud s ohledem na důkazy opatřené  v přípravném řízení zváží 
potřebnost konfrontací  mezi obviněným a poškozenými. Jestliže by i poté 
celková důkazní situace obviněného nepochybně neusvědčovala z jednání, pro 
které je stíhán, soud by musel mít na zřeteli zásadu  in dubio pro reo, podle 
níž by v takovém případě byl povinen rozhodnout ve prospěch Ing. V. P. 

Nejvyšší soud přezkoumal nově vyslovené závěry obou soudů nižších stupňů na 
pozadí všech ve věci provedených důkazů a dospěl k následujícím poznatkům.

V posuzované věci i přes doplněné dokazování přetrvávají nejasnosti ohledně 
rozhodujících skutkových zjištění. Stále se ve věci vyskytují dvě verze, v 
nichž  přetrvávají nejasná a sporná místa, přičemž jak poškození, tak obviněný 
setrvávají na svých tvrzeních. 

Základní vylíčení průběhu konfliktu ze strany poškozených  v hrubých rysech 
zní, že se vraceli v pozdních nočních hodinách z restaurace  a poškozený oděn v 
pyžamu a s pistolí v ruce proti nim vystoupil v jimi specifikovaném místě, 
použil proti nim hrubé neslušné výrazy, mezi nimiž byla výhrůžka zastřelením, a 
mířil na ně přitom střelnou zbraní a vyvolal v nich tak obavu o život a 
zdraví.  Zavolali proto linku tísňového volání 158. Obviněný skutečně použil 
zbraň, a to tak, že vystřelil do vzduchu a snažil se uniknout. Poškození jej 
zadrželi  do příjezdu policie, přičemž za ním postupovali od prvotního místa 
střetu k vchodu domu K. Ch., kde mu zabránili  v odchodu do domu. Jeho motivem 
bylo, že poškození hlučeli a tak je obviněný neadekvátním způsobem šel utišit.


Základní vylíčení průběhu konfliktu ze strany obviněného je ve své podstatě 
takové, že zaslechl v pozdních nočních hodinách ze svého bytu ženský hlas 
volající o pomoc a  vyšel z domu, v němž bydlí, oděn v pyžamu a s pistolí, 
kterou si vzal na svou případnou obranu. Zastavil se v jím specifikovaném místě 
a ze tmy k němu přišli poškození, kteří byli pod vlivem alkoholu a začali jej 
napadat slovně i fyzicky strkáním a zatlačovat před sebou a sahat mu po zbrani, 
kdy on v obraně před jejich napadáním vystřelil do vzduchu. Poškození nato 
zavolali policii, přičemž ho až do jejího příjezdu obklopovali a blokovali. 
Motivem jeho jednání bylo, že slyšel volání napadené ženy a vyšel jí na pomoc a 
teprve následně zjistil, že tomu tak nebylo.   

Rozhodujícím je, že na místě a 
v čase, kde a kdy střet mezi obviněným a poškozenými započal, nikdo jiný než 
aktéři střetu nebyl přítomen, ani jej nesledoval. Respektive se takovou osobu 
nepodařilo v řízení nalézt. Takovou osobou není svědkyně A. K., neboť tato 
svědkyně neviděla počátek konfliktu a její svědectví o počátku konfliktu 
nevypovídá a ani vypovídat nemůže. Za takové svědky nelze pokládat ani M. P. 
(manželku obviněného) a J. P. (syna obviněného). Nebyly nalezeny podpůrné stopy 
(v terénu či jiné), které by bylo možno použít k podpoře či vyvrácení výpovědí 
jednotlivých účastníků konfliktu. V úvahu zde přicházelo zejména zajištění 
vystřelené nábojnice. 

Jako základní je poté v posuzované věci nutno 
vyhodnocovat výpovědi jednotlivých aktérů konfliktu ve vztahu  k výpovědím 
ostatních svědků a jiným ve věci opatřeným důkazům, přičemž je nezbytné 
důsledně posoudit nejen hodnotu a věrohodnost výpovědí poškozených a 
obviněného, ale rovněž hodnotu výpovědí  ostatních svědků a jiných důkazů.   


Novým důkazem je mj. náčrtek místa činu pořízený Policií ČR, v němž jsou 
zakresleny body významné z hlediska skutkového posouzení. Nutno však uvést a 
zároveň vytknout, že tento náčrtek neobsahuje veškeré významné a potřebné body. 
Je v něm totiž pominut prostor  severovýchodně od panelového domu K. Ch., v 
němž se nachází hřiště, (o němž hovoří svědkyně K.) a kde stojí  dvě další 
pouliční lampy. Problematické je, že u žádné z lamp nebyl v řízení zjišťován 
jejich dosvit  a nebyly tak objektivizovány světelné podmínky v prostoru místa 
činu. Dále řada vzrostlých stromů - dubů  je zakreslena pouze svými kmeny, aniž 
by bylo z náčrtu patrno, jaký prostor zabírají jejich koruny a jaký umožňují 
výhled. Dále v náčrtu není zakresleno okno, z něhož sledovala svědkyně K. část 
konfliktu a kromě rozměrů uličky (pěšiny) mezi  zahradami a vzdálenosti jejího 
vyústění od nejbližšího rohu panelového domu K. Ch. a vzdálenosti lampy před 
vchodem do domu  chybí jiná určení vzdáleností.  Tyto situační podmínky a jiné 
údaje lze pak určovat,  či v některých případech odhadovat,  až z dalšího 
dodatečně opatřeného důkazu, tj. z nově pořízené fotodokumentace, neboť teprve 
z jednotlivých fotografií je patrná existence na náčrtu nezakreslených bodů a 
jiné  významné podrobnosti. Např. existence a poloha veřejného osvětlení 
severovýchodně od domu K. Ch.  Je zde však nedostatek spočívající v tom, že 
kromě fotografií pořízených v denní době nebyly pořízeny žádné fotografie v 
době noční, tak aby byly zjištěny výhledové poměry  na místě samém v noci 
(notabene vliv pouličního osvětlení) a v tom, že fotografie byly pořizovány 
jako jednotlivé záběry významných míst, avšak často jsou foceny pouze z 
jediného úhlu a nikoli z více úhlů pohledu.  Např. ve fotodokumentaci  
rekonstrukce podle verze poškozených snímek č. 3 č. l. 176 zachycuje pohled na 
figuranta představujícího obviněného, jak stojí u stromu  a míří  v počátku 
konfliktu na  poškozenou K. L., přičemž v pozadí snímku v blíže neurčené 
vzdálenosti jsou v uličce mezi zahradami stojící bratři L. a jejich úhel 
pohledu na tuto situaci není fotograficky zachycen. Tudíž není objektivizováno, 
co mohli  bratři L. ze svého prvotního postavení (dříve než dorazili ke své 
sestře) vidět, když se mezi nimi  a mířícím obviněným nacházel kmen vzrostlého 
dubu a na tuto otázku mohla poskytnout přesnou odpověď fotografie pořízená z 
úhlu pohledu bratrů L. Dále na náčrtu jsou kovové poklopy podzemního vedení 
inženýrských sítí (kanalizační poklopy) zakresleny souběžně s rohem domu K. Ch. 
a v odůvodnění (č. l. 291) nalézacího rozsudku sp. zn. 29 T 165/2004 je soud 
umisťuje před dům pod okna obviněného či svědkyně A. K., přičemž  fotografie č. 
2 č. l. 185 a č. 4 č. l. 185 str. 2 ukazují odchylnou situaci, tj. že 
kanalizační poklopy se nenacházejí před průčelím domu K. Ch., ale až vedle 
domu, za hranicí tvořenou jeho severozápadním rohem, tj.  jsou o něco dále, než 
jak je presentováno v rozhodnutí. Nutno podotknout, že tyto poklopy jsou 
významnou markantou při posuzování případu. Svědek Č. stojící na fotografii  č. 
4 č. l. 185 se levou nohou dotýká kanalizačního poklopu, a svým tělem zakrývá  
volný prostor a nikoli čelní zeď panelového domu K. Ch.  

Další nový důkaz 
představuje znalecký posudek vypracovaný znalkyní z odvětví psychologie, který 
byl zaměřen na zjištění, zda je obviněný osobou nezdrženlivou s agresivními či 
s fabulačními sklony. Ze znaleckého zkoumání mimo jiné vyplynulo, že obviněný 
není osobou  s rysy nezdrženlivosti, naopak  jeho jednání je vedeno zralými 
volními vlastnostmi i dominující racionalitou.  V osobnostní struktuře 
obviněného nejsou přítomny  sklony k verbální a i brachiální agresivitě, 
podobné reaktivity jsou obviněným vnímány a hodnoceny jako výrazně negativní  a 
takové jednání  je jím zcela zamítáno na rovině vědomé  i podvědomé.  Skon k 
fabulacím, fantazii a dobrodružství je potvrzen, je však dostatečně korigován 
racionalitou. 

Zároveň z daného posudku vyplynulo, že obviněný je osobou 
akcentující řád ve společnosti, kdy obviněný jako svá přání uvedl: „ … aby to, 
co je zákon, platilo, aby se podle toho postupovalo, aby nemusel řešit 
malicherné věci …“, osobou energickou, vitalistní síly, se schopností zacílit 
se rychle na venkovní situace. Pomocí  intelektových  funkcí  a jejich 
kvalitního využívání, za pomoci logiky i vnitřních principů v prožívání je 
preferovaná každá hodnota, která má posílit jeho vlastní pozici, akcentuje ve 
zdravé míře posilování svého jáství zejména přes hodnoty vzdělávání se, 
racionality apod.  Při výpovědi v hlavním líčení pak  znalkyně uvedla, že u 
obviněného je zvýšené vědomí potřeby spravedlnosti a tendence černobílého 
vidění, to se netýká reaktivity, to se týká vnímání. Vnímání  věcí je buď černé 
nebo bílé a málo mezi.  

Z daného lze usoudit, že osobnostní rysy obviněného 
neobsahují vysvětlení  výhrůžek zastřelením a míření zbraní na poškozené, dobře 
však jej charakterizují jako osobu, která je schopna a ochotna vyjít v noci na 
základě neplánovaného podnětu a zasáhnout zde na místě, což odpovídá tomu, že 
obviněný vyšel na základě sluchového podnětu oděn pouze v pyžamu ven v nočních 
hodinách. K tomuto důkazu lze říci, že z něj lze dovodit, že obviněný mohl jít 
uklidnit hlučící osoby, avšak nedává podporu proto, že by tak činil za použití 
slovních výhrůžek smrti zastřelením a za současného míření střelnou zbraní.   


Jako další důkaz byla pořízena rekonstrukce. Její faktické provedení však 
snižuje  její důkazní hodnotu a neodstraňuje pochybnosti, k jejichž odstranění 
měla rekonstrukce přispět. V prvé řadě k činu došlo v době mezi jednou a druhou 
hodinou ranní,  tedy v noční době, kdy prostor, kde se poškození a  obviněný 
pohybovali, byl osvětlován pouze  pouličním osvětlením. Pro úplnost by bylo 
možno teoreticky připustit dopad světla z oken přilehlých panelových domů, 
pokud by se v tuto dobu ještě v bytech svítilo, ale význam takového světla by 
byl zanedbatelný. Rekonstrukce však byla provedena za plného denního světla, 
tedy za naprosto jiných světelných podmínek, než které v prostoru místa činu 
byly v době  činu. Přitom nebylo v průběhu řízení zjištěno, jaké výhledové 
podmínky na místě činu v noci panují, tj. jak je osvětleno ústí uličky mezi 
zahradami,  jaký je dosvit lampy nacházející se před vchodem do domu,  jaký je 
dosvit lamp stojících na vyvýšeném místě u hřiště, jaký je vliv korun řady 
stromů – dubů,  jaký stín vrhá stěna panelového domu  K. Ch.  

Dalším 
nedostatkem je to, že rekonstrukce podle verze poškozených byla prováděna 
takzvaně kolektivně za současné přítomnosti všech poškozených. Navíc je ze 
záznamu rekonstrukce zachyceného na videokazetě patrno, že hlavním a v podstatě 
jediným vypovídajícím při rekonstrukci byl svědek M. Č. a ostatní poškození zde 
působí jako statisté řídící se jeho pokyny, což úkon provádějícímu policejnímu 
orgánu nikterak nevadilo. Rekonstrukce je specifickým důkazním prostředkem – 
výpovědí na místě samém s předvedením postavení pohybů, poloh apod.  při činu 
ve vztahu k okolním předmětům  a osobám, z níž je možno lépe než ze samotné 
výpovědi učiněné orgánu činnému v trestním řízení na služebně zjistit okolnosti 
významné pro posouzení činu. Jejím smyslem je opětovné vytvoření co možná 
nejvěrnější situace na místě činu při opakování postavení jednotlivých osob, 
jejich jednání a v časové posloupnosti.  Tedy pokud byla rekonstrukce prováděna 
za jiných světelných podmínek, než se stal skutek, což je v daném případě 
okolnost pro případ podstatná, měla být tato skutečnost brána na zřetel jako 
jedna ze základních odlišností od rekonstruované události. Pokud nebylo možné z 
technických důvodů nafilmovat rekonstrukci v noci, měly být skutečnosti v 
rekonstrukci obsažené minimálně alespoň prověřeny v noci orgány policie. tj. 
zejména, co, jaké detaily mohli účastníci konfliktu v noci v předmětném 
prostoru vidět, na jakou vzdálenost mohli rozpoznat pistoli v rukou či v ruce 
obviněného, obdobně jaké detaily mohla rozpoznat svědkyně K., zda jsou na místě 
pro osobu hledící ze 4. patra identifikovatelné osoby. Nejvyšší soud je nucen 
konstatovat, že viditelnost v předmětném prostoru se mu jeví jako podstatná 
okolnost  a pokud by byly vyšetřované verze prověřeny vzhledem k nočním 
světelným podmínkám, mohl důkaz na místě samém získat vyšší míru věrohodnosti a 
přesvědčivosti.     

K vlastnímu průběhu rekonstrukce je třeba ještě 
zdůraznit, že jednotliví poškození samostatně  nepředvedli, jak vnímali ze 
svých pozic jednání obviněného, které činil, nýbrž jakoby bez vlastní vůle 
stáli a pohybovali se po předmětném prostoru a většinu informací v průběhu 
rekonstrukce poskytoval svědek M. Č., zatímco ostatní poškození mlčeli. Jako 
významné je nutné poukázat zejména na popis počátku konfliktu podle svědectví 
poškozených. Podle jejich výpovědí svědek M. Č. vystoupil prvý z uličky mezi 
zahradami a zde odbočil ke stromu a započal močit. K. L., která šla předmětnou 
uličkou druhá se ocitla prvou v pořadí a stanula tak vůči obviněnému a ten měl 
prvotní útok směřovat proti její osobě. Přitom při rekonstrukci K. L. stojí na 
místě, před ní stojí figurant představující obviněného a celou situaci popisuje 
M. Č., který měl podle své vlastní výpovědi v daném okamžiku zůstat vzadu a 
močit. Obdobně pak pokud obviněný uváděl, že poškození zejména I. a L. L. do 
něj strkali a on před nimi couval, což poškození připustili a potvrzovala to i 
svědkyně A. K., tato skutečnost z rekonstrukce provedené podle verze 
poškozených nevyplývá, když I. a L. L. postupují za obviněným v nekontaktní 
vzdálenosti. 

Část skutkového děje sledovala z okna svědkyně A. K. Tato 
svědkyně však nebyla k rekonstrukci přizvána a nevyslovila se tak k tomu, zda 
se účastníci konfliktu pohybují ve stejných drahách a nacházejí ve stejných 
pozicích v jakých je ona sledovala a činí stejná gesta a úkony. Přitom její 
svědectví i přesto, že neviděla počátek děje, je jediným popisem od osoby, 
která nemá přímý vztah k  účastníkům konfliktu. 

V novém hlavním líčení byl 
opakovaně vyslechnut na místě zasahující policista V. M. Nutno však 
konstatovat, že z jeho výslechu vyplynula další skutečnost, která nenapomáhá 
vyjasnění stavu věci, naopak jej zamlžuje. Svědek M. totiž nejprve vypověděl, 
že poškození  byli pod vlivem alkoholu a nebyli tak schopni výslechu (č. l. 
79). Naproti tomu při dalším výslechu vypověděl, že jednotlivé poškozené 
samostatně vyslechl. 

Dalším novým důkazem byl výslech policisty F. M., který 
předmětné noci přijímal  hovory na operačním středisku Okresního ředitelství 
Policie ČR v Českých Budějovicích na lince 158 a předložení  výpisu hovorů z 
této linky z předmětné noci. (č. l. 197). Ve výpisu je uvedeno: přijato v 01.35 
hodin R. ul., u výměníku, nějaký muž v pyžamu s pistolí.  Svědek M. vypověděl 
(č. l. 257 an.), že volal mladý muž ve věku asi 30 let, jeho hlas zněl spíše 
naštvaně než vyděšeně.  Protože tam byla pistole, svědek poslal na místo  
všechny hlídky, které měl k dispozici, neboť to bral jako vážné oznámení. 
Oznamovatel spíše uváděl, že je tam někdo prohání, nešlo o život. 

Jako další 
doplnění důkazů předložil soud obviněnému, svědkyni A. K. a všem poškozeným 
kopii náčrtu místa incidentu a na základě jejich výpovědí zakreslil do 
jednotlivých náčrtů postavení účastníků  v průběhu konfliktu a jiné údaje a 
všem poškozeným při výslechu položil stejné dotazy. 

Posledním doplněním 
důkazů bylo provedení konfrontace obviněného s poškozenými, které však do věci 
nové podstatné skutečnosti nevneslo, účastníci setrvali na svých tvrzeních.  


Při posouzení věci Nejvyšší soud nemohl nepoukázat na skutečnosti, které 
vyplývají ze spisového materiálu.

V prvé řadě stále není nepochybně určeno 
místo počátku konfliktu, tj. místo činu. Poškození uvádí, že vyšli z uličky 
mezi zahradami ohraničené ploty, u níž se nalézá severní konec řady  stromů – 
vzrostlých dubů (stromořadí, park). Zde u vyústění z této uličky údajně stál 
obviněný, který tak podle verze poškozených musel přijít od vchodu z panelového 
domu K. Ch. až sem, tj. do místa přibližně vzdáleného 50 m od domu K. Ch. a zde 
započal konflikt. Obviněný toto popírá a tvrdí, že v takové vzdálenosti od 
domu  K. Ch. vůbec nebyl. Jako maximální vzdálenost, kam od domu došel, uvádí 
místo specifikované kanalizačními poklopy nacházejícími se u asfaltového 
chodníku vinoucího se okolo domu. Svědek V. M., policista zasahující na místě, 
pak v hlavním líčení sdělil, že přesně neví, ale že mu oznamovatel označil jako 
místo počátku střetu asi 20 m od domu. Domníval se že oznamovatel označoval 
prostor u stromů jakoby před nimi, nikoli mezi stromy. Dále se pak v průběhu 
konfliktu všichni dostali před vchod do domu K. Ch. K určení místa počátku 
konfliktu  soud  položil všem poškozeným v hlavním líčení dotaz na určení 
tohoto místa. Všichni poškození označili na náčrtu místa činu body, které jsou 
zakresleny a označeny čísly. Nalézací soud ve svém rozhodnutí naznal, že místa 
označená poškozenými se shodují. S tímto názorem však Nejvyšší soud nemůže 
souhlasit.

K obsahu výpovědí je nejprve nutno zjistit polohopis a významné 
body charakterizující prostor konfliktu a označení jednotlivých markant. Místem 
konfliktu je relativně volný prostor na sídlišti u panelových domů. V prostoru, 
kde se udál předmětný konflikt, se nachází travnatá plocha. Její západní stranu 
tvoří řada vzrostlých dubů orientovaná severojižně (stromořadí, park). Na jejím 
severním konci severozápadně od domu K. Ch. je 1,2 m široká a 44 m dlouhá 
západovýchodní ulička mezi zahradami. Z této uličky poškození vyšli. Jižní 
stranu ohraničuje boční severní 
stěna panelového domu  K. Ch., jehož pro děj relevantní část je orientována 
severojižně.  Tato boční severní stěna domu je bez oken. Východní stranu 
prostoru ohraničuje v blíže neurčené vzdálenosti hřiště v mírném svahu. Severní 
stranu ohraničuje nezpevněná vyšlapaná pěšina vedoucí západovýchodně a 
navazující na ústí uličky mezi ploty zahrádek. U této pěšiny se v blíže 
neurčené vzdálenosti od ústí uličky mezi zahradami nachází lampa veřejného 
osvětlení. Z ústí této uličky vycházejí dvě ramena – dvě pěšiny. Prvé rameno je 
již popsaná západovýchodní pěšina. Druhé rameno se vine severojižně okolo 
popsaného dubového stromořadí a napojuje se na asfaltovou část 
betonovo-asfaltového chodníku u domu K. Ch. Okolo domu K. Ch. se vine 
betonovo-asfaltový chodník, který zčásti prochází severojižně kolem západního 
průčelí domu, na severním konci se zalamuje (tvoří ohyb, zátočinu) 
severovýchodně okolo severozápadního rohu domu, kdy část ohybu se nachází před 
západním průčelím domu a část před severní boční stěnou domu a před severní 
boční stěnou domu pokračuje západovýchodně  k dalším panelovým domům. V této 
části chodníku se nachází poklop zřejmě kanalizační vpusti a vedle  ní v 
trávníku další dva kovové poklopy malých rozměrů, které obviněný označuje jako 
nejzazší bod svého pohybu. Pouze na okraj Nejvyšší soud poznamenává, že z 
pořízené dokumentace obsažené ve spise není možno rozpoznat, zda také dva malé 
kovové poklopy jsou rovněž  poklopy podzemní kanalizační sítě, neboť bližší 
záběr na ně není ve spise obsažen, zřejmě nebyl vyhotoven. Nicméně tento 
nedostatek lze v dané věci pominout, neboť zásadní pro posuzovaný případ je 
jejich umístění. Obecně jsou paušálně označovány jako „kanály“ resp. 
kanalizační poklopy. V blíže neurčené vzdálenosti od severovýchodního rohu  
domu K. Ch. se nachází lampa veřejného osvětlení. Na západním průčelí domu K. 
Ch. se nachází vchod, u něhož skončil konflikt mezi poškozenými a obviněným. 
Před vchodem  se pak nachází lampa veřejného osvětlení.   

M. Č. situoval 
počátek konfliktu do místa několik metrů východně od východu z uličky až za 
úrovní stromů (bod  č. 3, č. l. 253). Svědek I. L. pak jako místo v prostoru  
mezi stromy  a plotem jižně od ústí uličky (bod č. 6, č. l. 253). Soud mylně v 
odůvodnění uvedl, že svědek I. L. určil místo počátku střetu jako místo pod č. 
7. Pod číslem 7 je v protokolu z hlavního líčení označeno postavení svědka I. 
L.  L. L. označil jako místo kde poprvé spatřil obviněného bezprostředně vedle 
východu z uličky (bod č. 9  č. l. 253). Svědkyně K. L., která byla podle 
výpovědí poškozených prvou osobou, která se s obviněným střetla, určila 
předmětné místo malý kousek od východu z uličky mezi zahradami (bod č. 1, č. l. 
253), což je navíc v rozporu s místem, kde K. L. stojí na záznamu rekonstrukce. 
Vzhledem k těmto uváděným skutečnostem by její označení předmětného místa mělo 
být nejpřesnější. Samotná svědkyně však označuje dvě různá místa. Svědkyně 
navíc uvedla, že prošli parčíkem a když přicházeli do toho místa,  z ničeho nic 
proti ní obviněný vystoupil zpoza keře (č. l. 18, 231). Kde se ale nachází 
svědkyní uvedený keř, nebylo určeno. Oproti tomu svědek I. L.  vypověděl, že 
obviněný vystoupil zpoza stromu (č. l. 24). Navíc  M. Č. ve své prvé výpovědi 
učiněné v přípravném řízení (č. l. 21) hovořil o tom, že poté co K. L. opustila 
pěšinu a  vstoupila na trávník u chodníku, řekla, že tam je nějaký úchyl. Jaký 
chodník měl M. Č. na mysli, nebylo nikterak zjišťováno. V prostoru střetu se 
nachází pouze betonovo-asfaltový chodník vedoucí okolo domu K. Ch. Ten však 
není u východu z uličky mezi zahradami, odkud poškození vyšli, nýbrž u tohoto 
domu. Svědek Č. v přípravném řízení vypověděl, že odbočil močit ke stromu, 
avšak při rekonstrukci nestojí u stromu, ale u plotu – fotografie č. 3 č. l. 
176. Nadto není jasné, u kterého  ze stromů  svědek Č. konal malou potřebu a 
tudíž jaké byly jeho výhledové poměry a jaká vzdálenost ho dělila od obviněného 
a svědkyně L. 

Pokud nalézací soud pominul uváděné rozpory a navíc zaměnil v 
předmětném náčrtu č. 3 (č. l. 253) bod č. 6 a bod č. 7, kdy postavení 
poškozeného I. L. vydává ve svém odůvodnění za místo počátku střetu s 
obviněným, nelze závěru, že místo střetu bylo shodně určeno, přisvědčit.


Obdobná situace nastává s určením místa výstřelu. Toto místo bylo rovněž podle 
jednotlivých výpovědí poškozených zakresleno do náčrtu č. 3 na č. l. 253. 
Opětovně jsou tato místa rozličná, body označující výstřel jsou jak na 
trávníku, na chodníku, tak zasahují do pěšiny okolo dubů. Je nesporné, že 
obviněný v průběhu konfliktu vystřelil. Nábojnici se však  nepodařilo nalézt. 
Přitom určení místa výstřelu by vytvořilo pevný bod v předmětném prostoru a 
napomohlo určení, kde se vlastně obviněný a poškození nacházeli a zda je 
pravdivá verze, že obviněný došel až k východu z uličky na vzdálenějším 
severním konci řady dubů, či zda došel pouze na bližší jižní konec řady dubů, 
tj. do míst, kde se nacházejí předmětné kanalizační poklopy. Na č. l. 19 K. L. 
vypověděla, že v době výstřelu stála přímo u té lampy a obviněný stál kousek od 
ní. Jak daleko ale říci nedokázala. Nikdo se již ale této svědkyně nedotázal, 
kterou pouliční lampu má na mysli.  Pouze z rekonstrukce plyne, že v průběhu 
děje, když byl obviněný obklopen přítomnými muži, ustoupila K. L. do pozadí  na 
východ od nich.      

Stejně tak lze nalézt rozpory v situaci před vchodem do 
domu K. Ch. V přípravném řízení M. Č. (č. l. 22) a I. L. (č. l. 25) i L. L. (č. 
l. 29) uvedli, že M. Č. se postavil ke vchodu před zámek dveří aby zabránil 
obviněnému v otevření dveří a odejití do domu. Naproti tomu při rekonstrukci 
(č. l. 176 fotografie č. 6) dveře blokuje L. L. a M. Č. stojí o 2-3 metry 
dále,  dveře neblokuje a v pravé ruce zřejmě drží zapálenou cigaretu, o níž lze 
důvodně pochybovat, že by dne 18. 5. 2002 v průběhu konfliktu, když poškození 
zadržovali obviněného, v tu chvíli kouřil a cigareta tak patřila do 
rekonstruovaného děje.

Jestliže stále existují nejasnosti v polohopisném 
určení průběhu konfliktu, tak přetrvávají i pochybnosti o správném  určení 
času. Ve skutkové větě  je obsaženo, že obviněný, reagujíc na hluk  blížící se 
skupiny osob, vyšel před dům v době kolem 01.45 hod. V policejním záznamu, 
který byl předložen v hlavním líčení jako důkaz, je uvedeno, že telefonát na 
tísňovou linku 158 byl přijat v 01.35 hod. Nalézací soud si nepovšiml, že 
vyjití z domu předcházející spáchání činu klade do doby, kdy již byl čin 
spáchán, neboť za trestný čin klade obviněnému to, co bylo dokonáno již před 
telefonátem na policii. Tento nedostatek nezhojuje ani použití slova kolem, 
neboť z provedeného dokazování je nepochybné, že jestliže hovor byl přijat v 
01.35, musel  obviněný již  na místě činu konat a nemohl teprve vycházet  z 
domu. Časový rozdíl je zde poměrně malý, avšak vzhledem k celkové důkazní 
situaci vypovídá o pozornosti, se kterou nalézací soud hodnotil důkazy.     


Dalším nejasným bodem je role alkoholu v celé věci. Obviněný byl střízlivý, což 
bylo prokázáno dechovou zkouškou provedenou na místě samém policií. Jinak je 
tomu u poškozených.  Poškození uvedli, že  v době před konfliktem pobývali v 
restauraci, kde muži konzumovali pivo. Jeho množství udávali v rozsahu 2-3 
půllitry piva na osobu. Sami popírají, že by byli pod vlivem alkoholu. Zcela 
jinak jejich stav popisuje obviněný, který je hodnotí jako osoby pod výrazným 
vlivem alkoholu, agresivní a hlučící, narušující veřejný pořádek. Zásadní vadou 
zde je, že na rozdíl od obviněného, u něhož byl jeho stav střízlivosti 
prokázán, nebyl nikdo z poškozených zkoušce na alkohol podroben a množství 
alkoholu v jejich krvi zůstalo  nezjištěno. Nebyl ani proveden v době krátce po 
činu výslech obsluhy restaurace, která v tehdejší době mohla poskytnout alespoň 
podpůrné vyjádření o množství poškozenými zkonzumovaného alkoholu. Jako velmi 
problematická je pak v tomto bodu výpověď zasahujícího policisty V. M., který 
nejprve uvedl, že poškozené nevyslýchal, protože  byli pod vlivem  alkoholu a 
nebyli  schopni výslechu (č. l. 79). Naopak následně uvedl, že každého z mužů, 
jakož i K. L. jednotlivě vyslýchal, dotazoval se jich na průběh události (č. l. 
271) a oni naprosto normálně komunikovali (č. l. 272).  Ovlivnění poškozených 
alkoholem tak zůstalo neobjektivizováno. V této souvislosti lze poukázat na 
údaje soudního lékařství, kdy 1 půllitr piva obsahuje v průměru 18-25 g 
alkoholu (MUDr. Z. M., www.alkoholik.cz, obsah alkoholu v alkoholických 
nápojích,  2003-2007) a obvinění požili podle jejich výpovědí 2-3 půllitry 
piva. Již při 0,2 až 0,5 promile alkoholu v krvi se kromě veselosti dostavuje 
mimo jiné nepřiměřená sebedůvěra, pocit sebejistoty, sklon přeceňovat se a 
zhoršený odhad vzdálenosti (prim. MUDr. K. N., CSc. pro B., tabulka ovlivnění 
osoby alkoholem, publikováno na Auto.idnes.cz, 30. 6. 2006 in: Alkohol mění 
chování řidičů).

Ve výpovědích zejména poškozené K. L. se objevuje informace, 
že byla obviněným vyzývána, aby šla k lampě, že stála u lampy (je zmíněno již 
výše).  Přesto nebyla věnována pozornost tomu, kterou lampu má svědkyně na 
mysli, zvláště když je na č. l. 233  v jejím výslechu zaprotokolováno, že 
svědkyně lampou nemyslí lampu stojící před domem. 

Rovněž tak se nepodařilo 
dosáhnout jistoty ohledně doby telefonátu na linku 158 ve vztahu k výstřelu. 
Obviněný setrvává na  tom, že poškozený M. Č. volal na policii teprve poté, co 
obviněný vystřelil do vzduchu. Poškození nejprve uváděli, že obviněný vystřelil 
až poté, co M. Č. zavolal na policii. Posléze v hlavním líčení konaném dne 11. 
3. 2005  poškození uvedli, že k volání došlo (výpovědi na č. l. 232, 240) nebo 
mohlo dojít až po výstřelu (výpověď č. l. 236).  Tato informace by byla 
významnou při určení, zda výstřel byl důvodem pro telefonát nebo zda obviněný 
vzbuzoval v poškozených obavy o život  a zdraví již dříve.

Jasno do tohoto 
nevnesl ani písemný záznam z tísňové linky 158 (č. l. 197),  kdy z něho je 
patrno, že se na místě samém pohybuje ozbrojený muž v pyžamu, avšak, zda došlo 
k výstřelu ze záznamu neplyne. Zvukový záznam tísňového volání v dané věci 
neexistuje. Pouze z logiky věci v návaznosti na výpověď operačního důstojníka 
M. lze za pravděpodobnější pokládat to, že M. Č. volal na policii již před 
výstřelem, neboť operační důstojník zapisuje do záznamu podstatné informace 
plynoucí ze sdělení oznamovatele a informaci o výstřelu by zřejmě do záznamu 
zapsal. Uvedená úvaha však není důkazem, že tomu tak skutečně bylo. Není 
vyloučeno ani to, že M. Č. jako oznamovatel při hovoru s operačním důstojníkem 
jasně nesdělil, zda došlo k výstřelu či nikoli. Opětovně je tedy nutno 
konstatovat, že sporný údaj se nepodařilo objektivizovat. 

V neposlední řadě 
na č. l. 285 sám soud ve vztahu k tomu, že ostatní poškození vypověděli, že 
obviněný zbraní mířil a vyhrožoval zastřelením ihned od počátku, v odůvodnění 
píše, že výpověď svědka I. L. byla shledána  ve vztahu k ostatním  jako výpověď 
odlišná, neboť tento svědek sledoval obviněného poprvé v situaci, kdy tento 
stál, držel v ruce pistoli, kterou měl ale svěšenou dolů. Obviněný potom vytáhl 
zbraň, přišel blíže ke K. L. a mířil jí na hlavu. Tato výpověď tedy vykazuje 
významnou odlišnost od výpovědí ostatních poškozených. Z odůvodnění je zřejmé, 
že soudu její existence je známa, ale již zde chybí adekvátní rozbor  k ní,  
jak  na ni soud nahlíží, jak ji komplexně hodnotí.

Na tomto místě lze 
podotknout, že rozpory ve výpovědích byly i na konci celého děje. Nesporné 
bylo, že po příjezdu policie zajistila policie u obviněného předmětnou pistoli. 
Průběh tohoto zajištění však popisovaly obě strany konfliktu rozdílně. M. Č. a 
L. L. tento moment popisovali tak, že policie obviněného odzbrojila. M. Č. 
dokonce uvedl, že policisté obviněného namáčkli na stěnu a zbraň mu odebrali. 
Naopak obviněný líčil, že zbraň dobrovolně odevzdal. V hlavním líčení policista 
V. M. vypověděl, že obviněný zbraň bez problémů odevzdal (č. l. 271).  

K 
možnému motivu činu poškození uvádějí, že při cestě (zejm. v části cesty na 
hrázi rybníka) hlučeli. Co se týče intenzity jimi vydávaného hluku, 
připouštějí, že během cesty zpívali, avšak intenzitu jimi vydávaného hluku 
popisují  jako nízkou. Co se týče zmíněného místa na hrázi rybníka, není známo, 
jak je toto místo vzdáleno od vchodu do domu K. Ch. a jakou musí mít hluk 
intenzitu, aby dolehl z tohoto místa do domu K. Ch.  Naopak obviněný kromě 
toho, že tvrdí, že šel na pomoc napadené ženě,  rovněž uvádí, že poškození 
velmi hlučeli. Tedy na rozdíl od poškozených vnímá intenzitu jimi vydávaného 
hluku jako vysokou. Zvukový vjem ať již šlo o volání o pomoc nebo o hluk rušící 
noční klid zde byl tím impulsem, který vedl obviněného k vyjití z bytu a 
posléze z domu. Zvukový vjem přitom musel být natolik silný, aby obviněného v 
této noční hodině k takové reakci přiměl.  Obhajobu obviněného, že šel na pomoc 
ženě, která křičela, „nechte mne, nechte toho, pomoc“ (č. l. 10) považuje 
Nejvyšší soud za neprůkaznou. Ani verze, že se tak mělo stát bez vážně míněného 
úmyslu, kdy ostatní poškození by atakovali K. L. pouze v žertu, se nejeví 
příliš věrohodná. V takovém případě obviněný, u něhož byla racionalita 
uvažování potvrzena psychologickým posudkem, v okamžiku, kdy zjistil, že se 
nejedná o reálný útok, by zřejmě odešel zpět do domu. V tomto případě by rovněž 
bylo zvláštní, že by se obviněný v roli zachránce, který jde na pomoc napadené 
ženě, zastavil v místech kanalizačních poklopů, jak  sám ve své výpovědi uvádí. 
Znamenalo by to tedy, že najednou ztratil odvahu pomoci napadené ženě?  Naproti 
tomu při motivu zklidnit hlučící osoby rušící noční klid, o jejichž počtu mu 
nebylo nic známo, se jeví rozumným nevcházet do zastíněného prostoru pod 
korunami vzrostlých dubů a naopak zůstat na volném, nezastíněném a osvětleném 
prostoru (kde se obviněný podle svého tvrzení zastavil).   

Nejvyšší soud má 
za to, že intenzita hluku vydávaná poškozenými byla v míře vyšší, než jsou 
poškození ochotni připustit. Z výpovědi policisty F. M. (č. l. 259) – „na M. to 
vidím jako hrůzu, to se nedá nic dělat, oznámení z M. přichází tak třikrát do 
hodiny během noční služby ….“- je nepochybné, že sídliště M., na kterém se 
konflikt odehrál, je hlučným místem, kde rušení nočního klidu je běžnou věcí. 
Tento úsudek podporuje též novinový článek předložený obviněným na č. l. 311, 
který poukazuje na neutěšenou situaci na sídlišti a zmiňuje, že výjezdy policie 
jsou zde každodenní záležitostí. Pokud by tedy zvukový vjem, který vnímal 
obviněný, byl obvyklý, a to zejména co do jeho intenzity, nestal by se pro něj 
impulsem pro vyjití z domu v pyžamu.   

V přípravném řízení a posléze i v 
řízení před soudem poškození vypověděli, že obviněný  je ohrožoval střelnou 
zbraní spolu s výhrůžkou zastřelení a vzbudil v nich tak obavu o život a 
zdraví. U hlavního líčení konaného dne  11. 3. 2005 nalézací soud položil 
poškozeným dotaz, proč se svědci přesunuli přibližně 50 m od místa jimi 
udávaného střetu s obviněným až před vchod do domu. Z jejich odpovědí plyne, že 
obviněného chtěli na místě činu zadržet, dokud nepřijede policie.  Nalézací 
soud se s tímto spokojil, aniž by nějak vysvětlil rozpor v tom, že poškození 
byli přímo ohroženi namířenou střelnou zbraní a však zároveň dokázali sami ne
ozbrojeni útočníka na místě zadržet, a to pouze jeho blokováním (např. bez 
použití lsti). Naskýtá se otázka, jak to sami neozbrojeni dokázali. V této 
souvislosti nelze nezmínit i další část výpovědi poškozených, kterou převzal 
soud do svého rozhodnutí. Poškození uvedli, že  obviněného nijak fyzicky 
nenapadli a přímo fyzicky (držením) mu v pohybu nebránili. Připustili, že 
obviněného, který couval ke vchodu pronásledovali a obklopovali jej a tlačili k 
domu K. Ch. K tomuto nalézací soud pomíjí výpověď svědkyně A. K., která 
výslovně uvedla, že poškození obviněného napadali jak slovně, a to hrubě 
neslušnými výrazy, tak i fyzicky, a to strkáním do něj. 

Nepřehlédnutelným v 
tomto kontextu je také to, že poškození vypovídají, že obviněný chtěl utéci z 
místa činu do domu K. Ch. Z čeho jim bylo známo, že obviněný chce právě do domu 
K. Ch. Bylo-li místem činu vyústění uličky mezi zahradami, tak dům K. Ch. je 
vzdálen cca 50 m a není zcela automatické, že útočník pochází právě odtamtud, 
zvláště, kdy místo činu se nachází na panelovém sídlišti. 

Podobně poškozený 
M. Č. v hlavním líčení konaném dne 11. 3. 2005 uvedl, že neví, jak obviněnému 
zabránil v odchodu do panelového domu „jestli nějak nohama“ (č. l. 237). Toto 
je v rozporu s jeho předchozí výpovědí z přípravného řízení i s provedenou 
rekonstrukcí. V přípravném řízení tento poškozený uvedl, že si stoupl přímo 
před vchodové dveře do domu  před jejich zámek, čímž dveře zablokoval a 
znemožnil obviněnému vstup. Při rekonstrukci, ale  dveře blokoval poškozený L. 
a poškozený Č. stál mimo nich (č. l. 176, fotografie č. 6). Není tedy jasné, 
kdo bránil  obviněnému ve vejití do dveří  a jakým způsobem  tak činil.


Nalézací soud podrobně přepisuje svědeckou výpověď zasahujícího policisty V. 
M., který popsal zásah na místě a uváděl, že vyslechl oznamovatele činu a 
jednotlivě další poškozené, dotázal se jich na průběh konfliktu.  V. M. k těmto 
osobám taktéž uvedl, že na něho působili docela v pohodě, byli trochu 
rozjaření, neboť šli ze zábavy. Byli také trochu rozčíleni, protože na ně byla 
vytáhnuta zbraň. Zde nelze soudu nevytknout pochybení spočívající v tom, že se 
nevypořádal s jeho předchozí výpovědí, v níž svědek uvedl, že poškození nebyli 
vyslýcháni, protože v důsledku požití alkoholu nebyli schopni výslechu. 

Jiný 
nedostatek spočívá v tom, že nalézací soud jednoznačně usuzuje, že se poškození 
jednáním obviněného od  počátku cítili jednoznačně ohroženi. Tento závěr se ale 
jeví jako nelogický, neboť poškození obviněného vzápětí atakovali nejen slovně 
ale i fyzicky, což vyplývá i z výpovědi svědkyně K. Je snad logická úvaha o 
tom, že civilní osoba beze zbraně napadá útočníka, který na ni krátce předtím z 
bezprostřední blízkosti mířil střelnou zbraní a vyhrožoval jí zastřelením a 
riskuje tak, že na ní bude vystřeleno? Vyzývá běžně taková osoba v dané situaci 
zmíněného útočníka slovním projevem, „máš pistoli, tak ji ukaž, tak vystřel“ a 
dotírá na něj tak, že údajný útočník ze strachu vystřelí varovný výstřel do 
vzduchu?  

Nalézací soud si vyžádal výpisy z rejstříku trestů poškozených a z 
nich zjistil, že žádný  v nich nemá záznam. Vyslovil tak závěr, že jejich 
obecná věrohodnost jako svědků není nijak dotčena. Avšak již nezmiňuje, že 
totožný závěr v tomto duchu pak musí učinit i u obviněného, jehož trestní 
rejstřík v předmětné době neobsahoval taktéž žádný záznam.  

Nakonec ve světle 
výše popisovaných nejasností jsou nastoleny meritorní otázky, které je nutno 
zodpovědět, aby bylo možno vyslovit, zda byly naplněny skutkové podstaty 
trestných činů, za jejichž spáchání byl obviněný odsouzen. Meritem souzeného 
činu je, že obviněný ihned poté co přistoupil k poškozené K. L., započal s 
hrubými nadávkami, mířením střelnou zbraní  pistolí a vyhrůžkou zastřelením 
vůči ní a ostatním poškozeným. 

Skutkovou podstatu  násilí  proti skupině 
obyvatelů  a proti jednotlivci podle  § 196 odst. 1 tr. zák. naplní ten, kdo 
vyhrožuje  usmrcením, ublížením na zdraví nebo způsobením škody velkého 
rozsahu. Skutkovou podstatu trestného činu výtržnictví podle § 202 odst. 1 tr. 
zák.  naplní ten, kdo se dopustí veřejně nebo na místě veřejnosti přístupném  
hrubé neslušnosti nebo výtržnosti.  V posuzované věci zde stojí proti sobě 
tvrzení poškozených, že obviněný na ně mířil střelnou zbraní, vyhrožoval jim 
zastřelením a zároveň jim nadával hrubými výrazy. Obviněný toto popírá. Na 
místě samém nebyl nikdo třetí, kdo by  slova řečená na počátku konfliktu 
zaznamenal. Jak již bylo řečeno, svědkyně K. vnímala teprve následující fázi 
konfliktu a uvedla, že ze strany obviněného hrubá slova, jak jsou zmiňována 
poškozenými neslyšela. Naopak vypovídala o tom, že obviněný mluvil klidným 
hlasem, že neviděla, že by na někoho mířil zbraní a za slovně i fyzicky útočící 
osoby označovala poškozené (č. l. 228).  V tomto smyslu vypovídali i svědkové 
M. a J. P., kteří rovněž počátek konfliktu neviděli. 

Nejvyšší soud pokládá za 
reálné, že obviněný na počátku konfliktu vyslovoval vůči poškozeným silnější 
výrazy. Přitom nepomíjí skutečnost, že poškození (minimálně muži, kdy poškozená 
K. L. požití alkoholu popírá) požili předtím alkoholické nápoje, i když jejich 
množství není přesně určeno a tudíž jejich vnímání reality tím bylo ovlivněno. 
Poškození s jistým zdráháním připouštějí, že obviněnému hrubá slova opláceli 
(M. Č. na č. l. 173 uvádí, že se vzájemně častovali nadávkami ve stylu:  „jak 
on, tak my“). S přihlédnutím ke zjištěným okolnostem a k vyhodnocení osobnosti 
obviněného ve znaleckému posudku si ale je nutné položit otázku, jaký motiv by 
obviněného vedl k tomu, aby poškozeným zároveň vyhrožoval tak závažným 
následkem, jako je způsobení smrti (zastřelením) za současného okamžitého 
míření nabitou střelnou zbraní.  

Tato část děje je klíčová pro posouzení, zda 
se skutek opravdu stal tak, jak byl popsán v odsuzujícím rozsudku. Pravdivost 
tvrzení jednotlivých aktérů předmětného konfliktu lze posuzovat pouze z toho, 
zda i v ostatních bodech svých výpovědí uvádí logické údaje, prokázané i 
dalšími důkazy, či nikoli.  Pokud byl učiněn závěr, že stále přetrvávají 
nejasnosti a rozpory ve výpovědích ohledně předchozích popisovaných okolností a 
těchto nejasností je celá řada, tak je obtížné vyslovit kategorický závěr o 
tom, že tato výhrůžka smrtí doprovázená hrubými výrazy byla učiněna a byla 
podpořena mířením zbraně. 

Nesporných momentů je v posuzovaném případu poměrně 
málo. 

Za nesporné lze označit, že poškození šli v pozdních nočních hodinách z 
restaurace, kde  muži požili alkohol. Nakolik jím ale byli ovlivněni není 
objektivizováno. V prostoru mezi východem z uličky mezi ploty vzdáleném cca 50 
m od rohu domu K. Ch. a vchodem do domu K. Ch. se střetli s obviněným oděným v 
pyžamu, který měl pistoli. Kde však tento střet započal, se nepodařilo bez 
pochyb zjistit. Výpovědi nejsou jednotné a jakékoli pomocné  stopy v terénu 
(zejm. trasologické) na místě samém zajištěny nebyly. Padl  varovný výstřel a 
jeden z poškozených (M. Č.) volal na policii. Není jisté místo, v němž výstřel 
padl, ani časový vztah, zda telefonát byl uskutečněn před či po výstřelu. 
Nábojnice, která by určila místo výstřelu nebyla nalezena a zvukový záznam 
tísňového volání nebyl zajištěn. Z písemného záznamu pak informace o tom, zda 
výstřel padl před telefonátem či až po něm neplyne. Posléze to, jak se  choval 
obviněný a jak poškození je prezentováno stále ve dvou odlišných verzích, tj. 
ve verzi poškozených a ve verzi obviněného, kdy v obou variantách zůstávají 
rozporná a nelogická místa včetně toho, jaké hrubé výrazy obviněný použil a v 
jaké pozici měl v tom okamžiku pistoli. Poškození fyzicky zabránili obviněnému 
ve vstupu do domu. Následně se na místo dostavila Policie ČR, čímž došlo k 
ukončení konfliktu. 

Nejvyšší soud je toho názoru, že nalézací soud sice 
vyčerpal možné důkazní prostředky v dané věci, provedl všechny důkazy, které 
byly dostupné. Při rozhodování o věci se však dopustil   některých nepřesností 
či chyb, které nelze zvláště za tak nejednoduchého stavu dokazování považovat 
za pominutelné. V odůvodnění rozsudku nalézacího soudu je třeba poukázat 
zejména na tyto nedostatky.

Okresní soud na č. l. 285 uvádí, že  všichni 
svědci soudu označili místo počátku střetu a že se na tomto místě  v zásadě 
shodli, a že toto místo je na náčrtu č. 3 označeno čísly 1 (údaj K. L.), 3 
(údaj  M. Č.), 7 (údaj I. L.) a 9 (údaj L. L.). Kromě toho, že závěr soudu, že 
se svědkové v zásadě shodli je zkreslující, což již bylo popsáno výše, okresní 
soud uvádí i chybný údaj. Číslo 7 totiž neoznačuje místo počátku konfliktu 
podle svědka I. L., ale naopak místo, kde stál sám svědek I. L. (č. l. 239).


Na č. l.  286 nejprve soud uvedl, že svědkem M. Č. zvažovaná trasa byla do 
náčrtu označena číslem 4 a poté na stejné straně níže uvedl, že místo výstřelu 
uvedené svědkem  I. L. je na daném náčrtu vyznačeno pod č.  4., což je chybný 
údaj. Číslo 4 správně označuje trasu zvažovanou M. Č. 

Soud vyšel z pozdější 
výpovědi policisty M., aniž by si ji zkonfrontoval s výpovědí předchozí a 
neodstranil tak rozpor v jednotlivých tvrzeních tohoto svědka ohledně stavu  
poškozených po požití alkoholu. 

Pro podporu výchozí teze, že obviněný došel 
za poškozenými až do prostoru u vyústění uličky mezi zahradami vzal soud 
výpověď svědkyně A. K., která však obviněného v tomto místě neviděla a její 
výpověď hovoří poněkud odlišně, než jak ji vykládá nalézací soud. Na č. l. 291 
soud uvádí, že svědkyně K. připustila, že skupina tvořená  poškozenými, ale i 
obžalovaným se do prostoru před jejími okny přesunula z prostoru zátočiny 
(míněno z prostoru zahrádek nacházejících se z pohledu svědkyně vpravo před  
panelovým domem).  Soud zde mění slova ze zátočiny na slova z prostoru 
zahrádek, což jsou zcela jiná místa. Nikde ve  výpovědích svědkyně není 
zaprotokolováno, že by svědkyně vyslovila  „z prostoru zahrádek“. 

Ohledně 
výpovědi svědkyně K. je nezbytné pozorně srovnat terénní situaci u domu, jinak 
lze výpověď svědkyně pochopit nesprávně. Pro to je významné zrekapitulovat tyto 
poznatky. Před vchod  vede betonový chodník. Na tento chodník je dodatečně 
šikmo připojen chodník asfaltový, který takto zešikma probíhá (zatáčí se) kolem 
domu za jeho severozápadní roh a v těchto místech se opět šikmo lomí a 
pokračuje pak rovnoběžně s boční severní stěnou domu K. Ch. východně směrem k 
panelovému domu K. Š. Na boční stěně panelového domu K. Ch. se žádná okna 
nenacházejí (viz fotodokumentace). Okno, ze kterého sledovala svědkyně konflikt 
je na čelní západní stěně domu.  Z fotografií  č. 2, 4 na č. l. 185 je patrno, 
že kanalizační poklopy se nacházejí v zalomené části asfaltového chodníku až za 
úrovní rohu panelového domu. Zalomená asfaltová část chodníku tak vytváří 
jakousi zátočinu, která se nachází jak před čelní stěnou domu tak i za rohem 
domu, kam již nemohla svědkyně vidět. Zahrádky se pak nalézají na severozápadě  
prostoru, kde se konflikt odehrál, prochází jimi předmětná 1,2 m široká 
ulička.  

V této souvislosti není také bez důležitosti, že soud položil 
svědkyni K. otázku ke zjištění, jak daleko ze svého okna vidí prostor na 
předmětném asfaltovém chodníku a tuto vzdálenost vyznačil do plánku č. 2 jako 
bod č. 1, (č. l. 252). Tento záznam v nákresu je však zřetelně nesprávný, neboť 
zachycuje místo v polovině západovýchodní části asfaltového chodníku až za 
rohem panelového domu K. Ch. vůči oknu, z něhož A. K. děj sledovala, a které je 
na průčelí domu. Čili do těchto míst svědkyně rozhodně vidět nemohla.

Svědkyně 
vypovídá o tom, že se probudila v době, kdy účastníci konfliktu přicházeli jako 
od toho hřiště, a že tam je takový chodníček, oni šli po chodníku a tam je (na 
tom chodníku) viděla. V hlavním líčení pak uvedla, že účastníky konfliktu 
viděla přicházet ze zátočiny a zastavili se před vchodem do domu. Z její 
výpovědi tedy plyne to, že osoby viděla až na chodníku vinoucím se okolo domu, 
a to na jeho zalomené části. Tomu odpovídají i výhledové poměry z jejího okna. 
Důležité je také to, že účastníci konfliktu netvořili nějaký pevný semknutý 
útvar, naopak jednotliví účastníci byli nepravidelně rozmístěni, přitom se 
pohybovali. Sami poškození vypověděli, že poškozená K.  L. se nacházela v 
pozadí, že M. Č. nebyl v bezprostředním kontaktu s obviněným, byl rovněž 
několik metrů od něj, obviněný stál vůči poškozeným čelem. Navíc se toto 
postavení osob v průběhu času měnilo, pozice a vzdálenosti mezi nimi nebyly 
konstantní. Vzhledem k poměrům na místě, tj. při podrobném zhodnocení terénní 
situace - zalomení chodníku, umístění kanalizačních poklopů podle fotografií, 
nikoli podle náčrtu, faktu, že účastníci konfliktu byli nepravidelně rozmístěni 
a krátké době, po kterou měla svědkyně prvý zrakový vjem, (kdy hned nato 
odběhla k telefonu a pak se vrátila)  lze dovozovat, že některé z osob mohly 
být v okamžiku, kdy je svědkyně spatřila na chodníku v jeho části před čelem 
domu a některé  o něco dále na rohu či za rohem domu, avšak stále v zalomené 
části chodníku, tj. v zátočině. Tudíž její výpověď neumožňuje vyslovení názoru 
učiněného okresním soudem, že obviněný došel až k východu z uličky mezi ploty. 
Taktéž ale nepotvrzuje ani tvrzení obviněného, že se zastavil jako na nejzazším 
přesně určeném bodu na kanálových poklopech a nepokročil dále ani o krok. 
Takové kategorické vymezení svého postavení obviněným za okolností, kdy, kde  a 
jak se konflikt odehrál působí též nepřesvědčivě. V každém případě ale závěr, 
že obviněný přešel za poškozenými až do prostoru ústí uličky mezi ploty na 
severním konci stromořadí dubů, nelze rozhodně z tohoto svědectví A. K. učinit. 
Jediným pevným závěrem  ze svědectví plynoucím je, že skupina účastníků 
konfliktu byla spatřena na chodníku v jeho zalomené části. Úsudek, určující na 
základě tohoto svědectví postavení obviněného  v pozici  u ústí z uličky mezi 
ploty a čekajícího zde na přicházející poškozené se jeví nepodloženým  a 
zároveň nelogickým. V této souvislosti je nezbytné poznamenat, že pokud by 
obviněný měl dojít až do prostoru, kde vyúsťuje ulička mezi ploty a zde stát, 
očekávajíc skupinu poškozených, musel by sem dojít s dostatečným časovým 
předstihem. To by současně znamenalo, že poškození museli vydávat cestou do 
tohoto prostoru podstatně větší míru hluku, než v celém průběhu řízení 
připouštěli, neboť pouze tenkrát by je mohl obviněný ve svém bytě uslyšet a 
současně by jej to vyprovokovalo k opuštění bytu. Musel by mít také dostatek 
času na to, aby se až na ono místo k ústí uličky mezi ploty přesunul. Zároveň 
by musel již dopředu vědět ( či jinak vytušit ), že poškození půjdou právě 
touto předmětnou uličkou, když bezpochyby dopředu nevěděl o koho se jedná a 
zda, případně kde na sídlišti bydlí. Tedy jinými slovy, nemusel se poškozených 
vůbec dočkat, protože zmíněná cestička nebyla jedinou možnou cestou v daném 
místě a poškození do této uličky nemuseli vůbec vkročit.

Nejvyšší soud 
konstatuje, že pokud soud z výpovědi svědkyně K. dovodil, že její výpověď 
popírá tvrzení obviněného, že nebyl u východu z uličky mezi ploty tj. 50 m od 
rohu panelového domu, nelze tomuto závěru při použití logického i gramatického 
výkladu přisvědčit.  

Výpověď svědkyně K. (č. l. 15-16, 227 an.) mimo těchto 
místopisných informací obsahuje i další údaje, kterým soud v odůvodnění 
rozsudku nevěnoval patři
čnou pozornost. Její svědectví je jednoznačné v tom směru, že svědkyně 
sledovala agresivitu ze strany poškozených, když křičeli „máš pistoli, tak ji 
ukaž!, co machruješ, tak vystřel!“  a k tomu vyslovovali nadávky, které 
svědkyně označila za hrubé termíny používané v hospodách, obklopovali jej, 
poškození obviněného provokovali. Vyzývali obviněného, „máš pistoli, tak ji 
ukaž, tak vystřel!“. Nějak ho utlačovali, vrhli se na něj. Pak svědkyně 
spatřila, že obviněný dal ruku do vzduchu a vystřelil. Vypověděla: „Ten člověk 
stál, vůbec se nebránil, oni na něho pořád dotírali, byli jako nalepení“.  Tato 
část výpovědi uvedené svědkyně není v odůvodnění podrobně rozebrána a není tedy 
zjevné, nakolik se jí nalézací soud zabýval  a jaký na ní kladl důraz. Naopak  
nalézací soud tuto situaci vyhodnocuje, jako že se poškození snažili obviněného 
na místě zajistit. To i přes to, že je podle jejich výpovědí ohrožoval střelnou 
zbraní. Jestliže je A. K. označena za důvěryhodného svědka, pak tato část její 
výpovědi vypovídá o situaci, kdy obviněný je v pozici obranné a  poškození 
vystupují jako útočníci. Pokud je k tomuto svědeckému popisu části děje hledáno 
vysvětlení ve výpovědích poškozených, lze zjistit, že se tomuto poškození spíše 
vyhýbají. Při rekonstrukci provedené podle jejich verze pak dokonce postupují 
za couvajícím figurantem představujícím obviněného bez jakéhokoli náznaku 
agrese slovní či fyzické.   

Navzdory výše konstatované rozporné důkazní 
situaci nalézací soud provedené důkazy vyhodnotil jako natolik přesvědčivé, že 
podle jeho názoru bylo možné vyslovit v souladu s ustanovením § 2 odst. 5, 6 
tr. ř., že je naplněn požadavek zjištění skutkového stavu bez důvodných 
pochybností. Je však třeba prohlásit, že nejasná místa soud buď pominul, nebo 
je bagatelizoval a závěry, které vyvodil, ačkoli se mohou jevit bez důkladného 
přezkumu propracovanými, v řadě ohledů při pečlivém detailním zkoumání trpí 
logickými mezerami a zůstávají tudíž nepřesvědčivé. Jak již bylo mnohokrát v 
rozhodnutích Nejvyššího soudu vysloveno,  hodnotit  důkazy je základním právem 
soudu prvního stupně. V dané věci však jím byly důkazy zhodnoceny tak, že v 
řadě hodnotících postupů a tím i přijatých závěrů nelze se soudem prvního 
stupně souhlasit. Důkazy shromážděnými v posuzované věci se totiž nepodařilo 
utvořit onen uzavřený souvislý řetězec, na jehož základě by bylo možno 
rozhodnout, že se obviněný bezpochyby dopustil jednání, jímž byl uznán vinným. 


Dne 6. 10. 2005 ve veřejném zasedání přezkoumal na základě odvolání obviněného 
prvostupňové rozhodnutí Krajský soud v Českých Budějovicích, jako soud 
odvolací. V předchozím rozhodnutí Nejvyššího soudu o stížnosti pro porušení 
zákona Nejvyšší soud konstatoval, že odvolací soud nepřezkoumal  dostatečně 
správnost a úplnost skutkových zjištění prvostupňového soudu v situaci,  kdy 
proti sobě stály výpovědi obviněného a poškozených. Nyní je Nejvyšší soud nucen 
toto konstatování vyslovit opětovně, s poukazem na shora uvedené, když výše 
byly popsány mezery a nedostatky v důkazech a ve vyvozených skutkových i 
právních závěrech. K závěrům učiněným odvolacím soudem Nejvyšší soud 
poznamenává následující.  

K námitce odvolatele, že rekonstrukce byla 
provedena za denního světla, ačkoliv posuzovaný děj se udál v noci, odvolací 
soud naznal, že není potřeba doplňovat dokazování opakováním rekonstrukce za 
stejných výhledových poměrů, za jakých se měl skutek stát. Pokud odvolací soud 
vyslovil, že není potřeba dokazování doplňovat za stejných výhledových poměrů, 
opominul jeden ze základních principů  rekonstrukce, totiž že se vytváří stejná 
situace, jaká byla na místě činu při jeho spáchání. Stejně je tomu i s 
provedenou prověrkou na místě. Pokud též odvolací soud vyslovil, že pokyn 
Nejvyššího soudu na provedení rekonstrukce lze vyložit i tak, že budou 
prověřovány pouze 2 verze, což nelze mít za nelogické, tak ve svém důsledku 
zaštítil postup, kdy rekonstrukcí nebyl prověřen děj na místě, jak ho vnímali 
jednotliví poškození. Tím  bylo vycházeno při hodnocení jednotlivých verzí 
vzešlých z provedených rekonstrukcí z verze poškozených, jež vznikla na základě 
jakési kolektivní paměti, když ve skutečnosti průběh celé rekonstrukce určoval 
téměř výhradně M. Č. Ostatní poškození  představovali na místě samém spíše 
statisty než svědky, kteří mají předvést, jak se celá událost odehrála. 
Okrajově lze poznamenat, že není ani jasné, jakou intenzitu osvětlení na místě 
má odvolací soud na mysli, pokud hodnotí, že ke konfliktu došlo v prostoru, kde 
určitý osvit je vytvářený nejen veřejným osvětlením v bezprostřední blízkosti, 
ale celkovým zářením z ostatních světelných zdrojů ve městě. 

Stejně tak se 
nelze ztotožnit, s tím, že  rozpory ve výpovědích se týkají detailního umístění 
či přesných výrazů pronášených jednotlivými aktéry. Při hlubším prozkoumání 
polohopisu, vzdáleností, výpovědí a fotografií, zákresů významných věcí a bodů 
na místě činu, nelze tyto rozdíly brát na lehkou váhu a označovat je jako 
detaily, zvláště když skutkový děj, za který byl obviněný odsouzen je opřen 
výhradně o výpovědi poškozených. Jiné stopy zajištěny nebyly a předmětná místa 
a body jsou základem pro ověření pravdivosti výpovědí a tím pro zjištění viny. 
Výrazy pronášené jednotlivými aktéry jsou naprosto stěžejní proto, aby bylo 
možno dovodit, která z uváděných verzí je věrohodnější a tedy i to, zda došlo k 
naplnění skutkových podstat obou trestných činů, za něž byl obviněný odsouzen. 


Podobně jako prvostupňový soud, tak i soud odvolací posoudil napadání 
obviněného poškozenými, které popsala svědkyně K., za součást úkonů  
směřujících  k zabránění  útěku obviněného a vyslovil, že z tohoto nelze 
dovozovat bezvýhradnou nevěrohodnost poškozených. I když konstatoval určitý 
posun v hodnocení, kdy zmínil myšlenku, že obviněný mohl mít obavu z 
poškozených, přesto je zde stále postrádáno vysvětlení děje s ohledem na 
výpověď A. K., že obviněný tam stál, nebránil se a poškození na něj dotírali.  


Z odůvodnění odvolacího rozhodnutí je zřejmé, že odvolací soud nenalezl výše 
popsané chyby v označování významných bodů na náčrtech pořízených  policejním 
orgánem  a nezhodnotil tak odchylky z toho plynoucí. Pokud vyslovil názor, že 
poškození se nepohybovali po přesně kotované oblasti a nejsou v jejich pohybu 
opěrné body, tak lze opáčit, že obviněný svým tvrzením o stání na kanalizačních 
poklopech takový bod vytvořil. 

Ovšem již ze samotného spisu existence 
takových markant plyne. Nebyly však většinou v řízení zjištěny či přesně 
určeny. Prvou takovou markantou je keř podle výpovědi K. L., u kterého měl 
obviněný stát. Pozice tohoto keře (resp. jeho existence, neboť tato byla 
zpochybněna) není určena. Druhou markantou je lampa, ke které měla K. L. jít. 
Která z lamp na místě nacházejících je  tou myšlenou lampou není určeno. Třetí 
markantou je strom, u kterého měl poškozený Č. konat malou potřebu. Opět není 
určen. Další markantou jsou místa, kde navazuje nezpevněná vyšlapaná pěšina na 
asfaltovou část betonovo-asfaltového chodníku, úsek asfaltového chodníku od 
jeho zalomení po kanalizační poklop, místo napojení asfaltového chodníku na 
betonový chodník. Nakonec je to místo varovného výstřelu.

Pokud pak odvolací 
soud rozebírá výpovědi policisty M., nelze mu nevytknout, že opět vynechává to, 
že policista M. nejprve vypověděl, že poškození nebyli schopni výslechu a 
posléze vypověděl, že poškozené vyslýchal.      

Co se týče výpovědi svědkyně 
K., zde je výrazným pochybením, že odvolací soud automaticky převzal, že 
svědkyně vypověděla, že  skupina se přesunula z lokality od zahrádek. Jak bylo 
výše poukázáno, tato slova svědkyně nikdy nevyslovila, což by odvolací soud 
zjistil, kdyby řádně přezkoumal její výpověď.

Ve světle těchto zjištění nelze 
vyslovit než to, že odvolací soud nepostupoval v souladu s ustanoveními § 254 
odst. 1  a § 256 tr. ř. 

Následně byl předmětný případ posuzován v dovolacím 
řízení (sp. zn. 8 Tdo 259/2006).  O vydaném rozhodnutí o dovolání je nutné 
zdůraznit v prvé řadě to, že dovolací řízení je striktně omezeno ustanoveními  
§ 265a až 265s  trestního řádu a dovolací soud je vázán ve své přezkumné 
činnosti dovolacími důvody tam stanovenými. S odkazem na rozsáhlou judikaturu v 
této oblasti lze pouze konstatovat, že dovolací soud není druhou odvolací 
instancí a neprovádí přezkum skutkového stavu věci, který je určen soudu 
odvolacímu. 

V těchto intencích pak dovolací soud posuzoval podané dovolání, 
přičemž vyslovil, že  dovolatelem vytýkané vady mají výlučnou povahu vad 
skutkových event. procesně právních, nikoli hmotně právních. Tyto však 
nezakládají žádný z důvodů dovolání podle § 265b tr. ř. Posuzoval i námitku  
dovolatele, že v jeho případě skutková zjištění  a způsob hodnocení důkazů 
zcela zjevně vybočují  ze zákonných mezí. Konstatoval, že  zásada, s níž 
dovolací soud  přistupuje k hodnocení skutkových námitek, se nemusí uplatnit 
bezvýhradně, a to v případě zjištění, že nesprávná realizace důkazního řízení 
má za následek porušení základních práv a svobod ve smyslu  dotčení  zásadních 
požadavků spravedlivého procesu. Podle ustálené praxe Ústavního soudu lze 
vymezit podmínky, za kterých má nesprávná realizace důkazního řízení za 
následek porušení základních práv a svobod ve smyslu dotčení postulátů 
spravedlivého  procesu. Za tyto případy se považují tyto skupiny: Opomenuté 
důkazy, důkazy získané nepřípustným způsobem a případy, kdy z odůvodnění 
rozhodnutí nevyplývá vztah mezi skutkovými zjištěními a úvahami při hodnocení  
důkazů na straně jedné a právními závěry na straně druhé resp. případy, kdy v 
soudním rozhodnutí jsou učiněná skutková zjištění v extrémním nesouladu s 
provedenými důkazy. Dovolací soud je pak povolán (stejně jako Ústavní soud) 
korigovat pouze nejextrémnější excesy. 

Dovolací soud pak  při hodnocení 
námitek dovolatele pochybení naplňující v předchozím, odstavci popisované 
skupiny případů neshledal. 

Konečně byla tato věc posuzována Ústavním soudem v 
řízení o ústavní stížnosti (sp. zn. IV.ÚS 396/06). Sám Ústavní soud 
konstatoval, že není povolán k instančnímu přezkumu rozhodnutí obecných soudů. 
Jeho pravomoc je založena  výlučně k přezkumu z hlediska dodržení  ústavních 
garancí. Jeho zásah do rozhodovací činnosti obecných soudů je tak vázán na 
splnění jistých podmínek (Viz nález III.ÚS. 23/93). Stěžovatel sice tvrdí, že 
důkazy byly hodnoceny  nepřípustným způsobem, tento závěr však Ústavní soud 
neshledal a tudíž ústavní stížnost odmítl. 

Závěrem lze uvést, že nalézací 
soud své rozhodnutí (které následně potvrdil i odvolací soud) založil na 
pravdivosti výpovědí poškozených. Hodnotil v řízení řadu důkazů, vyslovil i 
to,  co vzal za prokázané a jakými úvahami se řídil. Avšak veškerou tuto 
činnost devalvoval tím, že přehlédl řadu detailů a nejasností, které na první 
pohled nevypadají jako důležité, ale ve svém souhrnu v tomto konkrétním případě 
nabyly takových rozměrů, že zpochybňují zjištěný skutkový stav a tudíž i logiku 
učiněných závěrů. Odvolací soud pak rozhodnutí nalézacího soudu přezkoumal sice 
zeširoka avšak nikoli do hloubky, takže některé jeho vyslovené závěry stojí na 
závěrech a úvahách soudu nalézacího, nikoli na obsahu spisu. 

Odůvodnění soudu 
prvního stupně svým rozsahem a obsaženými popisnými i úvahovými pasážemi 
vytváří dojem, že skutkový stav, tak jak byl včleněn do skutkové věty 
spolehlivě odráží obsah provedených důkazů. Ve skutečnosti v daném případě i 
přes doplnění dokazování přetrvala řada nepřesností, přehlédnutí či pominutí 
skutečností, které narušují podstatným způsobem  celistvost důkazní mozaiky. 


Při posouzení výše uváděných skutečností, rozsahu skutečností, které byly 
postaveny na jisto oproti množství skutečností, o nichž i přes rozsáhlé 
doplněné dokazování stále panují zásadní pochybnosti, nutno při právním 
posouzení vycházet ze stavu, kdy se řetězec důkazů proti obviněnému nepodařilo 
uzavřít bez důvodných pochybností. Zároveň již nelze dost dobře předpokládat, 
že by se dalším dokazováním podařilo tento stav změnit. Tudíž za daného stavu 
věci a to i s ohledem na dobu, po kterou trestní stíhání obviněného probíhá, 
nelze jinak, než aplikovat právní zásadu in dubio pro reo. K tomu, aby bylo  
možno rozhodnout o vině a trestu, je třeba, aby řetězec důkazů nevyvolával 
důvodné pochybnosti; pokud tomu tak není, je třeba rozhodnout ve prospěch 
obviněného. (viz nález Ústavního soudu ČR  IV. ÚS. 438/2000 ze dne 28. 8. 2001, 
publikováno ve Sbírce nálezů a usnesení ÚS pod č. 128/2001).

Ustanovení čl. 8 
odst. 2 věty první Listiny základních práv a svobod, s nímž koresponduje, resp. 
jej rozvádí čl. 9 odst. 1 věta druhá Mezinárodního paktu o občanských a 
politických právech a jemuž odpovídá i čl. 5 odst. 1 Úmluvy o ochraně lidských 
práv  a základních svobod, zaručuje, že nikdo nesmí být stíhán nebo zbaven 
svobody jinak než z důvodů a způsobem, který stanoví zákon. Toto ustanovení 
představuje zejména ochranu proti svévoli (především) výkonné moci, avšak i 
proti libovůli moci soudní, a jeho odrazem je i ustanovení § 2 odst. 2 tr. ř., 
které představuje jednu z hlavních zásad trestního řízení. Jde o formulaci 
principu presumpce neviny, z něhož se odvíjí subprincip in dubio pro reo, jemuž 
odpovídá důvod pro zproštění obžaloby [§ 226 písm. a) a c) tr. ř.]. Dále se z 
tohoto principu odvíjí další subprincip, podle kterého obžalovanému musí být 
vina bez rozumných pochybností prokázána. Podle § 125 odst. 1 tr. ř. v 
odůvodnění rozsudku soud stručně vyloží, které skutečnosti vzal za prokázané a 
o které důkazy svá skutková zjištění opřel a jakými úvahami se řídil při 
hodnocení provedených důkazů, zejména pokud si vzájemně odporují. Z toho 
vyplývá, že zejména za situace, kdy stojí proti sobě dvě vzájemně si odporující 
tvrzení, je nutné, aby věrohodnost výpovědi svědka, která je v protikladu k 
výpovědi pachatele trestného činu, byla vyhodnocena vyčerpávajícím způsobem. 
Pokud tedy mezi jednotlivými důkazy existují rozpory, je povinností soudu 
zhodnotit věrohodnost a pravdivost každého důkazu jednotlivě a poté v souhrnu s 
ostatními důkazy, což nesmí být činěno v obecné rovině, ale vždy ve vztahu ke 
konkrétní skutečnosti. Jestliže nelze jednoznačně určit, která z variant 
skutkového stavu odpovídá skutečnosti, je třeba při zachování zásady „in dubio 
pro reo“ zvolit variantu pro obžalovaného nejpříznivější (viz nález Ústavního 
soudu ČR  I. ÚS. 429/2003 ze dne 4. 12. 2003, publikováno ve Sbírce nálezů a 
usnesení ÚS pod č. 141/2003).

Lze tedy shrnout, že v posuzované věci existují 
i nadále nejasnosti, které jsou podstatné pro posouzení věci a které již není 
možno spolehlivě odstranit důkazy novými (nejsou k dispozici), případně 
opakováním důkazů stávajících. Důkazy, které byly ve věci provedeny, a to i 
přes jejich rozsah, výše nastíněné rozpory nevyvrátily, některé z nich je spíše 
podpořily. Důkazní situace tak zůstala v poloze, kdy i nadále přetrvávají 
výrazné pochybnosti, které neumožňují dospět k závěru, že skutkový stav byl 
zjištěn natolik jistě, aby bylo možno na jeho základě uznat Ing. V. P. vinným z 
jednání, pro něž byl stíhán a současně dospět ke spolehlivému závěru o spáchání 
trestného činu z jeho strany. S ohledem na tyto skutečnosti aplikoval Nejvyšší 
soud v dané věci výše uvedenou právní zásadu.

Na základě shora uvedených 
zjištění Nejvyšší soud podle 268 odst. 2 tr. ř. vyslovil, že  usnesením 
Krajského soudu v Českých Budějovicích ze dne 6. 10. 2005,  sp. zn.   4 To 
760/2005,  byl porušen zákon v ustanovení § 254 odst. 1, § 256 tr. ř., a v 
řízení předcházejícím v ustanoveních § 196 odst. 1 a § 202 odst. 1 tr. zák., v 
neprospěch obviněného Ing. V. P. Podle § 269 odst. 2 tr. ř.  Nejvyšší soud 
napadené usnesení  Krajského soudu v Českých Budějovicích  i jemu 
předcházející  rozsudek Okresního soudu v Českých Budějovicích  ze dne 17. 6. 
2005 sp. zn. 29 T 165/2004 zrušil, jakož i všechna další rozhodnutí, na zrušená 
rozhodnutí obsahově navazující, pokud vzhledem ke změně k níž došlo zrušením, 
pozbyla podkladu. Protože v dané věci již nebylo účelné vést další řízení k 
případnému opatření nových důkazů, event. k opakování důkazů již jedenkrát 
provedených, a též s ohledem na dobu dosavadního řízení Nejvyššímu soudu 
nezbylo než meritorně rozhodnout postupem podle § 271 odst. 1 tr. ř., a to na 
základě existujícího důkazního stavu. Nejvyšší soud podle trestně právní zásady 
in dubio pro reo rozhodl tak, že obviněného Ing. V. P. zprostil podle § 226 
písm. a) tr. ř. obžaloby státního zástupce Okresního státního zastupitelství v 
Českých Budějovicích ze dne 11. 10. 2004, sp. zn. Zt 729/2002, protože nebylo 
prokázáno, že se stal skutek, pro nějž je stíhán. 

P o u č e n í : Proti 
tomuto rozhodnutí není opravný prostředek přípustný.

V Brně dne  27. června 
2007  


                                                                               
      Předseda senátu :


                                                                               
      JUDr. František H r a b e c   

	

	



