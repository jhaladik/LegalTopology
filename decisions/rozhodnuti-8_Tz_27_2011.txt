Soud: Nejvyšší soud

Důvod dovolání: § 155 odst. 3, § 6 písm. a), § 80 odst. 1, § 8 odst. 1 tr. zák. 

Spisová značka: 8 Tz 27/2011

Datum rozhodnutí: 30.03.2011

Typ rozhodnutí: ROZSUDEK


Heslo: Pokus trestného činu, Těžké ublížení na zdraví

Dotčené předpisy: § 155 odst. 3 tr. zák., § 8 odst. 1 tr. zák.

Kategorie rozhodnutí: C




8 Tz 27/2011

ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud projednal ve veřejném zasedání konaném dne 30. března 2011 v 
senátě složeném z předsedkyně senátu JUDr. Věry Kůrkové a soudců JUDr. Milady 
Šámalové a JUDr. Jana Bláhy stížnost pro porušení zákona, kterou podal ministr 
spravedlnosti České republiky ve prospěch obviněného P.  Z., proti rozsudku 
Okresního soudu v Tachově ze dne 14. 5. 2010, sp. zn. 9 T 31/2008, a podle § 
268 odst. 2, § 269 odst. 2 a 271 odst. 1 tr. ř. rozhodl  t a k t o :


Pravomocným rozsudkem Okresního soudu v Tachově ze dne 14. 5. 2010, sp. zn. 9 T 
31/2008,  b y l  p o r u š e n  z á k o n  v ustanoveních § 155 odst. 3, § 8 
odst. 1, § 4 písm. b), § 88 odst. 1 tr. zák. v neprospěch obviněného P. Z. 

	Napadený rozsudek a usnesení Krajského soudu v Plzni ze dne 6. 9. 2010, 
sp. zn. 50 To 329/2010, s e  z r u š u j í .

Zrušují se také další rozhodnutí na zrušená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

Ve věci se rozhoduje tak, že obviněný P. Z., 

je  vinen,  že

dne 21. 8. 2008 kolem 18.30 hod. v obci Ch. Ú., okres T., poblíž autobusové 
zastávky na křižovatce silnic ve směru jízdy od obce Ž. na obec Z. Ch., okres 
T., řídil osobní motorové vozidlo tov. zn. Opel Corsa 1.7 D, modré barvy, 
přičemž byl řádným a předepsaným způsobem za pomoci stavěcího terčíku ve 
zdvižené ruce zastavován policistou Policie České republiky, Dopravního 
inspektorátu OŘ T., pprap. R. S., oblečeným ve služebním stejnokroji a signální 
vestě s nápisem "POLICIE", obviněný na pokyn k zastavení nereagoval a vozidlo 
řídil přímo na policistu R. S., který stál uprostřed křižovatky zhruba 1 m od 
vnitřního oblouku zatáčky ve směru na obec Ž., přičemž tento policista svému 
sražení zabránil uskočením doleva, obviněný pokračoval v jízdě na obec Z. Ch., 
nereagoval na další pokyn k zastavení od policisty Policie České republiky, 
Dopravní inspektorát OŘ T., pprap. S. A., který byl oblečený ve služebním 
stejnokroji a signální vestě s nápisem "POLICIE", a vozidlo řídil přímo na 
stojícího policistu S. A., který dával pokyn k zastavení v levém jízdním pruhu 
vozovky a který svému sražení zabránil uskočením doprava, přičemž ke zranění 
policistů pprap. R. S. a pprap. S. A. nedošlo,
        

t e d y   užil násilí v úmyslu působit na výkon pravomoci veřejného činitele a 
spáchal takový     čin se zbraní, 

t í m  s p á c h a l

trestný čin útoku na veřejného činitele podle § 155 odst. 1 písm. a), odst. 2 
písm. a) tr. zákona č. 140/1961 Sb., účinného ke dni 21. 8. 2008, 

a  o d s u z u j e  s e   

za tento trestný čin a za sbíhající se trestné činy krádeže podle § 247 odst. 1 
písm. e), odst. 2 tr. zák., porušování domovní svobody podle § 238 odst. 1, 2 
tr. zák., jimiž byl uznán vinným rozsudkem Okresního soudu v Tachově ze dne 26. 
11. 2008, sp. zn. 2 T 49/2008, ve spojení s rozsudkem Krajského soudu v Plzni 
ze dne 26. 2. 2009, sp. zn. 7 To 50/2009, podle § 155 odst. 2 tr. zák., § 35 
odst. 2 tr. zák. k souhrnnému trestu odnětí svobody na 2 (dva) roky a 3 (tři) 
měsíce.

Podle § 39a odst. 3 tr. zák. se obviněný pro výkon trestu odnětí svobody 
zařazuje do věznice s dozorem. 

Současně se zrušuje výrok o trestu ohledně obviněného P. Z. v rozsudku 
Okresního soudu Tachově ze dne 26. 11. 2008, č. j. 2 T 49/2008-274, ve spojení 
s rozsudkem Krajského soudu v Plzni ze dne 26. 2. 2009, sp. zn. 7 To 50/2009, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu.     


O d ů v o d n ě n í :

Obviněný P. Z. byl rozsudkem Okresního soudu v Tachově ze dne 14. 5. 2010, sp. 
zn. 9 T 31/2008, uznán vinným trestným činem útoku na veřejného činitele podle 
§ podle § 155 odst. 1 písm. a), odst. 2 písm. a), odst. 3 tr. zák. ukončeným ve 
stadiu pokusu podle § 8 odst. 1 tr. zák. ve znění účinném ke dni 21. 8. 2008 a 
odsouzen za tento trestný čin a dále za sbíhající se trestné činy, kterými byl 
uznán vinným rozsudkem Okresního soudu v Tachově ze dne 26. 11. 2008, č. j. 2 T 
49/2008-274, ve spojení s rozsudkem Krajského soudu v Plzni ze dne 26. 2. 2009, 
sp. zn. 7 To 50/2009, podle § 155 odst. 3, § 35 odst. 2 tr. zák. k souhrnnému 
trestu odnětí svobody na tři léta. Podle § 39a odst. 3 tr. zák. byl pro výkon 
tohoto trestu zařazen do věznice s dozorem. Současně byl zrušen výrok o trestu 
ohledně obviněného P. Z. z rozsudku Okresního soudu v Tachově ze dne 26. 11. 
2008, č. j. 2 T 49 /2008-274, ve spojení s rozsudkem Krajského soudu v Plzni ze 
dne 26. 2. 2009, sp. zn. 7 To 50/2009, jakož i všechna další rozhodnutí na 
zrušený výrok obsahově navazující, pokud vzhledem ke změně, k níž došlo 
zrušením, pozbyla podkladu. 

Podle skutkových zjištění soudu prvního stupně se obviněný pokusu trestného 
činu útoku na veřejného činitele podle § 8 odst. 1 tr. zák., § 155 odst. 1 
písm. a), odst. 2 písm. a), odst. 3 tr. zák. ve znění účinném ke dni 21. 8. 
2008 dopustil tím, že dne 21. 8. 2008 kolem 18.30 hod. v obci Ch. Ú., okres T., 
poblíž autobusové zastávky na křižovatce silnic ve směru jízdy od obce Ž. na 
obec Z. Ch., okres T., řídil osobní motorové vozidlo tov. zn. Opel Corsa 1.7 D, 
modré barvy, přičemž byl řádným a předepsaným způsobem za pomoci stavěcího 
terčíku ve zdvižené ruce zastavován policistou Policie České republiky, 
Dopravního inspektorátu OŘ T., pprap. R. S., oblečeným ve služebním stejnokroji 
a signální vestě s nápisem "POLICIE", obviněný na pokyn k zastavení nereagoval 
a před policistou R. S., který stál uprostřed křižovatky zhruba 1 m od 
vnitřního oblouku zatáčky ve směru na obec Ž., vozidlo v úmyslu srazit 
policistu řídil přímo na něj, policista R. S. svému sražení zabránil uskočením 
doleva, obviněný pokračoval v jízdě na obec Z. Ch., nereagoval na další pokyn k 
zastavení od policisty Policie České republiky, Dopravní inspektorát OŘ T., 
pprap. S. A., který byl oblečený ve služebním stejnokroji a signální vestě s 
nápisem "POLICIE", a vozidlo v úmyslu srazit policistu řídil přímo na stojícího 
policistu S. A., který dával pokyn k zastavení v levém jízdním pruhu vozovky a 
který svému sražení zabránil uskočením doprava, když ke zranění policistů 
pprap. R. S. a pprap. S. A. nedošlo.
        
Proti tomuto rozsudku podal obviněný odvolání, které směřovalo proti výroku 
vině i navazujícímu výroku o trestu. Usnesením Krajského soudu v Plzni ze dne 
6. 9. 2010, sp. zn. 50 To 329/2010, bylo odvolání obviněného podle § 256 tr. ř. 
zamítnuto jako nedůvodné.

	Ministr spravedlnosti podal ve prospěch obviněného P. Z. proti 
pravomocnému rozsudku Okresního soudu v Tachově ze dne 14. 5. 2010, sp. zn. 9 T 
31/2008, stížnost pro porušení zákona. Napadeným rozsudkem byl podle jeho 
názoru porušen zákon v neprospěch obviněného, neboť se soudy obou stupňů 
důsledně neřídily ustanoveními § 6 písm. a), § 8 odst. 1, § 88 odst. 1 a § 155 
odst. 1 písm. a), odst. 2 písm. a), odst. 3 tr. zák. 
  
Z odůvodnění rozsudku soudu prvního stupně podle mistra spravedlnosti vyplývá, 
že zavinění pachatele ve vztahu ke způsobení těžké újmy soud hodnotil v úmyslu 
nejméně nepřímém, jelikož obviněný jako řidič motorového vozidla musel být 
nejméně srozuměn s tím, že přímé najetí automobilu do stojící osoby v obou 
zjištěných mezních rychlostech je jednání způsobilé vyvolat těžkou újmu na 
zdraví. Soud tedy u obviněného shledal úmyslné zavinění okolnosti podmiňující 
použití vyšší trestní sazby, přičemž k těžšímu následku nedošlo.

V případech, kdy těžší následek podmiňující použití vyšší trestní sazby 
porušuje tentýž druhový objekt, je pojmově možný pokus i ve vztahu k tomuto 
následku, avšak za předpokladu, že k tomuto následku se vztahuje úmysl 
pachatele (nikoli nedbalost) a těžší následek nenastal (srov. přiměřeně č. 
62/1973 Sb. rozh. tr.). Při pokusu trestného činu útoku na veřejného činitele 
dle § 155 odst. 1 tr. zák. by pachatel mohl být postižen i podle odstavce 3 
citovaného ustanovení jen tehdy, jestliže by těžší následek měl zavinit z 
nedbalosti. V tomto případě je těžším následkem porušen jiný druhový objekt 
trestného činu - následek uvedený v základní skutkové podstatě porušuje zájem 
na ochraně nerušeného výkonu pravomoci veřejného činitele, zatímco těžší 
následek uvedený v § 155 odst. 3 tr. zák. zdraví člověka.

Ve skutkově obdobném případě je ve vztahu k právnímu posouzení publikována 
následující právní věta: Řidič motorového vozidla, který v úmyslu donutit 
policistu, který jej zastavuje, aby uskočil, tedy v úmyslu zabránit provedení 
silniční kontroly a vytvořit si možnost útěku, najíždí jedoucím automobilem 
zvýšenou rychlostí proti policistovi, se dopouští násilí v úmyslu působit na 
výkon pravomoci veřejného činitele, a to se zbraní ve smyslu § 155 odst. 1 
písm. a), odst. 2 písm. a) tr. zák. (viz rozhodnutí č. 36/1976-I. Sb. rozh. 
tr.).

Pokud svým jednáním pachatel již poruší určitý zájem chráněný trestním zákonem 
a vyjádřený druhovým objektem trestného činu, musí být jeho jednání posuzováno 
jako dokonaný trestný čin, nikoli jako pokus. Jde-li zároveň o porušení jiné 
hodnoty či jiného objektu, může se mu - za podmínky § 88 odst. 1 tr. zák. - 
přičítat nedbalostní (nikoli však úmyslné) zavinění těžšího následku, ledaže by 
zákon i zde počítal se zaviněním úmyslným, což není případ ustanovení § 155 
odst. 3 tr. zák., které soud aplikoval. V těchto případech není pojmově 
vyloučen kupř. jednočinný souběh dokonaného trestného činu v základní skutkové 
podstatě a pokusu trestného činu, jehož znakem je mimo jiné těžší následek 
tvořící též znak kvalifikované skutkové podstaty, kterou nebylo možno použít.

Stěžovatel vytkl, že nalézací soud v odůvodnění svého rozhodnutí neuvedl, z 
jakých důvodů způsobení těžké újmy na zdraví, k níž ve skutečnosti nedošlo, 
považoval za okolnost, která pro svou závažnost podstatně zvýšila typový stupeň 
nebezpečnosti činu pro společnost. Pokud pachatel útočil na policisty způsobem 
popsaným ve výroku o vině, nemůže být pro aplikaci odst. 3 předmětného 
ustanovení splněna materiální podmínka dle § 88 odst. 1 tr. zák., když 
pravděpodobnost sražení policistů, kteří vozidlo zastavovali, byla relativně 
nízká, a především takový následek ani v jednom případě nenastal. Nelze též 
odhlédnout od skutkových okolností případu, kdy policisté byli informováni o 
osobě obviněného a jeho vozidle i o důvodech, pro které po něm kolegové 
pátrají. 

Uzavřel, že nesprávným posouzením jednání obviněného byl zákon porušen v jeho 
neprospěch, neboť při správném postupu by obviněný byl ohrožen mírnější trestní 
sazbou uvedenou v § 155 odst. 2 tr. zák.

Ministr spravedlnosti proto navrhl, aby Nejvyšší soud podle § 268 odst. 2 tr. 
ř. vyslovil, že pravomocným rozsudkem Okresního soudu v Tachově ze dne 14. 5. 
2010, sp. zn. 9 T 31/2008, byl porušen zákon v neprospěch obviněného P. Z., a 
to v ustanoveních § 6 písm. a) tr. zák., § 88 odst. 1 tr. zák. k § 155 odst. 3 
tr. zák., a to s přihlédnutím k § 8 odst. 1 tr. zák. Dále navrhl, aby podle § 
269 odst. 2 tr. ř. zrušil napadený rozsudek v celém rozsahu, jakož i všechna 
rozhodnutí na něj obsahově navazující, pokud s ohledem na změnu, k níž zrušením 
došlo, pozbyla podkladu, a aby postupoval podle § 270 odst. 1 tr. ř.

Obviněný se k podané stížnosti pro porušení zákona připojil.

Státní zástupce Nejvyššího státního zastupitelství s odkazem na skutečnost, že 
stížnost pro porušení zákona směřovala výlučně proti rozsudku soudu prvního 
stupně, který však nabyl právní moci až ve spojení s usnesením odvolacího 
soudu, jímž bylo odvolání obviněného zamítnuto, měl za to, že podaná stížnost 
je nepřípustná, jelikož měla směřovat primárně proti usnesení odvolacího soudu, 
a v tomto smyslu také učinil konečný návrh.

Nejvyšší soud si je vědom zásady, že stížnost pro porušení zákona je přípustná 
zásadně proti takovému rozhodnutí, jímž byla konstituována právní moc 
rozhodnutí ve věci samé. Z ní se dovozuje, že pokud ve věci rozhodoval odvolací 
soud, který měl možnost a povinnost z podnětu podaného odvolání odstranit 
případné vady rozsudku soudu prvního stupně a neučinil tak, nestačí stížnost 
pro porušení zákona podat toliko proti rozsudku soudu prvního stupně, byť 
vadnému. K tomu, aby bylo dosaženo nápravy takového vadného rozsudku soudu 
prvního stupně, je třeba stížnost pro porušení zákona podat proti rozhodnutí 
odvolacího soudu, třebaže jím bylo např. jen zamítnuto podané odvolání jako 
nedůvodné (k tomu např. usnesení Nejvyššího soudu ze dne 18. 11. 2004, sp. zn. 
4 Tz 158/2004). V tomto smyslu podána stížnost pro porušení zákona skutečně 
není formálně bezvadná, jelikož ačkoliv z jejího obsahu vyplývá, že jí 
konkretizované porušení zákona je vytýkáno soudům obou stupňů, byla výslovně 
podána toliko proti rozsudku soudu prvního stupně, který nabyl právní moci až 
ve spojení s usnesením odvolacího soudu, jímž bylo jako nedůvodné zamítnuto 
odvolání obviněného. Přesto ale v konkrétním případě Nejvyšší soud nepřistoupil 
k rozhodnutí, jímž by podanou stížnost pro porušení zákona jako nepřípustnou 
zamítl. Proti požadavku na formální správnost a petitorní úplnost stížnosti pro 
porušení zákona podané ve prospěch obviněného zvažoval zájem na efektivním a 
spravedlivém vyřešení trestní věci, jejíž rozhodnutí je poznamenáno vytýkaným 
porušením zákona, navíc za situace, kdy obviněný, v jehož prospěch byl 
mimořádný opravný prostředek podán, je omezen na svobodě ve výkonu trestu 
odnětí svobody. Nelze nechat stranou pozornosti, že obviněný sám nemůže 
náležitosti ani obsah stížnosti pro porušení zákona nijak ovlivnit, v tomto 
případě jmenovitě nemohl zajistit soulad mezi obsahem mimořádného opraného 
prostředku, jímž je vytýkáno pochybení soudů obou stupňů, a ve vztahu k tomu 
rozporným vymezením jeho petitu, a nejeví se přiléhavým a rozumným formální 
pochybení státu v konkrétní věci obracet nepříznivě právě do poměrů obviněného, 
k čemuž by dozajista došlo, byla-li by stížnost pro porušení zákona pro již 
uvedené formální nedostatky jako nepřípustná zamítnuta. Jedině tak lze také 
naplnit a dostát základnímu účelu mimořádného opravného prostředku a následného 
opravného řízení, kterým je náprava konkrétního nesprávného rozhodnutí v zájmu 
účastníků trestního řízení.

Nejvyšší soud proto přezkoumal podle § 267 odst. 3 tr. ř. zákonnost a 
odůvodněnost  rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadenému rozhodnutí 
předcházející, a dospěl k následujícím závěrům:

	Trestného činu útoku na veřejného činitele podle § 155 odst. 1 písm. a) 
zákona č. 140/1961 Sb., trestní zákon, ve znění pozdějších předpisů (nadále tr. 
zák.), se dopustí, kdo užije násilí v úmyslu působit na výkon pravomoci 
veřejného činitele, přičemž pachatele tohoto trestného činu lze potrestat 
odnětím svobody až na tři léta. Ten, kdo spáchá čin uvedený v odstavci 1 se 
zbraní, dopustí se trestného činu útoku na veřejného činitele podle § 155 odst. 
1 písm. a), odst. 2 písm. a) tr. zák. a bude potrestán odnětím svobody na jeden 
rok až pět let. Trestného činu útoku na veřejného činitele podle § 155 odst. 1 
písm. a), odst. 3 tr. zák. se pachatel dopustí, způsobí-li činem uvedeným v 
odstavci 1 těžkou újmu na zdraví, za což jej lze potrestat odnětím svobody na 
tři léta až deset let.

Podle § 6 tr. zák. se k okolnosti přitěžující nebo k okolnosti, která podmiňuje 
použití vyšší trestní sazby, přihlédne,
a) jde-li o těžší následek, i tehdy, zavinil-li jej pachatel z nedbalosti, 
vyjímaje případy, že tento zákon vyžaduje i zde zavinění úmyslné,
b) jde-li o jinou skutečnost, i tehdy, jestliže o ní pachatel nevěděl, ač o ní 
vzhledem k okolnostem a k svým osobním poměrům vědět měl a mohl, vyjímaje 
případy, kdy tento zákon vyžaduje, aby o ní pachatel věděl.
	
	Podle § 8 odst. 1 tr. zák. jednání pro společnost nebezpečné, které 
bezprostředně směřuje k dokonání trestného činu a jehož se pachatel dopustil v 
úmyslu trestný čin spáchat, je pokusem trestného činu, jestliže k dokonání 
trestného činu nedošlo.

Trestný čin je podle § 4 tr. zák. spáchán úmyslně, jestliže pachatel chtěl 
způsobem v trestním zákoně uvedeným porušit nebo ohrozit zájem chráněný tímto 
zákonem [úmysl přímý podle § 4 písm. a) tr. zák.], nebo věděl, že svým jednáním 
může takové porušení nebo ohrožení způsobit, a pro případ, že je způsobí, byl s 
tím srozuměn [úmysl eventuální podle § 4 písm. b) tr. zák.].

	K okolnosti, která podmiňuje použití vyšší trestní sazby, se ve smyslu 
§ 88 odst. 1 tr. zák. přihlédne jen tehdy, jestliže pro svou závažnost 
podstatně zvyšuje stupeň nebezpečnosti trestného činu pro společnost.

Objektem trestného činu útoku na veřejného činitele podle § 155 tr. zák. v jeho 
základní podobě je zájem na ochraně nerušeného výkonu pravomoci veřejného 
činitele při plnění úkolů státu nebo společnosti. Předmětem ochrany je 
jednotlivec, nositel pravomoci veřejného činitele. Z hlediska subjektivní 
stránky se vyžaduje úmyslné zavinění, a to úmysl přímý podle § 4 písm. a) tr. 
zák. Úmysl pachatele přitom musí směřovat k tomu, aby napadený veřejný činitel 
buď svou pravomoc vůbec nevykonal, nebo ji vykonal jinak, než ji zamýšlel 
vykonat předtím, než došlo k použití násilí. 

Násilím ve smyslu § 155 tr. zák. se rozumí mimo jiné i jednání směřující proti 
tělu napadeného, při němž je použito fyzické síly, nevyžaduje se však, aby 
takovýmto jednáním bylo způsobeno ublížení na zdraví (srov. rozhodnutí č. 
22/1966-I. Sb. rozh. trest.). Násilí musí být použito v souvislosti s výkonem 
pravomoci veřejného činitele, přičemž pachatel musí jednat s úmyslem ovlivnit 
výkon pravomoci veřejného činitele nebo musí jít ze strany pachatele o odplatu 
za to, jak veřejný činitel svou pravomoc vykonával nebo vykonává. Z časového 
hlediska musí užití násilí (při variantě jednání, která odpovídá shora uvedené 
právní kvalifikaci) buď předcházet výkonu pravomoci, nebo k němu musí dojít při 
výkonu pravomoci veřejného činitele. Pro úplnost je třeba dodat, že trestný čin 
je spáchán se zbraní mimo jiné také tehdy, jestliže pachatel užije zbraň k 
útoku, k překonání nebo zamezení odporu; zbraní se tu rozumí, pokud z 
jednotlivých ustanovení nevyplývá něco jiného, cokoli, čím je možno učinit útok 
proti tělu důraznějším (§ 89 odst. 5 tr. zák.). Užití zbraně k útoku nebo k 
překonání nebo k zamezení odporu je nejen užití zbraně k fyzickému násilí, ale 
i její užití k působení na psychiku poškozeného, tj. k hrozbě (např. najíždění 
autem – viz rozhodnutí č. 4782/1933 Vážný, rozhodnutí č. 36/1976-I. Sb. rozh. 
tr. aj.).

Okolnosti podmiňující použití vyšší trestní sazby vyjadřují vyšší typový stupeň 
nebezpečnosti činu pro společnost, který je vyjádřen tzv. kvalifikovanými 
skutkovými podstatami, a jsou uvedeny u jednotlivých ustanovení zvláštní částí 
trestního zákona. Tyto okolnosti mohou mít dvojí podobu – těžší následek nebo 
jinou skutečnost. Těžší následek je druhem následku a představuje závažnější 
poruchu nebo ohrožení primárního objektu trestného činu (zájmu chráněného 
trestním zákonem v základní skutkové podstatě) nebo poruchu nebo ohrožení 
dalšího (sekundárního) objektu, za splnění podmínky, že s tím zákon spojuje 
použití vyšší trestní sazby anebo to posuzuje jako přitěžující okolnost. Jinou 
skutečností je okolnost blíže charakterizující jednotlivé znaky skutkové 
podstaty trestného činu, objekt, objektivní stránku, subjekt nebo subjektivní 
stránku. 

Dojde-li k dokonání trestného činu a nastane následek v podobě těžšího následku 
nebo jiné skutečnosti, postačí, že tato okolnost je zahrnuta zaviněním z 
nedbalosti. Tato zásada tedy nevylučuje, aby okolnost podmiňující použití vyšší 
trestní sazby byla spáchána úmyslně. Zákonodárce tímto ustanovením dal najevo, 
že je třeba trestat vedle porušení primárního objektu i způsobení dalšího a tím 
celkově závažnějšího následku nejméně z nedbalosti, což zahrnuje de facto 
všechny formy zavinění včetně úmyslu přímého i nepřímého. Výjimku z tohoto 
pravidla tvoří případy, kdy taková okolnost podmiňující použití vyšší trestní 
sazby představovaná těžším následkem je zákonným znakem jiného úmyslného trestu 
s vyšší trestní sazbou. Úmyslné zavinění k okolnosti podmiňující použití vyšší 
trestní sazby je za takové situace vyloučeno a jednání pachatele bude třeba 
kvalifikovat též jako tento přísnější trestný čin. 

O takovou situaci se ale v posuzovaném případě nejedná.

Skutková podstata trestného činu útoku na veřejného činitele podle § 155 odst. 
1 písm. a), odst. 3 tr. zák. poskytuje ochranu dvěma chráněným zájmům. Základní 
skutková podstata ochranu nerušenému výkonu pravomoci veřejného činitele, 
kvalifikovaná skutková podstata v odst. 3 tohoto ustanovení chrání lidské 
zdraví, tedy druhově odlišný zájem. Těžká újma na zdraví v odstavci 3 
ustanovení § 155 tr. zák. představuje těžší následek, který může být způsoben 
zaviněním úmyslným i nedbalostním. 

U trestného činu útoku na veřejného činitele podle § 155 tr. zák. při způsobení 
následku v podobě těžké újmy na zdraví lze podle § 155 odst. 1, odst. 3 písm. 
a) tr. zák. pachatele takového činu potrestat odnětím svobody na tři až deset 
let. 

U samostatné skutkové podstaty trestného činu ublížení na zdraví podle § 222 
odst. 1 tr. zák. (jehož se dopustí ten, kdo jinému způsobí těžkou újmu na 
zdraví) je stanovena trestní sazba trestu odnětí svobody na dvě léta až osm 
let. 

Se zřetelem na to, že u kvalifikované skutkové podstaty podle § 155 odst. 3 tr. 
zák. byla pro okolnost podmiňující použití této přísnější právní kvalifikaci 
spočívající ve způsobení těžké újmy na zdraví stanovena sankce přísnější (tři 
až deset let) než u samostatné skutkové podstaty úmyslného trestného činu 
ublížení na zdraví podle § 222 odst. 1 tr. zák. (dva roky až osm let), nelze 
dospět k jinému závěru, než že při způsobení těžké újmy na zdraví jde o trestný 
čin útoku na veřejného činitele podle § 155 odst. 1, 3 tr. zák. bez ohledu na 
to, zda je tento těžší následek zaviněn z nedbalosti nebo úmyslně [§ 6 písm. a) 
tr. zák.]. 

Za předpokladu existence úmyslného způsobení těžšího následku, skutková 
podstata podle § 155 odst. 1 písm. a), odst. 3 tr. zák. v sobě zahrnuje jak 
znaky útoku na veřejného činitele, tak znaky ublížení na zdraví podle § 222 
odst. 1 tr. zák., v důsledku čehož nelze odpovídající jednání kvalifikovat jako 
jednočinný souběh těchto trestných činů. 

Poněkud složitější je otázka pokusu trestného činu s kvalifikovanou skutkovou 
podstatou. Z legální definice pokusu trestného činu (§ 8 odst. 1 tr. zák.) je 
patrno, že pokus se vyznačuje především třemi znaky: jednáním nebezpečným pro 
společnost, které bezprostředně směřuje k dokonání trestného činu, úmyslem 
spáchat trestný čin a nedostatkem dokonání, zásadně ve formě nedostatku 
následku, resp. účinku předpokládaného ve skutkové podstatě. Pokus trestného 
činu je trestný podle trestní sazby stanovené na dokonaný trestný čin (§ 8 
odst. 2 tr. zák.).

V případech, kdy těžší následek podmiňující použití vyšší trestní sazby 
porušuje týž druhový objekt, je sice možný pokus i ve vztahu k tomuto následku, 
avšak za předpokladu, že k tomuto těžšímu následku se vztahuje úmysl pachatele 
a těžší následek nenastal (k tomu stanovisko pod č. 62/1973-II. Sb., rozhodnutí 
č. 16/1957 Sb. rozh. tr.). Pokus trestného činu s tzv. kvalifikovanou skutkovou 
podstatou není možný, jestliže je použití vyšší trestní sazby podmíněno 
nedbalostním způsobením těžšího následku, který porušuje tentýž druhový objekt, 
jenž předmětem ochrany v základní skutkové podstatě, a když úmyslné způsobení 
takového těžšího následku již zakládá znaky jiného úmyslného trestného činu 
(rozhodnutí č. 9/1974 Sb. rozh. tr.). 

Jen výjimečně by se mohla k těžšímu následku, který však musel nastat, v 
případě pokusu vztahovat nedbalost. Je to tehdy, když následek, který je znakem 
základní skutkové podstaty, porušuje jiný druhový objekt než těžší následek 
uvedený jako okolnost podmiňující použití vyšší trestní sazby. Ve stanovisku 
publikovaném pod č. 62/1973 Sb. rozh. tr., konkrétně jeho právní větě I., je 
vyjádřen právní názor, že při pokusu trestného činu znásilnění podle § 241 tr. 
zák. může být pachatel postižen i podle ustanovení odst. 3 písm. a) tohoto 
ustanovení, jestliže těžší následek ve formě těžké újmy na zdraví zavinil z 
nedbalosti. Zde je totiž těžším následkem porušen jiný druhový objekt. Následek 
uvedený v § 241 odst. 1 tr. zák. porušuje lidskou důstojnost v sexuální 
oblasti, kdežto těžší následek uvedený v § 241 odst. 3 písm. a) tr. zák. zdraví 
člověka.

Stěžovatel v odůvodnění mimořádného opravného prostředku namítal, že „při 
pokusu trestného činu útoku na veřejného činitele dle § 155 odst. 1 tr. zák. by 
pachatel mohl být postižen i podle odstavce 3 citovaného ustanovení jen tehdy, 
jestliže by těžší následek měl zavinit z nedbalosti... Pokud svým jednáním 
pachatel již poruší určitý zájem chráněný trestním zákonem a vyjádřený druhovým 
objektem trestného činu, musí být jeho jednání posuzováno jako dokonaný trestný 
čin, nikoli jako pokus. Jde-li zároveň o porušení jiné hodnoty či jiného 
objektu, může se mu - za podmínky § 88 odst. 1 tr. zák. - přičítat nedbalostní 
(nikoli však úmyslné) zavinění těžšího následku, ledaže by zákon i zde počítal 
se zaviněním úmyslným, což není případ ustanovení § 155 odst. 3 tr. zák., které 
soud aplikoval. V těchto případech není pojmově vyloučen kupř. jednočinný 
souběh dokonaného trestného činu v základní skutkové podstatě a pokusu 
trestného činu, jehož znakem je mimo jiné těžší následek tvořící též znak 
kvalifikované skutkové podstaty, kterou nebylo možno použít. 

Pokud by bylo možné přistoupit na výše uvedenou argumentaci stěžovatele, pak by 
v daném případě muselo být jednání pachatele posouzeno jako jednočinný souběh 
trestného činu útoku na veřejného činitele podle § 155 odst. 1 písm. a), odst. 
2 písm. a) tr. zák. a pokusu trestného činu ublížení na zdraví podle § 8 odst. 
1, § 222 odst. 1 tr. zák. Takového pachatele by pak bylo možno potrestat podle 
§ 222 odst. 1 tr. zák. jako trestného činu nejpřísněji trestného odnětím 
svobody v rozpětí dva až osm let. S názorem stěžovatele nelze souhlasit již 
proto, že měl-li by být aplikován, vedlo by to k paradoxnímu závěru. Podle něho 
by totiž jednání pachatele, který vedle užití násilí s úmyslem působit na výkon 
pravomoci veřejného činitele způsobil i nedbalostní následek v podobě těžké 
újmy na zdraví, bylo přísněji trestné než úmyslné způsobení tohoto těžšího 
následku nebo způsobení bezprostřední hrozby jeho vzniku. 

Jde-li o posuzovanou věc, vzhledem k již vyjádřenému vztahu mezi kvalifikovanou 
skutkovou podstatou trestného činu podle § 155 odst. 3 tr. zák. (zvlášť 
přitěžující okolnost spočívají ve způsobení těžké ujmy na zdraví) a základní 
skutkovou podstatou podle § 222 odst. 1 tr. zák. (ublížení na zdraví) bylo 
možné naplnit znak posuzované zvlášť přitěžující okolnosti jak úmyslně, tak i z 
nedbalosti. Při splnění všech zákonných předpokladů, jmenovitě úmyslného 
zavinění ve vztahu ke způsobení těžké újmy na zdraví, nebylo vyloučeno posoudit 
čin obviněného jako pokus trestného činu útoku na veřejného činitele podle § 8 
odst. 1 tr. zák., § 155 odst. 1 písm. a), odst. 2 písm. a), odst. 3 tr. zák. 

V kolizi s tímto názorem není ani praxe soudů, jak o tom svědčí závěry obsažené 
ve stanovisku publikovaném pod č. 1/1980 Sb. rozh. tr., v jehož textu se mimo 
jiné uvádí: 

„Trestný čin loupeže je dokonán i tehdy, když se pachatel dopustí násilí nebo 
pohrůžky bezprostředního násilí v úmyslu zmocnit se klíčků od motorového 
vozidla za účelem jeho přechodného užívání, i když potom upustí od zmocnění se 
klíčků, protože poškozený pod vlivem násilí pachatele sám sveze na žádané místo 
(k tomu č. 62/1978 Sb. rozh. tr.).

Jinak je ovšem třeba posuzovat případy, kdy pachatel má v úmyslu způsobit 
trestným činem loupeže značnou škodu ve smyslu § 234 odst. 2 písm. b) tr. zák., 
avšak tento úmysl se mu nepodaří uskutečnit, např. proto, že napadený měl u 
sebe menší částku, než pachatel předpokládal, pachateli se nepodařilo takovou 
částku napadenému odejmout apod. Tzv. kvalifikovaná skutková podstata trestného 
činu, tj. znaky základní skutkové podstaty i znaky okolnosti podmiňující 
použití vyšší trestní sazby tvoří jeden celek. Pro dokonání takového 
kvalifikovaného trestného činu se proto vyžaduje, aby byly naplněny všechny 
tyto znaky, tedy jak znaky základní skutkové podstaty, tak i znaky podmiňující 
použití vyšší trestní sazby, které přistupují ke znakům základní skutkové 
podstaty. V uvedených případech jde tedy jen o pokus loupeže podle § 8 234 
odst. 1, odst. 2 písm. b) tr. zák. (rozhodnutí Nejvyššího soudu ČR sp. zn. 11 
To 17/79 a Nejvyššího soudu ČSR sp. zn. Tov 18/77)“. 

V posuzované věci však nebylo možno na podkladě provedených důkazů dospět k 
jednoznačnému závěru o existenci formálních i materiálních znaků kvalifikované 
skutkové podstaty uvedené v § 155 odst. 3 tr. zák.

Soud prvního stupně k odůvodnění jím použité právní kvalifikace skutku uvedl, 
že jednání obviněného je třeba kvalifikovat jako trestný čin útoku na veřejného 
činitele podle § 155 odst. 1 písm. a), odst. 2 písm. a), odst. 3 tr. zák. ve 
znění účinném k 21. 8. 2008, ukončený ve stadiu pokusu podle § 8 odst. 1 tr. 
zák., protože obviněný najížděl autem (tedy rozhodně za pomoci prostředku, 
který je způsobilý učinit útok proti tělu důraznějším) do stojících dopravních 
policistů, kteří ho řádně zastavovali, čímž tedy užil násilí v úmyslu působit 
na výkon jejich pravomocí jako veřejných činitelů a čin spáchal se zbraní. Ve 
vztahu k aplikaci odst. 3 citovaného zákonného ustanovení vycházel z premisy, 
že jednání spočívající v přímém najetí autem vyšší rychlostí do stojících osob 
je rozhodně jednání, které je způsobilé vyvolat těžkou újmu na zdraví, ale i 
smrt, a jedná se o skutečnost obecně známou. Proto shledal zavinění obviněného 
v přímém úmyslu ve vztahu k použití násilí a zbraně na výkon pravomoci 
veřejného činitele, jelikož toto vyplývá ze samé povahy jednání obviněného. 
Zavinění ve vztahu ke způsobení těžké újmy na zdraví soud hodnotil rovněž jako 
úmyslné, a to nejméně v úmyslu nepřímém, protože podle něj „každý (svéprávný) 
člověk musí vědět, že takový následek najížděním autem do stojící osoby vyšší 
rychlostí může způsobit, obviněný tak s možností takového následku musel být 
nejméně srozuměn. K dokonání trestného činu nedošlo, neboť oba policisté stihli 
před najetím vozidlem do míst, kde stáli, uskočit a svému zranění tak 
zabránili“ (strana 6). Jen pro úplnost nutno upozornit, že zcela nemístná a 
nesprávná je poznámka soudu prvního stupně, že  s ohledem na jím zvolenou 
právní kvalifikaci skutku jako pokusu trestného činu by postačovalo zavinění z 
nedbalosti ve vztahu ke způsobení těžké újmy. Odvolací soud neshledal žádná 
pochybení ani ve skutkových zjištěních, ani právních závěrech nalézacího soudu 
(strany 4. 5 usnesení). 

S těmito úvahami soudů obou stupňů, konkrétně těmi, jež se vztahují k existenci 
podmínek pro aplikaci § 155 odst. 3 tr. zák., nelze souhlasit.  

Zvlášť přitěžující okolnost uvedená v § 155 odst. 3 tr. zák. předpokládá 
způsobení těžké újmy na zdraví, jak již bylo opakovaně řečeno. Napadený 
rozsudek ani ve spojení s usnesením odvolacího soudu nevyznívá přesvědčivě v 
hodnotících úvahách o úmyslném zavinění obviněného ve vztahu k hrozícímu 
následku spočívajícímu ve způsobení těžké újmy na zdraví zasahujících 
policistů, o bezprostřednosti směřování obviněného ke způsobení tohoto následku 
a soudy zcela pominuly otázku naplnění materiálních předpokladů pro použití 
okolnosti podmiňující použití vyšší trestní sazby uvedené v § 155 odst. 3 tr. 
zák. (§ 88 odst. 1 tr. zák.), jak na to opodstatněně poukazuje i stěžovatel. 

Nejvyšší soud má za to, že v daném případě nelze dovodit naplnění okolnosti 
podmiňující použití vyšší trestní sazby ani po stránce formální, ani 
materiální. 

Jak je zřejmé z provedených důkazů, obviněný popřel úmysl poškozené jakkoliv 
zranit. Úmysl způsobit uvedený následek je tedy třeba v takových případech, kdy 
ho pachatel útoku sám nedozná, zjišťovat jen na podkladě nepřímých důkazů. Na 
existenci takového úmyslu pak lze usuzovat z objektivních skutečností, zejména 
z intenzity útoku, ze způsobu jeho provedení, z povahy použité zbraně, z místa 
na těle poškozeného, kam útok směřoval, z okolností, za kterých k útoku došlo a 
jaké nebezpečí pro poškozeného reálně hrozilo, a též z okolností subjektivních, 
např. pohnutky činu, ale i osobních vlastností obviněného, z jeho chování po 
útoku apod. (k tomu např. zejména rozhodnutí pléna bývalého Nejvyššího soudu 
publikované pod č. II/1965 Sb. rozh. tr., s. 230 a 231, shodně i usnesení 
Nejvyššího soudu ze dne 25. 6. 2003, sp. zn. 7 Tdo 686/2003, přiměřeně 
rozhodnutí č. 41/1976 Sb. rozh. tr.).

Skutkové okolnosti svědčí pro závěr, že záměrem obviněného bylo vyhnout se 
řádně prováděnému zákroku policistů, nikoliv je srazit. Připadnou srážkou by 
totiž pachatel riskoval poškození vozidla, jeho nepojízdnost a konečně také své 
zranění či újmu další osoby, která se nacházela s ním ve vozidle. Policisté 
sice stáli ve směru jízdy obviněného, obviněný však tímto směrem vozidlo řídil 
proto, že se snažil za každou cenu zabránit zásahu policistů a následně svému 
zadržení, a viděl zde únikovou cestu, a nikoliv snad proto, že chtěl policisty 
srazit nebo byl nejméně srozuměn s tím, že policisty může srazit, a způsobit 
jim tak vážná zranění povahy těžké újmy na zdraví. Není pochyb o tom, že použil 
vozidlo jako zbraň k působení na psychiku poškozených policistů, a to se 
záměrem znemožnit provedení jejich služebního zákroku realizovaného v souladu s 
tehdy účinným zákonem č. 283/1991 Sb., o Policii České republiky, ve znění 
pozdějších předpisů.

Z povahy použité zbraně však nelze bez dalšího usuzovat na to, že obviněný 
musel být nejméně srozuměn s tím, že najížděním na policisty vyšší rychlostí 
může způsobit těžší následek spočívající ve způsobení těžké újmy na zdraví, jak 
uvádí soud prvního stupně.

Okolnosti, za kterých k útoku na poškozené došlo, především pak konkrétní 
dopravní situace na místě činu, rychlost jízdy vozidla řízeného obviněným v 
obci pohybující se kolem 50 km/hodinu, jednak nevedly jednoznačně k 
neodvratnému střetu vozidla řízeného obviněným s poškozenými, jednak policisté 
byli objektivně způsobilí případné srážce s vozidlem zabránit včasným opuštěním 
svého stanoviště. Za situace, kdy nedošlo k žádnému zranění, policisté stačili 
uskočit, není možno bez rozumných pochybností nejen učinit zjištění, že jednání 
obviněného bezprostředně směřovalo k dokonání trestného činu, ale i dovodit 
úmysl pachatele způsobit těžkou újmu na zdraví. Nejvyšší soud proto jednání 
obviněného posoudil jako trestný čin útoku na veřejného činitele podle § 155 
odst. 1 písm. a), odst. 2 písm. a) tr. zák., čemuž ostatně odpovídá i 
judikatura soudů (k tomu např. rozhodnutí č. 36/1976-I. Sb. rozh. tr., č. 
4782/1933 Vážný, přiměřeně usnesení Nejvyššího soudu sp. zn. 8 Tdo 57/2009 
dostupné na www.nsoud.cz aj.). Stěžovatel přiléhavě odkázal na právní větu 
rozhodnutí č. 36/1976-I. Sb. rozh. tr., podle níž se řidič motorového vozidla, 
který v úmyslu donutit příslušníka Policie České republiky, který jej 
zastavuje, aby uskočil, tedy v úmyslu zabránit provedení silniční kontroly a 
vytvořit si možnost útěku, najíždí jedoucím automobilem zvýšenou rychlostí 
proti policistovi, dopouští násilí v úmyslu působit na výkon pravomoci 
veřejného činitele, a to se zbraní ve smyslu § 155 odst. 1 písm. a), odst. 2 
písm. a) tr. zák. V konkrétním případě není žádných pochybností o naplnění 
materiálních předpokladů pro použití právě této okolnosti podmiňující použití 
vyšší trestní sazby.

Podle § 88 odst. 1 tr. zák. se k okolnosti, která podmiňuje použití vyšší 
trestní sazby, přihlédne jen tehdy, jestliže pro svou závažnost podstatně 
zvyšuje stupeň nebezpečnosti činu pro společnost. Stupeň nebezpečnosti činu pro 
společnost je podle § 3 odst. 4 tr. zák. určován zejména významem chráněného 
zájmu, který byl činem dotčen, způsobem provedení činu a jeho následky, 
okolnostmi, za kterých byl čin spáchán, osobou pachatele, mírou jeho zavinění a 
jeho pohnutkou. Nejvyšší soud nemá důvod odchylovat se v tomto směru od 
dosavadní judikatury, podle které zákon již stanovením určité okolnosti 
podmiňující použití vyšší trestní sazby předpokládá, že při jejím naplnění v 
běžně se vyskytujících případech bude stupeň nebezpečnosti činu pro společnost 
zpravidla podstatně zvýšen. K okolnosti podmiňující použití vyšší trestní sazby 
se proto nepřihlédne jen tehdy, když stupeň nebezpečnosti činu pro společnost v 
konkrétním případě ani při formálním naplnění této okolnosti nedosáhne stupně 
odpovídajícího dolní hranici zvýšené trestní sazby, když tedy nebude odpovídat 
ani nejlehčím běžně se vyskytujícím případům trestného činu dané kvalifikované 
skutkové podstaty (srov. rozhodnutí č. 34/1976-II. Sb. rozh. tr.). Okolnosti, 
za jakých obviněný najížděl vozidlem na policisty při služebním zákroku, povaha 
použité zbraně zřetelně potvrzují, že okolnost podmiňující použití vyšší 
trestní sazby uvedená v § 155 odst. 2 písm. a) tr. zák., tj. spáchání činu se 
zbraní, pro svou závažnost podstatně zvyšuje stupeň nebezpečnosti činu pro 
společnost.

Nejvyšší soud z podnětu stížnosti ministra spravedlnosti zrušil pravomocný 
rozsudek Okresního soudu v Tachově ze dne 14. 5. 2010, sp. zn. 9 T 31/2008, a 
protože bez existence tohoto rozsudku nemohlo logicky obstát ani usnesení 
Krajského soudu v Plzni ze dne 6. 9. 2010, sp. zn. 50 To 329/2010, jímž bylo 
rozhodnuto o odvolání obviněného proti označenému rozsudku Okresního soudu v 
Tachově, bylo zrušeno i toto usnesení. Zrušena byla také další rozhodnutí na 
zrušená rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Za splnění podmínek § 271 odst. 1 tr. ř. a při respektování zákazu 
reformationis in peius Nejvyšší soud sám hned rozhodl ve věci tak, že při 
odpovídající úpravě jinak správných a úplných skutkových zjištění uznal 
obviněného vinným trestným činem útoku na veřejného činitele podle § 155 odst. 
1 písm. a), odst. 2 písm. a) trestního zákona č. 140/1961 Sb. účinného v době 
spáchání činu dne 21. 8. 2008, jelikož trestní zákoník č. 40/2009 Sb. účinný od 
1. 1. 2010 není z hlediska posuzování trestnosti činu pro obviněného 
příznivější. V této souvislosti je totiž významné, že pachatele co do znaků 
skutkové podstaty stejně vyznívajícího trestného činu násilí proti úřední osobě 
podle § 325 odst. 1 písm. a), odst. 2 tr. zákoníku lze podle § 325 odst. 2 tr. 
zákoníku potrestat odnětím svobody na šest měsíců až šest let, zatímco 
pachatele trestného činu útoku na veřejného činitele podle § 155 odst. 2 tr. 
zák. trestem odnětí svobody na jeden rok až pět let.

V důsledku zrušení výroku o vině v rozsudku soudu prvního stupně bylo nutno 
zrušit celý výrok o trestu a v tomto rozsahu bylo třeba též nově rozhodnout.

Maje na zřeteli naplnění účelu trestu ve smyslu § 23 odst. 1 tr. zák., přihlédl 
Nejvyšší soud při stanovení druhu trestu a jeho výměry ke stupni nebezpečnosti 
trestného činu pro společnost, k možnosti nápravy a poměrům obviněného (§ 31 
odst. 1 tr. zák.). Stupeň nebezpečnosti činu obviněného pro společnost je podle 
§ 3 odst. 4 tr. zák. určován zejména významem chráněného zájmu, který byl činem 
dotčen, způsobem provedení činu a jeho následkem, okolnostmi, za kterých byl 
čin spáchán, osobou pachatele, mírou jeho zavinění a jeho pohnutkou. Konkrétní 
stupeň nebezpečnosti činu pro společnost je, vycházeje z těchto kritérií, 
značný. Nejvyšší soud vzal v úvahu, že obviněný z pohnutky, kterou nelze 
akceptovat, významně porušil zájem chráněný trestním zákonem v ustanovení § 155 
tr. zák. Ve snaze vyhnout se hrozbě nástupu do vězení, což by byl v daném 
případě jistý důsledek případné kontroly, kterou za tímto účelem policisté  v 
souladu se služebními pravomoci vykonávali, neváhal použít vozidla jako 
prostředku, který bylo možno považovat za vzniklých okolností za zbraň, a 
provedl při řízení manévr, kterým znemožnil výkon pravomocí policistů, kteří 
jej chtěli zastavit a zadržet. Jinými slovy, zavinění v úmyslu přímém podle § 4 
písm. a) tr. zák., konkrétně použitý dopravní prostředek coby zbraň i výše 
uvedená pohnutka činu značně zvyšuje stupeň společenské nebezpečnosti 
(škodlivosti) činu. Ve prospěch obviněného nesvědčí ani jeho předchozí způsob 
života. Z opisu rejstříku trestů se podává, že od roku 1994 byl opakovaně 
soudně trestán převážně pro trestnou činnost majetkové povahy, a od páchání 
trestné činnosti jej neodradily ani vykonané tresty, dokonce i nepodmíněné 
tresty odnětí svobody. Z hlediska úvah o trestu je relevantní vyhlášení 
odsuzujícího rozsudku Okresním soudem v Tachově dne 26. 11. 2008, sp. zn. 2 T 
49/2008, který nabyl právní moci dne 26. 2. 2009 ve spojení s s rozsudkem 
Krajského soudu v Plzni ze dne 26. 2. 2009, sp. zn. 7 To 50/2009. Těmito 
rozsudky byl obviněný uznán vinným trestným krádeže podle § 247 odst. 1 písm. 
e), odst. 2 tr. zák., porušování domovní svobody podle § 238 odst. 1, 2 tr. 
zák. a odsouzen k nepodmíněnému trestu odnětí svobody na devět měsíců. Nyní 
posuzovaného trestného činu útoku na veřejného činitele podle § 155 odst. 1 
písm. a), odst. 2 písm. a) tr. zák. se obviněný dopustil do vyhlášení 
označeného rozsudku Okresního soudu v Tachově, a byly tak splněny podmínky pro 
ukládání souhrnného trestu podle § 35 odst. 2 tr. zák. za všechny sbíhající se 
trestné činy.

Za trest přiměřený a k dosažení účelu trestu též potřebný Nejvyšší soud shledal 
při respektování zásad uvedených v § 35 odst. 2 tr. zák. souhrnný nepodmíněný 
trest odnětí svobody vyměřený v dolní polovině zákonné trestní sazby § 155 
odst. 2 tr. zák. na dvě léta a tři měsíce. Pro výkon tohoto trestu byl obviněný 
podle § 39a odst. 3 tr. zák. zařazen do věznice s dozorem. Současně byl zrušen 
výrok o trestu ohledně obviněného P. Z. v rozsudku Okresního soudu Tachově ze 
dne 26. 11. 2008, č. j. 2 T 49/2008-274, ve spojení s rozsudkem Krajského soudu 
v Plzni ze dne 26. 2. 2009, sp. zn. 7 To 50/2009, jakož i všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu.

	
P o u č e n í : Proti tomuto rozhodnutí není opravný prostředek přípustný.


V Brně dne 30. března 2011

              Předsedkyně senátu:
JUDr. Věra Kůrková 


