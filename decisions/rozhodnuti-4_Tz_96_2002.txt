Soud: Nejvyšší soud

Spisová značka: 4 Tz 96/2002

Datum rozhodnutí: 14.01.2003

Typ rozhodnutí: Rozsudek




4 Tz 96/2002 

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 14. ledna 2003 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti České republiky ve prospěch obviněného F. K., proti 
usnesení Vyššího vojenského soudu v Trenčíně ze dne 24. 7. 1952, sp. zn. Vto 
133/52, a podle § 268 odst. 2,  § 269 odst. 2 a § 271 odst. 1 tr. ř. rozhodl   
t a k t o :

Usnesením Vyššího vojenského soudu v Trenčíně ze dne 24. 7. 1952, sp. 
zn.           Vto 133/52, a v řízení, které mu předcházelo,   b y l   p o r u š 
e n   z á k o n   v ustanoveních § 2 odst. 3, § 194 a § 197 písm. b) zákona č. 
87/1950 Sb. a § 270 odst. 1 písm. b) zákona č. 86/1950 Sb. v neprospěch 
obviněného F. K.

Napadené usnesení  se   z r u š u j e .

Zrušují se také všechna další rozhodnutí, na zrušený rozsudek obsahově 
navazující, pokud vzhledem ke změně, k níž došlo zrušením, pozbyla obsahu, 
zejména rozsudek bývalého Nižšího vojenského soudu v Brně PSP 47 ze dne 23. 6. 
1952, sp. zn. Vt 10/52, jakož i  usnesení bývalého Vojenského obvodového soudu 
v Brně ze dne 5. 9. 1991, sp. zn. 1 Rtv 102/91 a rozsudek téhož soudu ze dne 
17. 10. 1991, sp. zn. 1 Rtv 102/91.

Podle § 11 odst. 1 písm. f) tr. ř.  se   z a s t a v u j e   trestní stíhání 
obviněného F. K., pro skutek 

že dne 5. 4. 1952 u svého útvaru v R. odmítl vykonávat vojenskou  službu, 
odvolávaje se na to, že se to příčí jeho náboženskému přesvědčení,

v čemž obžaloba spatřovala trestný čin  vyhýbání se služební povinnosti podle § 
270 odst. 1 písm. b) zákona č. 86/1950 Sb.

O d ů v o d n ě n í :

Rozsudkem bývalého Nižšího vojenského soudu v Brně PSP 47 ze dne 23. 6. 1952 
byl obviněný F. K. uznán vinným trestným činem vyhýbání se služební povinnosti 
podle § 270 odst. 1 písm, b) tr. zák. z roku 1950, jehož se dopustil tím, že  
dne 5. 4. 1952 u svého útvaru v R. u B. odmítl vykonávat vojenskou službu 
odvolávaje se na to, že se to příčí jeho náboženskému přesvědčení. Za to mu byl 
uložen nepodmíněný trest odnětí svobody v trvání dvou roků. 

Obviněný F. K.  podal proti tomuto rozsudku odvolání, o němž rozhodl Vyšší 
vojenský soud v Trenčíně usnesením ze dne 24. 7. 1952, sp. zn. Vto 133/52 tak, 
že je jako nedůvodné zamítl.

Bývalý Vojenský obvodový soud v Brně usnesením ze dne 5. 9. 1991, sp. zn. 1 Rtv 
102/91, rozhodl podle § 14 odst. 1 písm. f) zákona č. 119/1990 Sb, o soudní 
rehabilitaci, tak, že v rozsudku bývalého Nižšího vojenského soudu v Brně, 
citovaného výše, ve spojení s usnesením Vyššího vojenského soudu v Trenčíně, 
zrušil výrok o trestu, včetně všech na tento výrok obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu.

Rozsudkem téhož soudu poté dne 17. 10. 1991, sp. zn. 1 Rtv 102/91, byl 
obviněnému při nezměněném výroku o vině z rozsudku bývalého Nižšího vojenského 
soudu v Brně    PSP 47 ze dne 23. 6. 1952, sp. zn. Vt 10/52, ve spojení s 
usnesením Vyššího vojenského soudu v Trenčíně ze dne 24. 7. 1952, sp. zn. Vto 
133/52, nově uložen trest odnětí svobody v trvání pěti měsíců, jehož výkon byl 
podle § 24 odst. 1 a § 25 odst. 1 tr. zák. ve znění zákona č. 86/1950 Sb., 
podmíněně odložen na zkušební dobu v trvání jednoho roku. Tento rozsudek nabyl 
právní moci dne 1. 11. 1991.

Proti usnesení Vyššího vojenského soudu v Trenčíně  ze dne 24. 7. 1952, sp. 
zn.      Vto 133/52, podal ministr spravedlnosti České republiky stížnost pro 
porušení zákona, v níž namítá, že v neprospěch obviněného F. K. byl porušen 
zákon v ustanoveních § 2 odst. 3, § 194 a § 197 písm. b) tr. ř. ve znění 
zákona  č. 87/1950 Sb. a § 270 odst. 1 písm. b)tr. zák. ve znění zákona č. 
86/1950 Sb.

Stěžovatel poukázal na existenci rozsudku Nižšího vojenského soudu v Bratislavě 
ze dne 19. 12. 1950, sp. zn. Vt 441/50-III., jímž byl obviněný odsouzen pro 
trestný čin vyhýbání se služební povinnosti podle § 270 odst. 2 písm. a) tr. 
zák., jehož se dopustil tím, že dne 1. 10. 1950 u vojenského útvaru v S. v 
úmyslu nekonat vojenskou základní službu z náboženských důvodů, odmítl obléci 
si vojenský stejnokroj. Za to mu byl uložen nepodmíněný trest odnětí svobody v 
trvání čtyř roků, jakož byla vyslovena i ztráta čestných práv občanských na 
dobu tří let. Tento rozsudek byl na podkladě odvolání, které podal obviněný, 
rozsudkem Vyššího vojenského soudu v Trenčíně ze dne 12. 3. 1951, sp. zn. Vto 
193/51-II. zrušen v celém rozsahu, obviněný byl nově uznán vinným trestným 
činem vyhýbání se služební povinnosti podle § 270 odst. 1 písm. b) tr. zák. na 
stejném skutkovém základě, který byl uveden v původním rozsudku soudu I. 
stupně, a obviněnému byl nově uložen nepodmíněný trest odnětí svobody v trvání 
osmnácti měsíců.

Vyšší vojenský soud v Trenčíně pak ve svém rozhodnutí ze dne 24. 7. 1952, jež 
je napadeno stížností pro porušení zákona, nezohlednil toto první odsouzení 
obviněného pro stejný trestný čin, ani jeho jednoznačně vyjádřenou vůli 
vojenskou službu z náboženských důvodů nevykonávat. Tím byla porušena zásada 
„ne bis in idem“, tedy že nikdo nemůže být postižen dvakrát pro týž skutek. 
Vyšší vojenský soud v Trenčíně toto pochybení nenapravil a nedostál tak své 
povinnosti spravedlivě rozhodovat  o trestných činech. 

Ministr spravedlnosti navrhnul, aby Nejvyšší soud podle § 268 odst. 2 tr. ř. 
vyslovil, že napadeným usnesením Vyššího vojenského soudu v Trenčíně byl v 
neprospěch obviněného F. K. porušen zákon v namítaném rozsahu, aby podle § 269 
odst. 2 tr. ř. citované rozhodnutí zrušil včetně všech na něj obsahově 
navazujících rozhodnutí a poté aby postupoval podle § 271 odst. 1 tr. ř.   

Nejvyšší soud  především zkoumal, zda v posuzované věci je oprávněn k výkonu 
trestního soudnictví ve smyslu § 13 tr. ř., neboť stížností pro porušení zákona 
je napadáno rozhodnutí Vyššího vojenského soudu v Trenčíně, a tedy rozsudek 
cizozemského soudu. Z článku II. odst. 1 Přílohy č. I, která obsahuje přechodná 
a zmocňovací ustanovení zákona č. 25/1993 Sb.,  vyplývá, že k řízení ve věcech, 
v nichž byla podle dosavadních předpisů (před 1. 1. 1993) založena příslušnost 
Nejvyššího soudu České a Slovenské Federativní republiky, s výjimkou řízení o 
řádných opravných prostředcích proti rozhodnutím vyšších vojenských soudů, je 
příslušný Nejvyšší soud, pokud ve věci v prvním stupni rozhodoval orgán činný v 
trestním řízení se sídlem na území České republiky. (Reciproční ustanovení 
obsahuje trestní řád Slovenské republiky zák. č. 141/1961 Sb. v platném znění  
- § 391c odst. 2 tr. ř.). Za tohoto stavu věci byl Nejvyšší soud oprávněn konat 
řízení podle hlavy sedmnácté trestního řádu.

Nejvyšší soud přezkoumal podle § 267 odst. 3 tr. ř.  zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, přičemž nemohl přezkoumat i řízení napadené 
části rozhodnutí předcházející, neboť spisy týkající se citovaných odsouzení 
již byly skartovány a k dispozici byly jen opisy dotčených rozhodnutí, a 
shledal, že zákon byl porušen.

Podle § 2 odst. 3 zákona č. 87/1950 Sb. (dále jen tr. ř. z roku 1950) úkolem 
soudu v trestním řízení je zejména spravedlivě rozhodovat o trestných činech.

Podle ust. § 197 písm.  b) zák. tr. ř. z roku 1950  soud v odvolacím líčení 
zamítne rozsudkem odvolání proto, že není důvodné.

	

Podle ust. §  194 tr. ř.  z roku 1950 soud při rozhodování  v odvolacím líčení  
přezkoumá správnost všech výroků  rozsudku, proti nimž může  odvolatel podat 
odvolání; přitom pečuje o odstranění těch vad  řízení, které mohly způsobit 
nesprávnost těchto výroků.

	

Citovanými ustanoveními se Vyšší vojenský soud v Trenčíně, avšak ani bývalý  
Nižší vojenský soud v Brně důsledně neřídily. Soudům obou stupňů bylo známo, že 
obviněný F. K. byl již jednou odsouzen pro stejný trestný čin, a to rozsudkem 
Nižšího vojenského soudu v Bratislavě ze dne 19. 12. 1950, sp. zn.  Vt 441/50, 
jak podrobně citováno výše, když soudy obou stupňů tuto okolnost uvedly ve 
výčtu okolností přitěžujících.

Soudy obou stupňů nevyhodnotily řádně skutečnost, že jde o týž skutek, tj. 
odmítání plnění vojenských povinností z náboženských důvodů, a že rozhodnutí 
obviněného neabsolvovat vojenskou základní službu se zbraní, je vzhledem k jeho 
náboženskému přesvědčení dáno jednou provždy, a má trvalý charakter. Jeho úmysl 
tedy směřoval k tomu, aby se vojenské službě vyhnul trvale. Pokud  byl obviněný 
odsouzen pro stejný skutek bývalým Nižším vojenským soudem v Brně, byla 
porušena zásada „ne bis in idem“, tedy že nikdo nemůže být dvakrát postižen pro 
týž skutek, která je uvedena v čl. 4 odst. 1 Protokolu  č. 7 k Úmluvě o ochraně 
lidských práv a svobod. Tento právní názor je konformní s názory Ústavního 
soudu České republiky, vyjádřenými v nálezech např. I. ÚS 184/96 ze dne 20. 3. 
1997, II. ÚS 285/97 a IV. ÚS 81/95. 

	

Za tohoto stavu věci Nejvyšší soud vzhledem k argumentaci výše uvedené vyslovil 
podle § 268 odst. 2 tr. ř., že usnesením Vyššího vojenského soudu v Trenčíně ze 
dne 24. 7. 1952, sp. zn. Vto 133/ 52, a v řízení, jež mu předcházelo, byl 
porušen zákon v ustanoveních § 2 odst. 3, § 194 a § 197 písm. b) tr. ř. z roku 
1950 a § 270 odst. 1 písm. b) tr. zák. z roku 1950 v neprospěch obviněného F. 
K. 

Podle § 269 odst. 2 tr. ř. Nejvyšší soud napadené usnesení Vyššího vojenského 
soudu v Trenčíně zrušil v celém rozsahu, včetně všech na toto usnesení obsahově 
navazujících rozhodnutí, pokud vzhledem ke změně, k níž došlo zrušením, pozbyla 
podkladu, zejména  rozsudek bývalého Nižšího vojenského soudu v Brně ze dne ze 
dne 23. 6. 1952, sp. zn. Vt 10/52, jakož i usnesení bývalého Vojenského 
obvodového soudu v Brně ze dne 5. 9. 1991, sp. zn. 1 Rtv 102/91, a rozsudek 
téhož soudu ze dne 17. 10. 1991, sp. zn. 1 Rtv 102/91.

Protože byly splněny procesní podmínky ustanovení § 271 odst. 1 tr. ř., mohl 
Nejvyšší soud ve věci rozhodnout sám, a proto podle § 11 odst. 1 písm. f) tr. 
ř. zastavil trestní stíhání obviněného F. K. pro skutek spočívající v tom, že 
dne 5. 4. 1952 u svého útvaru v R. odmítl vykonávat vojenskou  službu, 
odvolávaje se na to, že se to příčí jeho náboženskému přesvědčení,v čemž 
obžaloba spatřovala trestný čin  vyhýbání se služební povinnosti podle § 270 
odst. 1 písm. b) zákona č. 86/1950 Sb.

P o u č e n í : Proti tomuto rozhodnutí není opravný prostředek přípustný.

V Brně dne 14. ledna 2003 

                                                                                
     Předsedkyně senátu:

JUDr. Danuše   N o v o t n á    
