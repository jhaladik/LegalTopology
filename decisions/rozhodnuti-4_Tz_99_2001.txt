Soud: Nejvyšší soud

Spisová značka: 4 Tz 99/2001

Datum rozhodnutí: 12.06.2001

Typ rozhodnutí: Rozsudek




4 Tz 99/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 12. 
června 2001 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch obviněného V. S., 
proti usnesení státního zástupce Obvodního státního zastupitelství pro Prahu 6 
ze dne 31. 10. 2000, sp. zn. 2 Zt 1637/99 a rozhodl podle § 268 odst. 2, § 269 
odst. 2 a § 270 odst. 1 tr. ř. za splnění podmínek podle § 272 odst. 1 tr. ř. t 
a k t o :

Pravomocným usnesením státního zástupce Obvodního státního zastupitelství pro 
Prahu 6 ze dne 31. 10. 2000, sp. zn. 2 Zt 1637/99 a v řízení, jež mu 
předcházelo,

				b y l p o r u š e n z á k o n

v ustanoveních § 2 odst. 5, odst. 6 a § 172 odst. 1 písm. c) tr. ř. ve prospěch 
obviněného V. S.

	Citované usnesení s e z r u š u j e . Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu. 

Státnímu zástupci Obvodního státního zastupitelství pro Prahu 6 s e p ř i k a z 
u j e , aby věc v potřebném rozsahu znovu projednal a rozhodl.

Odůvodnění:

Usnesením státního zástupce Obvodního státního zastupitelství pro Prahu 6 ze 
dne 31. 10. 2000, sp. zn. 2 Zt 1637/99 bylo podle § 172 odst. 1 písm. c) tr. ř. 
zastaveno trestní stíhání proti obviněnému V. S. pro trestný čin krádeže podle 
§ 247 odst. 1, 2 tr. zák. pro skutek spočívající v tom, že dne 1. 12. 1998 v 
době mezi 16.00 - 17.00 hodin na trase mezi letištěm P.-R. a skladem firmy N. 
e. s. r. o., se sídlem P., jako řidič přepravní firmy O. odcizil z 
přepravovaného zboží bezdrátový zesilovač se 4 kusy mikrofonů zn. SH 360M a 
způsobil tak firmě N. e. s. r. o. škodu ve výši 45 800,- Kč.

V odůvodnění tohoto rozhodnutí státní zástupce konstatuje, že z provedeného 
dokazování a po vyhodnocení všech důkazů jednotlivě i v jejich souhrnu nebylo 
prokázáno, že se stíhaného skutku dopustil právě obviněný V. S., neboť nebylo 
objektivně zjištěno, kdy přesně došlo dne 1. 12. 1998 ke spáchání skutku a z 
provedeného dokazování lze dovodit, že v předmětný den se zásilkou manipulovalo 
několik lidí. Nelze proto za daného stavu uzavřít, že by provedené důkazy 
svědčily o tom, že jediným možným pachatelem uvedeného trestného činu je 
obviněný. Svůj závěr přitom státní zástupce opřel zejména o skutečnost, že 
monitorování předmětného zboží ve skladu C. P., kde byla zásilka před převozem 
do firmy N. uskladněna, probíhalo od 15.15 hodin dne 30. 11. 1998 do 15.57 
hodin dne 1. 12. 1998, avšak svědkyně K. vypověděla, že zboží pro firmu O. ze 
skladu vyvážela až okolo 16.00 hodin, popřípadě možná ještě později. To 
znamená, že vlastní manipulace skladníků se zbožím nebyla na kazetu nahrávána. 
Zmíněnou nahrávku navíc nebylo možné prověřit, neboť byla pracovníkem 
bezpečnostní agentury smazána. Žádný důkaz nesvědčí o tom, že by 2 ks 
betonových dlaždic vložil do krabice místo zboží obviněný, když taktéž nebylo 
prokázáno, odkud tyto předměty pocházejí a zda se na tomto místě obviněný 
pohyboval. Rekonstrukce jízdy obviněného orgány policie s konstatováním, že 
obviněný jízdu z letiště do místa určení absolvoval za 1 a půl hodiny a měl 
tedy dost času k provedení skutku, je pouhou indicií bez důkazní hodnoty. V 
průběhu vyšetřování byla v bytě obviněného provedena domovní prohlídka s 
negativním výsledkem.

Usnesení o zastavení trestního stíhání obviněného V. S. nabylo právní moci dne 
5. 12. 2000 a nikoli dne 4. 12. 2000, jak je na něm chybně vyznačeno.

Proti němu podal ministr spravedlnosti v neprospěch obviněného stížnost pro 
porušení zákona, v níž vytýká porušení zákona v ustanovení § 172 odst. 1 písm. 
c) tr. ř. ve vztahu k ustanovení § 247 odst. 1, 2 tr. zák. V další části 
poukázal na jednotlivé důkazy, jež byly v průběhu vyšetřování opatřeny a na 
skutečnosti, které z nich vyplývají navzdory tomu, že obviněný spáchání 
trestného činu popřel.

Svědkyně O. K., která měla ve firmě C. P. dne 1. 12. 1998 službu při výdeji 
zboží, uvedla, že okolo 16.00 hodin a možná i o něco později vyvážela ze skladu 
zboží pro firmu O. Jednotlivé krabice nekontrolovala zvlášť, ale pouze opticky, 
zda nebyl výrazně poškozen obal. Z její výpovědi je zřejmé, že toto je obvyklá 
praxe při vydávání zásilek, neboť případné napadení zboží se má zjistit již ve 
skladu a expedici je tato skutečnost dána na vědomí razítkem „poškozen obal\". 
Přesnou dobu trvání nakládky neuvedla, věděla však, že v 16.30 hodin obviněný 
na místě již nebyl. Ol. S., majitel zásilkové firmy O. mimo jiné uvedl, že z 
názvu firmy, které je zboží určeno je možné dovodit, jaký druh zboží je 
přepravován, tj. zda se jedná o elektroniku či jiné zboží. J. L., dispečer 
bezpečnostní agentury G., zaměstnaný na letišti P. R., provoz C., vypověděl ke 
způsobu monitoringu skladů a okolních prostor. Uvedl, že objekty skladů jsou 
vybaveny jednak kamerami stacionárními a jednak pohyblivými. Dále je zaměřen 
prostor před halami, a to až k letadlům a také výdejní prostor. Na předmětnou 
zásilku byl dán příkaz k monitorování od 30. 11. 1998 - 15.15 hodin do 1. 12. 
1998 - 15.57 hodin, kdy byla vydána spediční firmě. Následnou kontrolou záznamů 
kamery za dané období zjistil, že po celou dobu nebylo se zásilkou 
manipulováno, a proto byl záznam kazety po ochranné lhůtě jednoho měsíce 
vymazán a o kontrole proveden zápis. Svědek L. K., zaměstnanec poškozené firmy 
N., k věci uvedl, že dne 1. 12. 1998 přebíral od zástupce firmy O. zboží - 
bezdrátové zesilovače zn. SANHA. Obviněný S. uvedeného dne nepřijel se zbožím v 
dohodnutou dobu, ale již si nevzpomněl, jak dlouho na něj čekal. Společně s 
obviněným vyložili zboží přímo do nákladního výtahu a poté mu potvrdil převzetí 
zboží na přepravní list. Měl dojem, že po vyložení zásilky již obviněný 
pospíchal. Do skladových prostor zboží ukládal sám, přičemž jako vždy 
zkontroloval, zda zboží bylo dodáno dle objednávky. Přitom však zjistil, že 
jeden karton byl napaden - neobsahoval zesilovač, ale betonové dlaždice. Obě 
byly namrzlé, na jedné z nich byl zmrazek sněhu o velikosti cca 30x50 cm, který 
nebyl ani povolený ani rozbředlý. Z četných listinných důkazů, které jsou 
součástí spisového materiálu, vyplývá, že cesta z letiště P. - R. trvá za 
běžného provozu přibližně 25 minut. Ve zprávě vedoucího provozu C. je pak 
podrobně popsán systém kamerového střežení skladů a přilehlých prostor s 
nákresy umístění a dosahu jednotlivých kamer. Dle záznamu bezpečnostní agentury 
G. bylo kontrolou kazety z kamery snímající předmětnou zásilku zjištěno, že s 
touto nikdo nemanipuloval až do jejího vydání ze skladu, tudíž ke krádeži 
nemohlo dojít v objektu skladu ČSA C. Na tento záznam se odvolal také státní 
zástupce ve svém usnesení s tím, že kazeta má být uložena u ČBS G., ač ve 
skutečnosti je již přehrána, přičemž ji nelze považovat za důkaz. K tomu nutno 
uvést, že předmětná zpráva však byla sepsána dne 5. 12. 1998, kdy kazeta ještě 
u ČBS G. uložena byla a smazána byla až po ochranné lhůtě jednoho měsíce. 
Zpráva Českého hydrometeorologického ústavu uvádí, že dne 1. 12. 1998 od 16.00 
do 18.00 hodin byla teplota vzduchu minus 5 stupňů Celsia a při odpoledním 
velmi slabém sněžení nová sněhová pokrývka nenapadla a stávající sníh byl 
zledovatělý. Ze zprávy Fyzikálního ústavu AV ČR je zřejmé, že zmrazek sněhu 
(který byl zjištěn na betonové dlaždici vložené do bedny) se při okolní teplotě 
cca 16 stupňů Celsia, která byla ve skladech firmy C., nemůže udržet. Rychlost 
tání přitom závisí zejména na kompaktnosti zmrazku, na počáteční teplotě 
zmrazku a betonové dlaždice a na izolačních vlastnostech kartonové krabice.

Stěžovatel dále poukázal na to, že státní zástupce může zastavit trestní 
stíhání dle § 172 odst. 1 písm. c) tr. ř. pouze tehdy, pokud stíhaný skutek 
zakládá podle výsledků vyšetřování určitý trestný čin, ale nepodařilo se 
prokázat, ač věc byla všemi dostupnými prostředky náležitě objasněna, že 
pachatelem tohoto trestného činu je právě obviněný. V posuzovaném případě 
rozporné důkazy připouštějí však možnost, že obviněný může být pachatelem 
trestného činu. Jestliže závěr o tom, že skutek, pro který je vedeno trestní 
stíhání, nespáchal obviněný, závisí na hodnocení rozporných důkazů, které však 
připouštějí ještě další reálnou možnost, že obviněný je pachatelem trestného 
činu (což je evidentní v posuzované věci), pak státní žalobce musí podat 
obžalobu, neboť výsledky vyšetřování dostatečně odůvodňují postavení obviněného 
před soud. K odstranění rozporů mezi navzájem si odporujícími důkazy (tvrzení 
obviněného o nevině a důkazy svědčící o tom, že ke krádeži zboží mohlo dojít 
pouze v době, kdy toto bylo v dosahu obviněného) může zpravidla dojít až po 
projednání věci v hlavním líčení, které je ovládáno zásadou ústnosti a 
bezprostřednosti a po zhodnocení důkazů soudem. Státní zástupce proto měl na 
obviněného podat obžalobu a pokud tak neučinil a trestní stíhání obviněného 
podle § 172 odst. 1 písm. c) tr. ř. zastavil a znemožnil tak, aby věc mohl 
posoudit a rozhodnout soud, porušil zákon ve prospěch obviněného.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. zmíněné porušení zákona vyslovil, 
podle § 269 odst. 2 tr. ř. napadené usnesení zrušil a poté postupoval podle § 
270 odst. 1 tr. ř.

Nejvyšší soud na podkladě podané stížnosti pro porušení zákona podle § 267 
odst. 1 tr. ř. přezkoumal správnost výroku napadeného usnesení, jakož i řízení, 
jež mu předcházelo a zjistil, že zákon byl porušen, ale i z jiných důvodů než 
je v ní vytýkáno.

V prvé řadě je nutné vyslovit souhlas s názorem vyjádřeným ve stížnosti pro 
porušení zákona, že státní zástupce má podat obžalobu i v případě, kdy si dvě 
skupiny důkazů odporují, jinými slovy, kdy část důkazů potvrzuje vinu 
obviněného, ale část tuto vinu vyvrací nebo ji výrazně zpochybňuje, a 
existující rozpory již nelze odstranit, protože další důkazy nejsou nebo se již 
dostupnými prostředky nedají opatřit. V takovém případě nelze trestní stíhání 
obviněného zastavit z důvodu § 172 odst. 1 písm. c) tr. ř., neboť hodnocení 
takových důkazů může učinit jen soud po jejich provedení v hlavním líčení podle 
zásad ústnosti a bezprostřednosti. To ale platí v situaci, kdy v přípravném 
řízení byly všechny dosažitelné důkazy provedeny, což ale v přezkoumávané věci 
konstatovat nelze. 

Státní zástupce v odůvodnění svého rozhodnutí opatřené důkazy hodnotí způsobem, 
z něhož dovodil nemožnost prokázání viny obviněného za spáchaný skutek, jenž 
naplňuje znaky trestného činu krádeže. Ministr spravedlnosti naopak na základě 
zhodnocení těchže důkazů dochází k jinému závěru, a to že obviněný může být 
pachatelem předmětného trestného činu. Oba však pomíjejí zásadní okolnost, jíž 
je nedostatečnost provedeného dokazování, a tím i skutkových zjištění včetně 
pochybení, kdy jsou hodnoceny poznatky z tzv. důkazů, které za důkazy ve smyslu 
trestního řádu považovat nelze. Jedná se především o poznatky vyplývající z 
úředních záznamů pořízených příslušníky kriminální policie v době před 
zahájením trestního stíhání obviněného V. S. Konkrétně argumentace státního 
zástupce ohledně celkové doby jízdy obviněného s nákladem od skladiště ČSA C. v 
P. - R. do skladu firmy N. e. s. r. o. se opírá o údajně provedenou 
rekonstrukci jízdy obviněného orgány služby kriminální policie a je jím 
označována za pouhou indicii bez důkazní hodnoty, když nelze ani zjistit, za 
jakých podmínek byla provedena. Stížnost pro porušení zákona naproti tomu 
konstatuje, že z četných listinných materiálů vyplývá, že cesta po uvedené 
trase za běžného provozu trvá přibližně 25 minut a dovozuje z toho, že obviněný 
měl dostatek času ke spáchání činu. Ve skutečnosti zmíněné údaje vyplývají z 
úředních záznamů pořízených ve dnech 9. 12. 1998 až 1. 6. 1998 (správně má být 
zřejmě uvedeno 1. 6. 1999) pracovníky kriminální policie hl. m. Prahy (č. l. 59 
až 63 spisu), přičemž tyto mohou sloužit pouze k postupu předpokládaném v 
ustanovení § 158 odst. 4 tr. ř., ale nemohou být použity jako důkaz v řízení 
před soudem. Např. úkony popsané v úředním záznamu na č. l. 62 spisu nelze 
označit za rekonstrukci v tom smyslu, aby její výsledky bylo možné označit za 
důkaz splňující požadavky trestního řádu. Uvedený úkon, jenž nebyl označen za 
neodkladný ani neopakovatelný (a ani jej v tomto případě takto označit nebylo 
možné) byl proveden před zahájením trestního stíhání obviněného, nebyl mu 
přítomen vyšetřovatel a nebyl z něj pořízen protokol, jenž by splňoval 
požadavky ustanovení § 55 odst. 1 tr. ř. Zmíněné úřední záznamy celkově nelze 
považovat ani za listinné důkazy ve smyslu § 112 odst. 2 tr. ř., jak to činí 
stěžovatel, neboť samy o sobě dokazovanou skutečnost vztahující se k trestnému 
činu nebo k obviněnému neprokazují ani nevyvrací. Zahrnují v sobě pouze 
zprostředkované poznatky orgánů policie v předprocesním stadiu, které měly být 
prokázány v rámci řádného procesního postupu odpovídajícími vyšetřovacími 
úkony, což se v potřebném rozsahu nestalo a nelze je tudíž jako důkazy 
hodnotit. Řada z nich ale může být významná z hlediska objasnění celé věci a 
některé případné poznatky mohou mít charakter důkazů usvědčujících (byť 
nepřímo) osobu obviněného. Jsou to např. již zmíněné poznatky týkající se doby 
od okamžiku naložení zásilky do vozidla obviněného do momentu, kdy zásilku 
vyložil a předal konečnému odběrateli, zvolené trasy k jízdě atd. Proto pokud 
se týká zvolené trasy, doby jízdy obviněného v kritické době a dalších 
případných podrobností, jako hustoty provozu, případných zastávek, opuštění 
vozidla apod., je třeba konstatovat, že obviněný nebyl k těmto okolnostem v 
rámci svého výslechu vyšetřovatelem dotazován a on sám se k tomu nevyjádřil. 
Nebylo tudíž relevantně zjištěno či prověřeno, zda doba, kterou obviněný 
potřeboval k přepravení zboží, byla úměrná zvolené trase a hustotě provozu v 
kritické době, což bude třeba opětovným výslechem obviněného a řádně provedenou 
rekonstrukcí napravit. Nebylo ani reagováno na okolnost, že obviněný má trvalé 
bydliště v obvodu P. 6, což není příliš vzdáleno od míst, kudy se měl se svým 
nákladem ve vozidle pohybovat. I tato eventualita měla být prověřena v rámci 
vyšetřovacího experimentu a měla být zjištěna doba potřebná k uskutečnění jízdy 
od skladu firmy ČSA C. k bydlišti obviněného a poté ke skladu firmy N. e. s. r. 
o. Okolnost, že domovní prohlídka v bytě obviněného skončila negativním 
výsledkem v této souvislosti ničeho nedokazuje, neboť byla provedena až po půl 
roce od spáchání skutku.

V jiné části odůvodnění napadeného usnesení státní zástupce zpochybnil 
věrohodnost výpovědi svědka J. L., pracovníka bezpečnostní služby G., který 
vyhodnocoval nahrávku pořízenou v rámci monitoringu předmětné zásilky během 
jejího uložení v objektu ČSA C., mj. se závěrem, že vlastní manipulace 
skladníků se zbožím nebyla na kazetu nahrávána. Ve výpovědi jmenovaného svědka 
(č. l. 37 spisu) se ale mj. uvádí, že kamery jsou zaměřeny i na výdejní prostor 
a v případě předmětné zásilky nebylo zjištěno žádných skutečností (zřejmě 
myšleno podezřelých skutečností) ani při výdeji. Totéž pak vyplývá ze zápisů na 
č. l. 38 a 39 pořízených ve dnech 5. 12. a 6. 12. 1998 pracovníky bezpečnostní 
služby G., čemuž korespondují i plánky o pohybu zboží a rozmístění jednotlivých 
kamer ve skladu na č. l. 84 a 93 spisu. Na druhé straně nebylo reagováno na 
rozpor vyplývající ze zápisu pracovníka bezpečnostní služby G. J. V. (č. l. 39 
spisu), podle nějž byla předmětná zásilka předána paní H., svědeckou výpovědí 
O. K., která prohlásila, že to byla ona kdo vyvážel ze skladu zboží pro 
přepravní firmu O., přičemž vlastní vyvezení zboží z pozice ze skladu provedli 
skladníci a vyjádřením zástupce firmy ČA a. s. C. L.- R. (č. l. 73 - 75 spisu), 
v němž jsou mj. vyjmenováni pracovníci, kteří dne 1. 12. 1998 pracovali na 
výdeji zboží zákazníkům, ale není mezi nimi ani jedna žena. V tomto ohledu tedy 
bylo potřebné vyslechnout příslušné osoby ke zjištění, kdo skutečně s 
předmětnou zásilkou při jejím výdeji ze skladu manipuloval, či přišel do styku 
a tím i zprostředkovaně prověřit věrohodnost údajů uváděných svědkem J. L., 
event. i údajů v pořízených zápisech dalších pracovníků bezpečnostní služby G. 
(č. l. 38 a 39). V této souvislosti rovněž nebylo zjištěno, zda byla pracovníky 
jmenované bezpečnostní služby realizována přímá fyzická ostraha zboží v 
prostoru jeho vydání, jak by to odpovídalo vyjádření zástupce firmy ČA a. s. C. 
L. - R. na č. l. 74 a Směrnicím pro výkon bezpečnostní služby na č. l. 85 až 92 
spisu a když ano, tak kým jmenovitě, přičemž měl být proveden výslech takto 
zjištěných pracovníků bezpečnostní služby ke stavu zásilky, manipulaci s ní až 
do okamžiku naložení do vozidla obviněného. V této souvislosti nebylo 
objasněno, jestli předmětné zboží nemělo charakter svěřené věci a zda tudíž 
stíhaný skutek neměl být právně kvalifikován jako trestný čin zpronevěry podle 
§ 248 odst. 1, 2 tr. zák. K tomu měl být blíže vyslechnut obviněný, ale i 
svědek O. S., majitel zásilkové firmy O., u níž byl obviněný zaměstnán jako 
řidič, případně odpovědný pracovník firmy C. - P., s níž měla mít firma O. 
uzavřenu příslušnou smlouvu, jejíž fotokopie měla být rovněž opatřena a 
založena jako důkaz do spisu.

Za další nedostatek přípravného řízení je třeba označit neprokázání původu 2 ks 
betonových dlaždic šedé barvy, které se nacházely v jedné z krabic místo zboží 
(1 ks zesilovací soupravy a 4 ks mikrofonů), jež ve vozidle přepravoval 
obviněný. Na tuto okolnost sice právem poukazoval ve svém zastavovacím usnesení 
i státní zástupce, ale jeho povinností bylo věc vrátit zpět vyšetřovateli s 
pokynem, aby bylo dodatečně realizováno to, co je obsaženo v žádostech 
vyšetřovatele o spolupráci pod bodem 2) ze dne 26. 10. 1999 a ze dne 27. 1. 
2000 založených ve spise na č. l. 64 a 65. Konkrétně se jednalo o zjištění 
původu úlomků betonových dlaždic použitých jako náhrada odcizených předmětů, 
zda se tento typ dlaždic nachází v areálu letiště P. - R., nebo zda je možné, 
aby se úlomky vyskytovaly např. v navážkách či vyrovnáních výkopů při 
stavebních úpravách v areálu letiště. Zjišťováno mělo být i to, zda se k těmto 
dlaždicím mohl dostat obviněný např. proto, že se tento typ používal při 
stavebních úpravách v blízkosti objektu ČA a. s. C. V této souvislosti neměl 
být přehlédnut ani poznatek vyplývající z úředního záznamu na č. l. 17 spisu, 
kdy podle ředitele firmy C. - P. Ing. J. J. měl vyjádřit podezření z napadení 
zásilky v areálu letiště - L. K., zaměstnanec firmy N. e. s. r. o., neboť 
nalezené dlaždice byly typově shodné s dlažbou použitou při rekonstrukci 
prostor letiště P. - R. Při svědeckém výslechu ale L. K. nebyl k této otázce 
dotazován a sám se o ní nezmínil. V tomto směru mu měla být položena příslušná 
otázka, aby uvedl zda je to pravda, a event. vysvětlil, jak k předmětnému 
poznatku dospěl, když nebyl na letišti ani v jeho blízkosti zaměstnán, a rovněž 
podle údajů o svém pobytu zde nebydlel.

Výše zmíněné nedostatky dosavadního vyšetřování v této věci pak senát 
Nejvyššího soudu vedly k závěru, že vyšetřovatel nepostupoval v souladu s 
ustanovením § 2 odst. 5, odst. 6 tr. ř. při zjišťování skutkového stavu věci, 
který musí být zjištěn tak, aby o něm nebyly důvodné pochybnosti, a to v 
rozsahu, který je nezbytný pro rozhodnutí. Bez návrhu stran musí být objasněny 
stejně pečlivě okolnosti svědčící ve prospěch i v neprospěch obviněného. Důkazy 
musí být hodnoceny podle vnitřního přesvědčení založeném na pečlivém uvážení 
všech okolností případu jednotlivě i v jejich souhrnu. Tyto zásady v 
projednávaném případě nebyly dodrženy a státní zástupce namísto, aby věc vrátil 
vyšetřovateli se svými pokyny k doplnění vyšetřování ve výše uvedených směrech 
podle § 174 odst. 2 písm. d) tr. ř., sám rozhodl o zastavení trestního stíhání 
obviněného podle § 172 odst. 1 písm. c) tr. ř. Tímto rozhodnutím, jakož i v 
řízení, které mu předcházelo, proto došlo k porušení zákona ve prospěch 
obviněného, a to v těch ustanoveních, jak to vyslovil podle § 268 odst. 2 tr. 
ř. ve výroku tohoto rozsudku Nejvyšší soud. Protože byly zachovány obě lhůty 
uvedené v ustanovení § 272 odst. 1 tr. ř. a ministr spravedlnosti to ve 
stížnosti pro porušení zákona navrhl, bylo podle § 269 odst. 2 tr. ř. napadené 
usnesení zrušeno, a to včetně všech dalších případných rozhodnutí, na zrušené 
usnesení obsahově navazujících, pokud vzhledem k této změně, pozbyla podkladu. 
Věc pak byla podle § 270 odst. 1 tr. ř. přikázána orgánu, jehož rozhodnutí bylo 
zrušeno, aby ji v potřebném rozsahu znovu projednal a rozhodl v intencích 
tohoto rozsudku (§ 270 odst. 4 tr. ř.). Senát Nejvyššího soudu si je přitom 
vědom časového odstupu od celé události a nízké pravděpodobnosti získání nových 
či přesnějších poznatků, přesto je nutné trvat na doplnění vyšetřování v 
uvedených směrech a tím i na získání dostatečného množství procesně 
použitelných důkazů pro rozhodnutí v dané věci. Pokud by i po tomto doplnění 
vyšetřování důkazní situace zůstala nejednoznačná v otázce viny obviněného, 
tedy že by kromě jiných důkazů určitá skupina dalších, byť nepřímých důkazů 
obviněného usvědčovala ze spáchání předmětného skutku, byl by státní zástupce 
povinen na jeho osobu podat obžalobu podle § 176 odst. 1 tr. ř. a ve věci by 
musel rozhodnout soud.

Poučení: Proti tomuto rozsudku není opravný prostředek přípustný.

V Brně dne 12. června 2001

Předseda senátu:

JUDr. František Hrabec 
