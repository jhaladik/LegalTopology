Soud: Nejvyšší soud

Spisová značka: 4 Tz 97/2008

Datum rozhodnutí: 10.12.2008

Typ rozhodnutí: Rozsudek


Dotčené předpisy: § 36 odst. 1 písm. a) tr. ř.



4 Tz 97/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 10. prosince 
2008 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  M.  K., proti usnesení 
Krajského soudu v Ostravě ze dne 27. 3. 2008 sp. zn. 3 To 170/2008, a podle § 
268 odst. 2, § 269 odst. 2  a  § 270 odst. 1 tr. řádu rozhodl t a k t o :

Pravomocným usnesením Krajského soudu v Ostravě ze dne 27. 3. 2008 sp. zn. 3 To 
170/2008,  b y l   p o r u š e n    z á k o n  v ustanoveních § 2 odst. 13, § 
36 odst. 1 písm. a) a § 263 odst. 3, 4 tr. řádu v neprospěch obviněného M. K.

Napadené usnesení   s e    z r u š u j e .

Současně  s e   z r u š u j í  všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu.

	

Krajskému soudu v Ostravě   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Ostravě ze dne 27. 11. 2007 sp. zn. 2 T 84/2007 byl 
obviněný M. K. uznán vinným trestným činem podvodu ve formě organizátorství 
podle § 10 odst. 1 písm. a) k § 250 odst. 1, 2 tr. zákona. 

Podkladem výroku o vině se stalo zjištění soudu prvního stupně, že 

1)dne 24. 11. 2005 v O. – M. O. poblíž bývalé kavárny E. obžalovaný M. K. pod 
příslibem finanční odměny a předání aktivační karty SIM, přemluvil již 
pravomocně odsouzenou I. D., kterou vybavil peněžními prostředky na složení 
záloh a uhrazení dotované ceny telefonu, aby téhož dne v O. – M. O. na ulici  
ř., v prodejně T-M., s úmyslem neplnit sjednané závazky, uzavřela se 
společností T-M. C. R., a.s., se sídlem v P., T., účastnickou smlouvu s tím, že 
při uzavření smlouvy uhradila v hotovosti zálohu na měsíční paušál ve výši 
500,- Kč a zálohu na minimální měsíční plnění ve výši 1.500,- Kč, převzala 
mobilní telefon zn. Nokia 6230i, za dotovanou cenu 1.999,- Kč, podmíněnou 
využíváním služeb operátora a hrazením sjednaných poplatků, oproti prodejní 
ceně ve výši 9.499,- Kč, jakož i SIM kartu s telefonním číslem, načež ihned 
poté uvedený mobilní telefon, včetně aktivační karty SIM, předala obžalovanému 
M. K., který s ním naložil blíže nezjištěným způsobem, přičemž za poskytnuté 
služby žádný z obžalovaných neplatil, čímž společnosti T-M. C. R., a.s., 
způsobili škodu na neuhrazeném hovorném  a službách, jakož i na rozdílu v 
cenovém zvýhodnění přístroje v celkové výši 17.791,- Kč,

2)dne 14. 2. 2006 v O. – Z. na ulici R., obžalovaný M. K., pod příslibem 
finanční odměny a předání staršího mobilního telefonu přemluvil již pravomocně 
odsouzenou I. D., kterou vybavil peněžními prostředky na složení volací jistiny 
a uhrazení dotované ceny telefonu, aby téhož dne v prodejně V., s úmyslem 
neplnit sjednané závazky, uzavřela se společností V. C. R., a.s., se sídlem v 
P., V., dvě ústní smlouvy o poskytování telekomunikačních služeb, na jejichž 
základě byly zřízeny zákaznické účty  s tím, že při uzavření smluv uhradila v 
hotovosti jistiny v celkové výši 4.000,- Kč, v rámci zákaznického účtu  pak 
převzala mobilní telefon zn. Nokia 6230i,  za zvýhodněnou cenu 3.577,- Kč, 
podmíněnou využíváním služeb operátora a hrazením sjednaných poplatků, oproti 
prodejní ceně ve výši 8.577,- Kč, jakož i SIM kartu s telefonním číslem,  a 
dále v rámci zákaznického účtu  převzala mobilní telefon zn. Sony Ericsson 
K750i,  za zvýhodněnou cenu 3.577,- Kč, podmíněnou využíváním služeb operátora 
a hrazením sjednaných poplatků, oproti prodejní ceně ve výši 8.577,- Kč, jakož 
i SIM kartu s telefonním číslem, načež ihned poté uvedené mobilní telefony 
včetně aktivačních karet SIM, předala obžalovanému M. K., který s nimi naložil 
blíže nezjištěným způsobem, přičemž za poskytnuté služby žádný z obžalovaných 
neplatil, čímž společnosti V. C. R., a.s., způsobili škodu na neuhrazeném 
hovorném a službách, jakož i na rozdílu v cenovém zvýhodnění přístrojů v 
celkové výši 16.181,50 Kč.

Za tento trestný čin a sbíhající se trestnou činnost mu byl podle § 250 odst. 2 
tr. zákona za použití § 35 odst. 2 tr. zákona uložen souhrnný trest odnětí 
svobody v trvání deseti měsíců, pro jehož výkon byl zařazen podle § 39a odst. 2 
písm. c) tr. zákona do věznice s ostrahou. Současně byl zrušen výrok o 
společném trestu z trestního příkazu Okresního soudu v Ostravě ze dne 30. 8. 
2006 sp. zn. 2 T 87/2006, který byl obviněnému doručen dne 4. 2. 2007 a nabyl 
právní moci dne 13. 2. 2007, jímž byl zrušen výrok o vině a celý výrok o trestu 
z trestního příkazu Okresního soudu v Ostravě ze dne 10. 1. 2006 sp. zn. 2 T 
294/2005, který byl obviněnému doručen dne 11. 8. 2006 a nabyl právní moci dne 
22. 8. 2006, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu.

Současně byl podle § 228 odst. 1 tr. řádu zavázán k povinnosti nahradit 
poškozenému způsobenou škodu.

Proti tomuto rozsudku Okresního soudu v Ostravě podal obviněný odvolání, o 
kterém rozhodl Krajský soud v Ostravě v nepřítomnosti obviněného, když dospěl k 
závěru, že vyrozumění o jeho konání je možno považovat za doručené ve smyslu 
ustanovení § 64 odst. 2 tr. řádu a že jsou splněny podmínky podle  § 202 odst. 
2 tr. řádu. 

Usnesením Krajského soudu v Ostravě ze dne 27. 3. 2008 sp. zn. 3 To 170/2008 
bylo odvolání obviněného podle § 256 tr. řádu zamítnuto jako nedůvodné.

Proti usnesení Krajského soudu v Ostravě podal ministr spravedlnosti podle § 
266 odst. 1 tr. řádu stížnost pro porušení zákona ve prospěch obviněného M. K. 

Upozornil v ní, že vyrozumění o konání veřejného zasedání odvolacího soudu bylo 
dne 29. 2. 2008 zasláno na adresu trvalého bydliště obviněného, který tuto 
určil jako adresu pro doručování písemností. Krajskému soudu v Ostravě se 
nevyzvednuté vyrozumění vrátilo dne 21. 3. 2008 s tím, že adresát nebyl 
zastižen a že nereagoval ani na výzvu k vyzvednutí zásilky ze dne 4. 3. 2008.

Důvodem nepřítomnosti obviněného M. K. u veřejného zasedání odvolacího soudu 
dne 27. 3. 2008 však byla skutečnost, že dne 26. 2. 2008 nastoupil k výkonu 
trestu odnětí svobody do věznice V., a to v trestní věci vedené u Okresního 
soudu v Ostravě pod sp. zn. 13 T 79/2000. O nástupu výkonu trestu odnětí 
svobody obviněný Krajský soud v Ostravě sám neinformoval a tuto informaci 
krajský soud nezískal ani z jiného zdroje. Skutečnost, že se obviněný nachází 
ve výkonu trestu odnětí svobody, byla tak zaznamenána až Okresním soudem v 
Ostravě ve vykonávacím řízení. Rozhodnutí odvolacího soudu spolu s usnesením  o 
zápočtu doby zadržení do uloženého trestu obviněný převzal dne 12. 5. 2008 ve 
věznici P.-B., kam byl  dne 6. 5. 2008 přemístěn k dalšímu výkonu trestu odnětí 
svobody.

Ve skutečnosti, že veřejné zasedání odvolacího soudu proběhlo bez přítomnosti 
obviněného, který v té době vykonával trest odnětí svobody, aniž výslovně 
uvedl, že se účasti při veřejném zasedání vzdává, spatřuje ministr 
spravedlnosti porušení zákona v neprospěch obviněného. Zákon byl porušen i v 
tom, že veřejné zasedání  o odvolání obviněného se konalo, aniž měl obviněný 
obhájce, přestože okamžikem jeho nástupu do výkonu trestu odnětí svobody nastal 
zákonný důvod nutné obhajoby. Ministr spravedlnosti konstatuje, že o zamítnutí 
odvolání obviněného M. K. bylo Krajským soudem v Ostravě rozhodnuto, aniž by 
pro takové rozhodnutí byly objektivně splněny zákonné procesní podmínky.

V petitu stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. řádu vyslovil, že napadeným usnesením 
Krajského soudu v Ostravě byl v neprospěch obviněného porušen zákon v 
ustanoveních § 2 odst. 13, § 36 odst. 1 písm. a) a § 263 odst. 3, 4 tr. řádu, 
dále aby Nejvyšší soud podle § 269 odst. 2 tr. řádu napadené usnesení v celém 
rozsahu zrušil, a to včetně  dalších rozhodnutí na ně obsahově navazujících, 
pokud vzhledem ke změně, k níž došlo zrušením, pozbyla podkladu, a poté aby 
postupoval podle § 270 odst. 1 tr. řádu a věc vrátil Krajskému soudu v Ostravě, 
který ji v potřebném rozsahu znovu projedná a rozhodne.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 13 tr. řádu ten, proti němuž se řízení vede, musí být v každém 
období řízení poučen o právech umožňujících mu plné uplatnění obhajoby a o tom, 
že si též může zvolit obhájce; všechny orgány činné v trestním řízení jsou 
povinny umožnit mu uplatnění jeho práv.

Podle § 36 odst. 1 písm. a) tr. řádu musí mít obviněný obhájce již v přípravném 
řízení, je-li ve vazbě, ve výkonu trestu odnětí svobody nebo na pozorování ve 
zdravotnickém ústavu.

Podle § 263 odst. 3 tr. řádu při veřejném zasedání konaném o odvolání musí mít 
obviněný obhájce ve všech případech, kdy ho musí mít při hlavním líčení.

Podle § 263 odst. 4 tr. řádu v nepřítomnosti obviněného, který je ve vazbě nebo 
ve výkonu trestu odnětí svobody, lze veřejné zasedání odvolacího soudu konat 
jen tehdy, jestliže obviněný výslovně prohlásí, že se účasti při veřejném 
zasedání vzdává.

	

Z údajů uvedených v přezkoumávaném trestním spise  je zjevné, že výše uvedenými 
zákonnými ustanoveními se Krajský soud v Ostravě důsledně neřídil.

Konstatovaná  ustanovení trestního řádu směřují k důsledné ochraně práva na 
obhajobu. Procesní podmínky uvedené v těchto zákonných ustanoveních nejsou 
odvislé od toho, zda a kdy se vůbec příslušný soud dověděl o skutečnosti, že se 
obviněný  nachází ve vazbě či výkonu trestu, nýbrž od objektivní skutečnosti, 
že  obviněný vazbu či  výkon trestu skutečně vykonává. Je tedy věcí příslušného 
orgánu činného v trestním řízení, včetně soudu, aby si tyto skutečnosti včas 
ověřil. Z údajů obsažených v trestním spisu vyplývá, že Krajský soud v Ostravě 
nikterak nezjišťoval, zda se obviněný nachází ve výkonu trestu či vazbě, ačkoli 
tak učinit měl, a to tím spíše, že vyrozumění o konání veřejného zasedání se 
vrátilo jako nedoručené  a že obviněný vůbec nereagoval na výzvu k vyzvednutí 
zásilky. 

Stížnost pro porušení zákona podal ministr spravedlnosti důvodně, neboť bylo 
porušeno právo obviněného na obhajobu za situace, kdy Krajský soud v Ostravě 
konal ve věci veřejné zasedání o podaném odvolání obviněného, aniž byly dány 
všechny zákonné předpoklady pro konání tohoto veřejného zasedání. 

Z uvedených důvodů Nejvyšší soud podle § 268 odst. 2 tr. řádu vyslovil, že 
pravomocným usnesením Krajského soudu v Ostravě ze dne 27. 3. 2008 sp. zn. 3 To 
170/2008,  byl porušen zákon v ustanoveních § 2 odst. 13, § 36 odst. 1 písm. a) 
a § 263 odst. 3, 4 tr. řádu  v neprospěch obviněného M. K.

		

Podle § 269 odst. 2 tr. řádu Nejvyšší soud   napadené usnesení zrušil, jakož 
zrušil i všechna další rozhodnutí na toto usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. řádu Nejvyšší soud přikázal věc Krajskému soudu v 
Ostravě k novému projednání a rozhodnutí.

Krajský soud v Ostravě znovu ve věci provede veřejné zasedání, a to za splnění 
výše uvedených procesních podmínek bude-li obviněný nadále ve vazbě či výkonu 
trestu a teprve poté ve věci znovu rozhodne.

Podle § 270 odst. 4 tr. řádu je orgán, jemuž byla věc přikázána, vázán právním 
názorem, který v tomto rozsudku vyslovil Nejvyšší soud, a je povinen provést ty 
procesní úkony, jejichž provedení Nejvyšší soud nařídil.

P o u č e n í :  Proti tomuto rozhodnutí není opravný prostředek přípustný.

V Brně dne 10. prosince 2008 

								             
Předsedkyně senátu:

                                                                                
     JUDr. Danuše  N o v o t n á   

