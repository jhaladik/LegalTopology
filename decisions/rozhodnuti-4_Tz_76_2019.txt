Právní věta: 
Přečinu padělání a pozměnění veřejné listiny podle § 348 odst. 1 tr. zákoníku se nedopustí ten, kdo  užije veřejnou listinu vydanou úřední osobou v rámci její pravomoci, přestože ví, že jejím obsahem  je potvrzení nepravdivých skutečností.

Soud: Nejvyšší soud

Spisová značka: 4 Tz 76/2019

Datum rozhodnutí: 30.10.2019

Typ rozhodnutí: ROZSUDEK


Heslo: Padělání a pozměnění veřejné listiny

Dotčené předpisy: § 348 odst. 1 tr. zákoníku

Kategorie rozhodnutí: A


Publikováno ve sbírce pod číslem: 45 / 2020



4 Tz 76/2019- 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 30. 10. 2019 v senátu 
složeném z předsedy senátu JUDr. Františka Hrabce a soudců JUDr. Jiřího Pácala 
a JUDr. Marty Ondrušové stížnost pro porušení zákona, kterou podala ministryně 
spravedlnosti ve prospěch obviněného V. D. P., nar. XY v XY, občana Vietnamské 
socialistické republiky, bytem v ČR XY, proti rozsudku Okresního soudu v Kladně 
ze dne 18. 10. 2018 č. j. 1 T 133/2018-147 a podle § 268 odst. 2, § 269 odst. 2 
a § 270 odst. 1 tr. ř. rozhodl takto: 


Pravomocným rozsudkem Okresního soudu v Kladně ze dne 18. 10. 2018 č. j. 1 T 
133/2018-147 a v řízení, které mu předcházelo, byl porušen zákon v ustanoveních 
§ 348 odst. 1 tr. zákoníku a § 2 odst. 5, 6 tr. ř. v neprospěch obviněného V. 
D. P.

Napadený rozsudek se zrušuje.

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu státnímu zástupci v Kladně se přikazuje, aby věc v potřebném rozsahu 
znovu projednal a rozhodl. 


Odůvodnění:

Proti pravomocnému rozsudku Okresního soudu v Kladně ze dne 18. 10. 2018 č. j. 
1 T 133/2018-147 (právní moc nastala dne 18. 10. 2018), podala ministryně 
spravedlnosti podle § 266 odst. 1, 2 tr. ř. stížnost pro porušení zákona ve 
prospěch obviněného V. D. P. 

Tímto rozsudkem byl obviněný uznán vinným přečinem padělání a pozměnění veřejné 
listiny podle § 348 odst. 1 tr. zákoníku, jehož se dopustil tím, že „ … dne 15. 
10. 2015 v Kladně v ulici XY, na pracovišti XY předložil k žádosti o povolení k 
trvalému pobytu na území České republiky falešné osvědčení o znalosti českého 
jazyka vydané dne 16. 9. 2015 Střední průmyslovou školou strojírenskou a 
Jazykovou školou s právem státní zkoušky pod ev. č. XY, za účelem získání 
povolení k trvalému pobytu na území České republiky, přičemž toto osvědčení je 
nezbytnou přílohou žádosti, ačkoliv si byl vědom skutečnosti, že uvedenou 
zkoušku z českého jazyka nevykonal a osvědčení mu nebylo nikdy řádně vystaveno 
…“.

 Za to a za sbíhající přečin podílnictví podle § 214 odst. 1 písm. a)  tr. 
zákoníku mu byl podle § 214 odst. 1 tr. zákoníku za použití § 43 odst. 2 tr. 
zákoníku a § 67 tr. zákoníku  uložen souhrnný peněžitý trest ve výměře 60 
(šedesáti) denních sazeb po 500 Kč, tedy v celkové výši 30 000 Kč. Podle § 69 
odst. 1 tr. zákoníku pro případ, že by peněžitý trest nebyl ve stanovené lhůtě 
vykonán, byl obviněnému uložen náhradní trest odnětí svobody v trvání 4 (čtyř) 
měsíců. Podle § 43 odst. 2 tr. zákoníku byl zrušen výrok o trestu z trestního 
příkazu Okresního soudu v Kolíně ze dne 29. 11. 2016 sp. zn. 8 T 155/2016 
včetně obsahově navazujících rozhodnutí, která tím pozbyla podkladu.

Jelikož po vyhlášení rozsudku byly splněny podmínky obsažené v ustanovení § 129 
odst. 2 tr. ř., tento nabyl právní moci a neobsahuje odůvodnění. Ze strany 
Nejvyššího soudu tak nebylo možno posoudit hodnotící úvahy okresního soudu, na 
jejichž základě dospěl k závěru o vině obviněného žalovaným trestným činem.   

V další části mimořádného opravného prostředku stěžovatelka poukazuje, že 
citovaným rozsudkem Okresního soudu v Kladně a v řízení, které mu předcházelo, 
byl v neprospěch obviněného porušen zákon v ustanovení § 13 odst. 1 a § 348 
odst. 1 tr. zákoníku ve spojení s ustanovením § 2 odst. 5, 6 tr. ř. a současně 
odkázala na obsah těchto jednotlivých zákonných ustanovení. 

Obviněný byl odsouzen za přečin padělání a pozměnění veřejné listiny, jelikož v 
rámci správního řízení předložil správnímu orgánu falešné osvědčení o znalosti 
českého jazyka vydané Střední průmyslovou školou strojírenskou a Jazykovou 
školou s právem státní zkoušky (dále jen osvědčení), ačkoli bylo prokázáno, že 
uvedenou zkoušku z českého jazyka nevykonal. Ministryně  spravedlnosti v této 
souvislosti odkázala na odbornou literaturu, zejména na komentář k trestnímu 
zákoníku, podle nějž paděláním veřejné listiny podle § 348 odst. 1 tr. zákoníku 
je úplné vyhotovení nepravé (falešné) listiny takové povahy, která má vyvolat 
dojem listiny vydané příslušným orgánem a předepsaným způsobem. Není 
rozhodující, zda eventuálně obsah padělané listiny odpovídá skutečnosti. 
Padělaná listina by měla být způsobilá k oklamání, ale na úrovni dokonalosti 
padělku nezáleží. Za padělání veřejné listiny se však nepovažuje potvrzení 
nepravdivých skutečností úřední osobou, do jejíž kompetence vydávání takových 
listin patří. Takové jednání by naplňovalo znaky trestného činu zneužití 
pravomoci úřední osoby podle § 329 tr. zákoníku. O podstatnou změnu obsahu 
veřejné listiny jde zejména tehdy, jestliže se změna dotkne podstaty listiny, 
tj. změna údajů o těch skutečnostech, které pravá listina osvědčuje, nebo změna 
orgánu, který listinu vydal. Není podstatné, jakým způsobem se změna provede, 
zda přepsáním, dopsáním údajů, výměnou fotografie, vymazáním údajů apod. 
(Trestní zákoník komentář, prof. JUDr. P. Šámal, Ph.D. a kol., C. H. Beck 2012, 
str. 3256-3257). 

Stěžovatelka dále zmiňuje, že otázku, zda je předložené osvědčení padělanou či 
pozměněnou listinou, se v dané věci zabývá především Odborné vyjádření k 
posouzení pravosti dokladu ze dne 20. 8. 2017 vypracované policejním orgánem 
Policie ČR, KŘ policie Středočeského kraje, Odbor cizinecké policie, Oddělení 
dokladů a specializovaných činností. To ohledně osvědčení obviněného (bod 24) 
konstatuje, že se jedná o pravý formulář a užitý otisk razítka nevykazuje žádné 
odchylky od provedeného kontrolního otisku razítka předmětné jazykové školy. 
Dalším důkazem je znalecký posudek z oboru písmoznalectví, specializace ruční 
písmo, znalkyně Mgr. Heleny Hornychové. Podle jejích závěrů předložené 
originály sporných podpisů znějících na jméno „J. K.“ (ředitel jazykové školy), 
které se nacházejí na jednotlivých předložených osvědčeních o znalosti českého 
jazyka, případně na jejich duplikátech, jsou pravými podpisy osoby J. K., nar. 
XY.

Podle stěžovatelky tak dosud provedené důkazy neprokazují, že osvědčení o 
složení jazykové zkoušky obviněným je padělanou nebo pozměněnou veřejnou 
listinou ve smyslu § 348 odst. 1 tr. zákoníku. Text osvědčení se totiž nachází 
na originálním formuláři vydaném příslušným subjektem (střední školou), 
osvědčení bylo podepsáno oprávněnou a k tomuto úkonu zmocněnou osobou (ředitel 
střední školy) a bylo opatřeno pravým otiskem úředního razítka. Zároveň se ale 
okresní soud nezabýval dalšími okolnostmi potenciálně relevantními pro 
posouzení naplnění objektivní i subjektivní stránky přečinu padělání a 
pozměnění veřejné listiny podle § 348 odst. 1 tr. zákoníku obviněným. Jsou to 
např. otázky, zda bylo osvědčení obviněnému vydáno příslušnými oprávněnými 
pracovníky jazykové školy či neoprávněnými třetími osobami, zda osvědčení je 
řádně a v tehdejší době standardně vyplněným dokumentem (typ, velikost a síla 
písma, jeho sklon při vyplnění jednotlivých kolonek, identifikace zařízení, na 
němž v době skutku probíhalo vyplňování textů platných osvědčení o jazykové 
zkoušce, případná existence dodatečných doplnění či jiných zásahů) a zda a jak 
byl obviněný během zkoušky ze dne 16. 9. 2015 informován o neúspěšnosti zkoušky 
a jak poučení porozuměl.

Z provedeného dokazování tak nepochybně nevyplývá, že se obviněný dopustil 
přečinu padělání a pozměnění veřejné listiny podle § 348 odst. 1 tr. zákoníku, 
i když je zjevné, že obsah osvědčení, které předložil v rámci správního řízení, 
neodpovídá skutečnosti, jelikož jazykovou zkoušku nesložil, když dosáhl pouze 
11 z minimálního počtu 12 požadovaných bodů. Pokud k závěru o vině obviněného 
Okresní soud v Kladně přesto dospěl, porušil tím zákon v jeho neprospěch ve 
výše citovaných ustanoveních trestního zákoníku a trestního řádu.

Ministryně spravedlnosti proto navrhla, aby Nejvyšší soud podle § 268 odst. 2 
tr. ř. vyslovil, že rozsudkem Okresního soudu v Kladně ze dne 18. 10. 2018 č. 
j. 1 T 133/2018-147 a v řízení, které jeho vydání předcházelo, byl porušen 
zákon v neprospěch obviněného V. D. P. v ustanoveních § 13 odst. 1, § 348 odst. 
1 tr. zákoníku ve spojení s ustanoveními § 2 odst. 5, 6 tr. ř. Podle § 269 
odst. 2 tr. ř. aby napadený rozsudek zrušil a zrušil i všechna další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Poté pak aby postupoval podle § 270 odst. 1, 4 tr. 
ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně. 

V prvé řadě je třeba konstatovat, že pokud jde o skutečnosti vyplývající z 
podané stížnosti pro porušení zákona ohledně odsuzujícího rozsudku i 
provedeného dokazování, tak tyto odpovídají obsahu spisu Okresního soudu v 
Kladně sp. zn. 1 T 133/2018, a není je tudíž třeba znovu opakovat a lze na ně 
pouze odkázat.

Podle § 348 odst. 1 tr. zákoníku se přečinu padělání a pozměnění veřejné 
listiny dopustí i ten, kdo padělá veřejnou listinu nebo podstatně změní její 
obsah v úmyslu, aby jí bylo užito jako pravé, nebo takovou listinu užije jako 
pravou. 

Obviněný byl podle právní věty rozsudku okresního soudu odsouzen za to, že 
padělanou veřejnou listinu užil jako pravou. Ministryně spravedlnosti však ve 
svém mimořádném opravném prostředku tento závěr zpochybnila a za spornou 
označila otázku, zda se obviněný mohl dopustit přečinu padělání a pozměnění 
veřejné listiny podle § 348 odst. 1 tr. zákoníku, pokud v tomto případě 
předložil správnímu orgánu listinu mající nepochybně povahu listiny veřejné, 
jelikož tato byla vydána subjektem oprávněným k osvědčení jazykové způsobilosti 
žadatele, měla požadovaný tiskopis, byla opatřena pravým razítkem tohoto 
subjektu a současně i podpisem osoby, která za daný subjekt byla oprávněna 
vystupovat a podepisovat příslušné listiny a dokumenty, to celé v situaci, kdy 
výsledná informace vyplývající z této veřejné listiny neodpovídala skutečnosti 
(pravdě), jelikož obviněný podle konečného zjištění u jazykové zkoušky 
neprospěl a předmětná veřejná listina (osvědčení) mu vydána být nemohla a tudíž 
ani neměla.

Provedeným dokazováním se však zároveň nepodařilo zjistit, kdo a za jakých 
okolností tuto veřejnou listinu vystavil a jakým způsobem se veřejná listina 
(osvědčení) obviněnému dostala do dispozice, neboť obviněný využil svého práva 
a ve věci odmítl vypovídat a ani z ostatních provedených důkazů se nepodařilo 
zjistit nic, co by na tuto otázku dalo spolehlivou odpověď.
 
Podle komentáře k trestnímu zákoníku, který citovala ve svém podání i 
ministryně spravedlnosti, je objektem trestného činu padělání a pozměnění 
veřejné listiny zájem na řádném a zákonném chodu státního aparátu a důvěra v 
pravost a pravdivost veřejných listin. To může svádět k názoru, že ke spáchání 
tohoto trestného činu vede jakékoli porušující jednání, jehož předmětem je 
nepravá ale i nepravdivá veřejná listina. Při výkladu zákonných znaků tohoto 
trestného činu je však třeba důsledně vycházet ze znění jeho základní skutkové 
podstaty, která hovoří pouze o padělané nebo podstatně obsahově změněné veřejné 
listině. Ve skutečnosti tak nepravdivostí veřejné listiny není myšlena její 
výstupní obsahová informace, pokud veřejná listina byla vydána ve vyžadované 
podobě subjektem, který k tomu byl oprávněn. Nepravdivostí veřejné listiny je 
zde výhradně myšlena nepravdivost formálních atributů veřejné listiny, tedy 
např. pravdě neodpovídajícího jména osoby pro níž byla vystavena, doby 
platnosti či rozšíření vyznačeného oprávnění, fotografie oprávněné osoby, pokud 
je jí veřejná listina opatřena, apod. Samotná nepravdivost výstupní informace 
takové veřejné listiny bude trestná ve smyslu ustanovení § 348 odst. 1 tr. 
zákoníku pouze tehdy, pokud bude vyplývat ze současně padělaných či podstatně 
obsahově pozměněných výše zmíněných atributů takové veřejné listiny. Jestliže 
se tak nestane, pouhou obsahovou (výstupní informační) nepravdivost veřejné 
listiny podle citovaného ustanovení trestního zákoníku postihnout nelze.  

Nejvyšší soud tak souhlasí s výhradami stěžovatelky i s argumenty, které 
učinila obsahem stížnosti pro porušení zákona. Provedeným dokazováním totiž 
bylo ve skutečnosti pouze prokázáno, že obviněný předložil správnímu orgánu 
rozhodujícímu o povolení k trvalému pobytu na území České republiky, nikoli 
zfalšované a tedy padělané (či obsahově pozměněné) osvědčení o znalosti českého 
jazyka, nýbrž osvědčení pravé, ale poskytující pravdě neodpovídající informaci, 
že zkoušku ze znalosti českého jazyka úspěšně složil, ačkoli tomu tak nebylo. V 
takovém případě se ale ze strany obviněného nemůže jednat o přečin padělání a 
pozměnění veřejné listiny podle § 348 odst. 1 tr. zákoníku, jelikož tato 
veřejná listina sama o sobě prokazatelně nikterak padělána či obsahově 
pozměněna nebyla. Nebyl tak naplněn základní zákonný znak předmětného přečinu. 

Jestliže se současně nepodařilo zjistit kým a za jakých okolností bylo toto 
osvědčení vyhotoveno, ani osobu (osoby), jejímž (jejichž) prostřednictvím bylo 
předáno do dispozice obviněnému, nelze reálně uvažovat ani o případné 
součinnosti obviněného na jiném trestném činu, který se zde nabízí, a tím je 
trestný čin zneužití pravomoci úřední osoby podle § 329 tr. zákoníku, (srov. 
přiměřeně rozhodnutí NS uveřejněné pod č. 61/1954 Sb. rozh. tr.). Pokud by se 
snad nabízela úvaha o spáchání přečinu poškozování cizích práv podle § 181 
odst. 1 tr. zákoníku, bylo by nezbytné prokázat, že úmyslným jednáním 
obviněného došlo ke způsobení vážné újmy na právech orgánu státu, v tomto 
případě orgánu rozhodujícího o vydání povolení k trvalému pobytu na území České 
republiky. 

Za stávajícího stavu dokazování by tak jednání obviněného bylo posouditelné 
nanejvýš jako přestupek podle § 156 odst. 1 písm. i) zák. č. 326/1999 Sb., o 
pobytu cizinců, ve znění platném do 17. 12. 2015, resp. podle § 156 odst. 1 
písm. g) téhož zákona, v současném znění, pokud by zároveň bylo možno dospět k 
závěru, že obviněný jednal vědomě v rozporu s ustanovením podle § 103 písm. c) 
téhož zákona, tedy že v řízení podle tohoto zákona neuvedl pravdivě všechny 
údaje tímto zákonem požadované. 

Zároveň je třeba konstatovat, že ke shora uvedenému pochybení ze strany 
okresního soudu došlo též v důsledku vadného předchozího řízení, kdy nebylo 
dostatečně respektováno ustanovení § 2 odst. 5, 6 tr. ř., týkající se zjištění 
skutkového stavu o němž nejsou důvodné pochybnosti a hodnocení důkazů 
založeného na pečlivém uvážení všech okolností případu jednotlivě i v jejich 
souhrnu. Okresní soud se totiž ani nepokusil v hlavním líčení vyslechnout jako 
svědky pracovníky jazykové školy, kteří v řízení přípravném podali ve věci 
vysvětlení, a to k okolnostem, které byly naznačeny výše. Otázkou samozřejmě 
zůstává, zda by se soudu od těchto osob podařilo získat informace, které by 
celý případ více osvětlily.
             		 
V důsledku všech výše vyslovených pochybení pak nelze než prohlásit, že 
napadeným rozsudkem Okresního soudu v Kladně ze dne 18. 10. 2018 č. j. 1 T 
133/2018-147 došlo k porušení zákona v neprospěch obviněného V. D. P. a to v 
již zmíněných ustanoveních § 348 odst. 1 tr. zákoníku a § 2 odst. 5, 6 tr. ř.
 		
Nejvyšší soud proto uvedené porušení zákona podle § 268 odst. 2 tr. ř. vyslovil 
a podle § 269 odst. 2 tr. ř. stížností pro porušení zákona napadený rozsudek 
Okresního soudu v Kladně zrušil. Dále byla zrušena i všechna další rozhodnutí 
na zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. pak Nejvyšší soud 
přikázal věc okresnímu státnímu zástupci v Kladně, aby ji v potřebném rozsahu 
znovu projednal a rozhodl.

Učinil tak proto, že stěžovatelka ve svém podání mj. uvedla, že v dosavadním 
řízení před okresním soudem nebylo dostatečně zjišťováno, zda obviněnému bylo 
osvědčení vydáno příslušnými oprávněnými pracovníky jazykové školy či 
neoprávněnými třetími osobami, zda je osvědčení řádným a v té době standardně 
vyplněným dokumentem, zda a jak byl obviněný během zkoušky informován o 
neúspěšnosti zkoušky a jak poučení porozuměl. S tímto jejím tvrzením lze do 
jisté míry souhlasit. Ale jak již bylo shora zmíněno, od obviněného uvedené 
skutečnosti soud zjistit nemohl, neboť ten využil svého práva a rovněž v řízení 
před soudem vypovídat odmítl. Zároveň se jedná o okolnosti a poznatky, o něž se 
již před podáním obžaloby měly podrobně zajímat orgány činné v přípravném 
řízení. Je totiž vysoce pravděpodobné, že předmětné osvědčení bylo vyhotoveno 
některou z osob, která k jeho vyhotovení měla přístup, a obviněnému bylo 
předáno za dosud nevyjasněných okolností navzdory tomu, že v jazykové zkoušce 
ve skutečnosti neobstál. Bude tak primárně na orgánech činných v přípravném 
řízení, aby se pokusily tyto okolnosti dodatečně objasnit, a podle výsledků 
tohoto šetření pak státní zástupce učiní výsledné rozhodnutí mj. i o tom, zda 
obviněného případně znovu postaví před soud a pro jaký trestný čin, anebo zda 
jeho věc postoupí příslušnému orgánu k rozhodnutí o přestupku, případně učiní 
jiné meritorní rozhodnutí.

Každopádně při jakémkoli dalším postupu bude nutno mít na paměti, že Nejvyšším 
soudem bylo vysloveno, že zákon byl porušen v neprospěch obviněného, a proto 
podle § 273 tr. ř. nemůže v novém řízení dojít ke změně rozhodnutí v jeho 
neprospěch. 


Poučení: Proti tomuto rozhodnutí není opravný prostředek přípustný. 


V Brně dne 30. 10. 2019


JUDr. František Hrabec
předseda senátu

	
	





