Soud: Nejvyšší soud

Spisová značka: 21 Cdo 3270/2009

Datum rozhodnutí: 26.01.2010

Typ rozhodnutí: ROZSUDEK


Heslo: Bytové družstvo, Dědění, Odúmrť

Dotčené předpisy: § 13 odst. 1 předpisu č. 219/2000Sb., § 30 odst. 3 předpisu č. 219/2000Sb., § 232 odst. 1 a 2 obch. zák., § 462 obč. zák., § 706 odst. 2 obč. zák. ve znění do 31.03.2006, § 237 odst. 1 písm. c) o. s. ř. ve znění do 30.06.2009, § 243b odst. 2 část věty před středníkem o. s. ř. ve znění do 30.06.2009

Kategorie rozhodnutí: C




	              21 Cdo 3270/2009



ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky rozhodl v senátě složeném z předsedy senátu JUDr. 
Ljubomíra Drápala a soudců JUDr. Romana Fialy a JUDr. Mojmíra Putny v právní 
věci žalobkyně Č. r. - Ú. p. z. s. v. v. m., proti žalovanému S. b. d. P., o 
440.000,- Kč s příslušenstvím, vedené u Okresního soudu v Ostravě pod sp. zn. 
57 C 219/2008, o dovolání žalobkyně proti rozsudku Krajského soudu v Ostravě ze 
dne 16. dubna 2009 č.j. 11 Co 102/2009-71, takto:

 I. Dovolání žalobkyně se zamítá.
 II. Žádný z účastníků nemá právo na náhradu nákladů dovolacího řízení.

O d ů v o d n ě n í :

 Žalobkyně se domáhala, aby jí žalovaný zaplatil 440.000,- Kč se zákonným 
úrokem z prodlení. Žalobu zdůvodnila zejména tím, že podle usnesení Okresního 
soudu v Ostravě ze dne 2.5.2007 č.j. 99 D 877/2006 jí ve smyslu ustanovení § 
462 občanského zákoníku jako odúmrť připadl po zůstaviteli J. V. majetek, do 
něhož patří také "členský podíl včetně práv a povinností ve Stavebním bytovém 
družstvu P."; v dědickém řízení byla hodnota členského podílu stanovena na 
základě znaleckého posudku ve výši 440.000,- Kč. Žalobkyně opakovaně vyzvala 
žalovaného k úhradě členského podílu ve výši 440.000,- Kč, žalovaný jí však 
dosud nic nezaplatil.
 Žalovaný namítal, že stát se nemůže stát členem družstva, neboť mu v tom brání 
zákaz uvedený v ustanovení § 30 odst. 1 zákona č. 219/2000 Sb., a že, zemře-li 
člen družstva bez dědiců, zaniká smrtí jeho členství a nemůže přejít na stát, 
kterému dědictví připadlo jako tzv. odúmrť. Podle ustanovení § 233 odst. 1 
obchodního zákoníku má při zániku členství za trvání družstva dosavadní člen 
nárok na vypořádací podíl, a proto žalobkyně má "nárok pouze na částku ve výši 
vypořádacího podílu", kterou jí žalovaný v březnu 2008 poukázal na účet.
 Okresní soud v Ostravě rozsudkem ze dne 3.10.2008 č.j. 57 C 219/2008-41 žalobu 
zamítl a rozhodl, že žádný z účastníků nemá právo na náhradu nákladů řízení. 
Dovodil, že stát nabyl majetek po zůstaviteli J. V. podle ustanovení § 462 
občanského zákoníku jako odúmrť, že - i když má v dědickém řízení obdobné 
postavení jako dědic - není dědicem zůstavitele a že "vstupuje do právního 
postavení zůstavitele a musí se tedy podřídit stavu jaký tu byl, tj. právům a 
povinnostem, které měl zůstavitel ke dni svého úmrtí". Ze stanov žalovaného 
vyplývá, že členem družstva může být pouze zletilý občan - fyzická osoba s 
trvalým pobytem na území České republiky; již z tohoto důvodu se stát nemohl 
stát po J. V. členem družstva. Podle ustanovení § 232 odst. 3 obchodního 
zákoníku má žalobkyně nárok na vypořádací podíl člena, jehož členství zaniklo. 
Protože vypořádací podíl byl žalobkyni již uhrazen, byla žaloba zamítnuta.
 K odvolání žalobkyně Krajský soud v Ostravě rozsudkem ze dne 16.4.2009 č.j. 11 
Co 102/2009-71 rozsudek soudu prvního stupně co do částky 12.160,- Kč a úroků z 
prodlení z částky 440.000,- Kč od 15.7.2007 do 27.3.2008 z důvodu zpětvzetí 
žaloby zčásti zrušil a řízení v tomto rozsahu zastavil, "ve zbývajícím rozsahu" 
rozsudek soudu prvního stupně potvrdil a rozhodl, že žádný z účastníků nemá 
právo na náhradu nákladů odvolacího řízení. Ztotožnil se se závěry soudu 
prvního stupně a dovodil, že "odúmrť není dědictví", že stát "v postavení 
nabyvatele odúmrti nemá postavení dědice" a že proto "nepřechází smrtí nájemce 
jeho členství v družstvu a nájem bytu na stát". Členství zemřelého J. V. v 
družstvu žalovaného zaniklo jeho smrtí, "není zde dědic, který by mohl družstvo 
požádat o členství, a členství žalobkyně v bytovém družstvu žalovaného je 
vyloučeno Stanovami žalovaného", což není v rozporu s ustanovením § 30 odst. 1 
zákona č. 219/2000 Sb. Protože stát není dědicem, nemůže mu podle ustanovení § 
706 odst. 3 občanského zákoníku připadnout členský podíl po zemřelém. Rovněž 
družstvu "nesvědčí členský podíl, tj. ani nenabývá jeho tržní hodnotu, družstvo 
samo je vlastníkem bytu a nemůže být členem družstva, tj. sebe sama". Podle 
"nálezu Ústavního soudu sp. zn. II. ÚS 118/2000" mohlo "k přechodu členských 
práv a povinností dojít pouze na dědice, nikoliv na osobu, které připadlo 
dědictví jiným způsobem než děděním, a jestliže připadlo dědictví státu jako 
odúmrť, nebyl stát dědicem, proto se nemohl stát ani nositelem členských práv a 
povinností". Odvolací soud uzavřel, že "žalobkyně má právo na vypořádací podíl 
podle § 232 odst. 3 obch. zák. a že tento podíl byl žalobkyni v průběhu řízení 
vyplacen".
 Proti tomuto rozsudku odvolacího soudu (proti jeho potvrzujícímu výroku) 
podala žalobkyně dovolání. Nesouhlasí s právním názorem soudu, podle kterého 
členství v družstvu nepřešlo na stát a podle kterého má proto nárok pouze na 
"vypořádací podíl". Podle ustanovení § 30 odst. 1 zákona č. 219/2000 Sb. se 
stát sice nemůže zúčastnit založení družstva ani do něj vstoupit anebo členství 
v něm nabýt převodem, ale v případě odúmrti dochází k přechodu majetku na stát 
ze zákona; stanou-li se práva vyplývající z členství součástí majetku, naloží s 
nimi příslušná organizační složka v souladu s tímto zákonem. Přípustnost 
dovolání žalobkyně dovozuje z ustanovení § 237 odst.1 písm.c) občanského 
soudního řádu a navrhuje, aby dovolací soud rozsudky soudů obou stupňů zrušil a 
aby věc vrátil k dalšímu řízení.
Nejvyšší soud České republiky jako soud dovolací (§ 10a občanského soudního 
řádu) věc projednal podle zákona č. 99/1963 Sb., občanský soudní řád, ve znění 
účinném do 30.6.2009 (dále jen "o.s.ř."), neboť dovoláním je napaden rozsudek 
odvolacího soudu, který byl vydán před 1.7.2009 (srov. Čl. II bod 12 zákona č. 
7/2009 Sb., kterým se mění zákon č. 99/1963 Sb., ve znění pozdějších předpisů a 
další související zákony). Po zjištění, že dovolání proti pravomocnému rozsudku 
odvolacího soudu bylo podáno oprávněnou osobou (účastníkem řízení) ve lhůtě 
uvedené v ustanovení § 240 odst. 1 o.s.ř., se nejprve zabýval otázkou 
přípustnosti dovolání.
 Dovoláním lze napadnout pravomocná rozhodnutí odvolacího soudu, pokud to zákon 
připouští (§ 236 odst. 1 o.s.ř.).
 Podmínky přípustnosti dovolání proti rozsudku odvolacího soudu jsou obsaženy v 
ustanovení § 237 o.s.ř.
 Dovolání je přípustné proti rozsudku odvolacího soudu, jímž bylo změněno 
rozhodnutí soudu prvního stupně ve věci samé [§ 237 odst.1 písm.a) o.s.ř.] nebo 
jímž bylo potvrzeno rozhodnutí soudu prvního stupně, kterým soud prvního stupně 
rozhodl ve věci samé jinak než v dřívějším rozsudku (usnesení) proto, že byl 
vázán právním názorem odvolacího soudu, který dřívější rozhodnutí zrušil [§ 237 
odst.1 písm.b) o.s.ř.], anebo jímž bylo potvrzeno rozhodnutí soudu prvního 
stupně, jestliže dovolání není přípustné podle ustanovení § 237 odst.1 písm.b) 
o.s.ř. a dovolací soud dospěje k závěru, že napadené rozhodnutí má ve věci samé 
po právní stránce zásadní význam [§ 237 odst.1 písm.c) o.s.ř.].
 Žalobkyně dovoláním napadá rozsudek odvolacího soudu, jímž byl potvrzen 
rozsudek soudu prvního stupně ve věci samé. Podle ustanovení § 237 odst.1 
písm.b) o.s.ř. dovolání není přípustné, a to již proto, že soudem prvního 
stupně nebyl vydán rozsudek, který by byl odvolacím soudem zrušen. Dovolání 
žalobkyně proti rozsudku odvolacího soudu tedy může být přípustné jen při 
splnění předpokladů uvedených v ustanovení § 237 odst.1 písm.c) o.s.ř.
 Rozhodnutí odvolacího soudu má po právní stránce zásadní význam ve smyslu 
ustanovení § 237 odst.1 písm.c) o.s.ř. zejména tehdy, řeší-li právní otázku, 
která v rozhodování dovolacího soudu dosud nebyla vyřešena nebo která je 
odvolacími soudy nebo dovolacím soudem rozhodována rozdílně, nebo řeší-li 
právní otázku v rozporu s hmotným právem [§ 237 odst.3 o.s.ř.].
 Dovolací soud je při přezkoumání rozhodnutí odvolacího soudu zásadně vázán 
uplatněnými dovolacími důvody (srov. § 242 odst.3 o.s.ř.); vyplývá z toho mimo 
jiné, že při zkoumání, zda napadené rozhodnutí odvolacího soudu má ve smyslu 
ustanovení § 237 odst.3 o.s.ř. ve věci samé po právní stránce zásadní právní 
význam, může posuzovat jen takové právní otázky, které dovolatel v dovolání 
označil.
 Přípustnost dovolání podle ustanovení § 237 odst.1 písm.c) o.s.ř. není 
založena již tím, že dovolatel tvrdí, že napadené rozhodnutí odvolacího soudu 
má ve věci samé po právní stránce zásadní význam. Přípustnost dovolání nastává 
tehdy, jestliže dovolací soud za použití hledisek, příkladmo uvedených v 
ustanovení § 237 odst.3 o.s.ř., dospěje k závěru, že napadené rozhodnutí 
odvolacího soudu ve věci samé po právní stránce zásadní význam skutečně má.
 Pro rozhodnutí v projednávané věci bylo mimo jiné významné vyřešení právní 
otázky, jaká práva a povinnosti přecházejí na stát, jemuž dědictví připadlo na 
základě odúmrti (§ 462 občanského zákoníku), byl-li zůstavitel (výlučným) 
členem bytového družstva a (výlučným) nájemcem družstevního bytu. Protože 
uvedená právní otázka dosud nebyla dovolacím soudem vyřešena a protože její 
posouzení bylo pro rozhodnutí projednávané věci významné (určující), 
představuje napadený rozsudek odvolacího soudu rozhodnutí, které má ve věci 
samé po právní stránce zásadní význam. Nejvyšší soud ČR proto dospěl k závěru, 
že dovolání žalobkyně proti rozsudku odvolacího soudu je přípustné podle 
ustanovení § 237 odst.1 písm.c) o.s.ř.
 Po přezkoumání rozsudku odvolacího soudu ve smyslu ustanovení § 242 o.s.ř., 
které provedl bez jednání (§ 243a odst. 1 věta první o.s.ř.), Nejvyšší soud ČR 
dospěl k závěru, že dovolání není opodstatněné.
 Členství fyzické osoby v družstvu zaniká smrtí. Dědic členských práv a 
povinností zůstavitele může požádat družstvo o členství. Zákon nebo stanovy 
mohou určit, kdy představenstvo nesmí dědicovo členství odmítnout nebo kdy se 
nevyžaduje souhlas představenstva s nabytím členských práv a povinností 
dědicem; souhlas představenstva se nevyžaduje, jestliže dědic nabyl práva a 
povinnosti spojené s členstvím v bytovém družstvu (srov. § 232 odst.1 a 2 
obchodního zákoníku).
 Jestliže zemře nájemce družstevního bytu a nejde-li o byt ve společném nájmu 
manželů, přechází smrtí nájemce jeho členství v družstvu a nájem bytu na toho 
dědice, kterému připadl členský podíl (srov. § 706 odst.2 občanského zákoníku 
ve znění účinném do 31.3.2006).
 Pod pojmem "členský podíl" je třeba rozumět "podíl" definovaný v ustanovení § 
61 odst.1 větě poslední obchodního zákoníku, tedy míru účasti člena na čistém 
obchodním majetku družstva, jež připadá na jeho podíl. Členský podíl má svoji 
kvantitativní a kvalitativní stránku či složku. Kvantitativní stránka vyjadřuje 
majetkový podíl člena na družstvu. Kvalitativní stránka představuje souhrn 
jednotlivých práv a povinností člena. Členským podílem je třeba rozumět účast 
člena v družstvu a z ní plynoucí práva a povinnosti. Členský podíl se oceňuje 
jako míra účasti člena na čistém obchodním majetku k rozhodnému okamžiku.
 Úprava přechodu členství v souvislosti s úmrtím člena bytového družstva 
obsažená v občanském zákoníku je speciální k ustanovení § 232 obchodního 
zákoníku, kterým se řídí otázky členství vyvolané smrtí člena v jiných 
(ostatních) typech družstev (srov. též právní názor vyjádřený v usnesení 
Nejvyššího soudu ze dne 18.3.2009 sp. zn. 29 Cdo 328/2007, které bude 
uveřejněno ve Sbírce soudních rozhodnutí a stanovisek). Vyplývá z toho mimo 
jiné, že ten, na koho podle právní úpravy obsažené v občanském zákoníku přešla 
členská práva a povinnosti zemřelého člena bytového družstva, se stává na jeho 
místě členem družstva, aniž by musel požádat družstvo o členství, a že na něho 
bez dalšího přechází (kromě členství) též nájem družstevního bytu.
 Právní úprava obsažená v ustanovení § 706 odst.2 občanského zákoníku ve znění 
účinném do 31.3.2006 (nyní v § 706 odst.3 občanského zákoníku) hovoří o 
přechodu členství v družstvu a nájmu družstevního bytu na "toho dědice, kterému 
připadl členský podíl". Vzniká v této souvislosti nezbytně otázka, zda členství 
v družstvu a nájem družstevního bytu mohou přejít v důsledku projednání 
dědictví na někoho jiného než na toho, kdo je zůstavitelovým dědicem.
 Dědí se ze zákona, ze závěti nebo z obou těchto důvodů (§ 461 odst.1 
občanského zákoníku). Dědictví, jehož nenabude žádný dědic, připadne státu (§ 
462 občanského zákoníku). Je-li dědictví předluženo, mohou se dědici s věřiteli 
dohodnout, že jim dědictví přenechají k úhradě dluhů; soud tuto dohodu schválí, 
neodporuje-li zákonu nebo dobrým mravům (§ 471 odst.1 občanského zákoníku). 
Projednání dědictví je skončeno usnesením o dědictví, kterým bylo potvrzeno 
nabytí dědictví jedinému dědici [§ 481 občanského zákoníku, § 175q odst.1 
písm.a) o.s.ř.], nebo kterým byla schválena dohoda dědiců o vypořádání dědictví 
[§ 482 občanského zákoníku, § 175q odst.1 písm.c) o.s.ř.], nebo kterým bylo 
potvrzeno nabytí dědictví podle dědických podílů dědicům, jejichž dědické právo 
bylo prokázáno, nedošlo-li mezi dědici k dohodě [§ 483 občanského zákoníku, § 
175q odst.1 písm.d) o.s.ř.], nebo kterým bylo potvrzeno, že dědictví, které 
nenabyl žádný z dědiců, připadlo státu [§ 462 občanského zákoníku, § 175q 
odst.1 písm.b) o.s.ř.], anebo kterým byla schválena dohoda o přenechání 
předluženého dědictví zůstavitelovým věřitelům k úhradě dluhů [§ 471 odst.1 
občanského zákoníku, § 175p o.s.ř., § 175q odst.1 písm.c) o.s.ř.]. Je-li 
dědictví předluženo a nedošlo-li k dohodě o přenechání předluženého dědictví 
zůstavitelovým věřitelům k úhradě dluhů, lze nařídit likvidaci dědictví. 
Likvidaci dědictví může soud nařídit také tehdy, navrhne-li ji stát za podmínek 
uvedených v ustanovení § 472 odst.2 občanského zákoníku (§ 175t o.s.ř.). 
Nezanechal-li zůstavitel majetek nebo zanechal-li majetek jen nepatrné hodnoty, 
soud řízení o dědictví zastaví (§ 175h o.s.ř.).
 Z právní úpravy dědictví dále mimo jiné vyplývá, že v něm musí být vypořádán 
veškerý zůstavitelův majetek, včetně majetku jen nepatrné hodnoty, který bude 
při zastavení dědického řízení vydán tomu, kdo se postaral o zůstavitelův 
pohřeb. Nastane-li za řízení o dědictví stav, že dědictví nemůže nabýt žádný z 
dědiců (např. proto, že zůstavitel nezanechal dědice, že dědicové jsou 
nezpůsobilí dědit nebo že dědicové dědictví odmítli), soud potvrdí připadnutí 
dědictví (jako odúmrti) státu. V případě, že dědictví je předluženo, nabývají 
zůstavitelův majetek jeho věřitelé, kterým byl vydán na úhradu dluhů podle 
soudem schválené dohody, nebo ti, kdo ho získali při provádění likvidace 
dědictví, anebo stát, kterému připadl proto, že se ho nepodařilo při likvidaci 
zpeněžit. Ukáže-li se, že zůstavitel zanechal další majetek, který se objevil 
až po skončení (původního) dědického řízení, provede se o něm (dodatečné) 
řízení o dědictví; to platí vždy, objeví-li se další, v dědickém řízení dosud 
nevypořádaný zůstavitelův majetek.
 Odúmrtí připadá majetek státu proto, že dědictví nenabyl (nemohl nabýt) žádný 
dědic. Přechod majetku zůstavitele na stát odúmrtí se odlišuje od nabytí 
majetku, který stát získává jako dědic (na základě závětí); je-li stát dědicem, 
je jeho právní postavení vždy shodné s jinými osobami, které dědí majetek 
zůstavitele (stát v tomto případě může např. dědictví odmítnout a nese 
odpovědnost za zůstavitelovy dluhy), zatímco při odúmrti jsou jeho práva a 
povinnosti k majetku zůstavitele ovlivněny tím, že dědictví nemůže nabýt žádný 
dědic a že i v takovéto situaci musí být vypořádány majetek zůstavitele a jeho 
závazky (dluhy).
 Odúmrť nepředstavuje případ, kdy by si stát "přisvojoval" zůstavitelův 
majetek, který nenabyl žádný dědic (obdobně jako by šlo např. o opuštěné věci). 
Odúmrť je tradičně považována za jednu z forem universální sukcese; vyplývá z 
toho především, že je třeba na ni hledět analogicky podle právní úpravy nabytí 
zůstavitelova majetku dědici a o odpovědnosti dědiců za zůstavitelovy dluhy, 
ledaže zákon o tom stanoví při odúmrti něco jiného. Stát, i když není z důvodu 
odúmrti dědicem, má tedy, nestanoví-li zákon jinak, zásadně stejné právní 
postavení jako dědic.
 Přechod členství v bytovém družstvu a nájmu družstevního bytu nelze omezovat 
jen na toho, komu bylo jako jedinému dědici potvrzeno nabytí dědictví po 
zůstaviteli, nebo na ty, kdo dědí po zůstaviteli ze zákona nebo ze závěti anebo 
z obou těchto důvodů a byla soudem schválena jejich dohoda o vypořádání 
dědictví, popřípadě jimž bylo potvrzeno nabytí dědictví podle dědických podílů. 
Nelze totiž přehlížet, že v takovém případě, kdyby bylo projednání dědictví 
skončeno jiným způsobem, by zůstal (v rozporu se zákonem) majetek zůstavitele 
plně nevypořádán, přičemž by z tohoto stavu měl (mohl mít) prospěch někdo, kdo 
na podíl na zůstavitelově majetku nemá jakékoliv právo; názor žalovaného, že 
tomu, kdo získal podle výsledku projednání dědictví "členský podíl", aniž by se 
stal (mohl stát) členem družstva, a že proto má (může mít) nárok jen na 
"vypořádací podíl ve výši účetní hodnoty členského podílu ke dni smrti člena 
družstva", nemá oporu v zákoně; zákon v žádné podobě takovéto "odbytné" za 
členství v družstvu neumožňuje.
 Stát, jemuž připadlo dědictví jako odúmrť, odpovídá za zůstavitelovy dluhy a 
za přiměřené náklady jeho pohřbu stejně jako dědic (§ 472 odst.1 občanského 
zákoníku). Kdyby stát měl - jak uvádí žalovaný - mít místo členského podílu 
nárok na "vypořádací podíl ve výši účetní hodnoty členského podílu ke dni smrti 
člena družstva", znamenalo by to ve svých důsledcích též to, že by stát při 
odúmrti - oproti dědění - nabyl majetek nižší hodnoty, že by se tím založil 
(bez opory v zákoně) odlišný poměr mezi odúmrtí nabývanými právy a v důsledku 
odúmrti nabývanými povinnostmi a že by tu nutně byl rozdílný rozsah (na újmu 
věřitelů zůstavitele) odpovědnosti státu a dědiců za zůstavitelovy dluhy.
 Z uvedeného vyplývá, že při posouzení, zda došlo k přechodu zůstavitelova 
členství v bytovém družstvu a nájmu družstevního bytu, není na místě rozlišovat 
podle toho, jaký byl výsledek projednání dědictví. Nejvyšší soud proto dospěl k 
závěru, že zůstavitelovo členství v bytovém družstvu a nájem družstevního bytu 
přechází nejen na dědice, ale na každého, komu podle výsledku dědického řízení 
připadl členský podíl v družstvu. Vzhledem k tomu, že pro odúmrť majetku 
zůstavitele spočívajícího v členských právech a povinnostech v bytovém družstvu 
a v nájmu družstevního bytu není v zákoně obsažena zvláštní úprava a že stát má 
při odúmrti zásadně stejné právní postavení jako dědic, přechází i při tomto 
projednání dědictví členství (členská práva a povinnosti) zůstavitele v bytovém 
družstvu a nájem družstevního bytu na stát.
 Pro úplnost nutno dodat, že s nabytím každého majetku zůstavitele na základě 
odúmrti (a tedy i členství v bytovém družstvu a nájmu družstevního bytu) 
uvažuje též zákon č. 219/2000 Sb., o majetku České republiky a o jejím 
vystupování v právních vztazích, ve znění pozdějších předpisů (srov. § 13 
odst.1 tohoto zákona); na tom nic nemění ani to, že stát se nemůže zúčastnit 
založení družstva ani do něj vstoupit nebo členství v něm nabýt převodem, neboť 
zde nabytí majetku pramení ze zákonem stanovené povinnosti státu převzít (jako 
odúmrť) veškerý zůstavitelův majetek. S tímto majetkem je příslušná organizační 
složka povinna naložit v souladu s tímto zákonem (srov. § 30 odst.3 zákona č. 
219/2000 Sb., o majetku České republiky a o jejím vystupování v právních 
vztazích, ve znění pozdějších předpisů).
 Ve prospěch opačného závěru nelze úspěšně argumentovat ani tím, že "právo 
nájmu je jednoznačně vázáno na fyzickou osobu a jeho prostřednictvím uspokojuje 
fyzická osoba jako nájemce bytu pro svou potřebu bydlení". Takový závěr byl 
plně odůvodněn podle právní úpravy tzv. práva osobního užívání bytu účinné v 
době do 31.12.1991 (srov. též nález Ústavního soudu ze dne 3.1.2001 sp. zn. II 
ÚS 118/2000). Nájem bytu, při němž jako nájemce vystupuje právnická osoba (stát 
je jako účastník v občanskoprávních vztazích právnickou osobou - srov. § 21 
občanského zákoníku), nyní (po 1.1.1992) zákon výslovně připouští (srov. § 7 
zákona č. 102/1992 Sb. ve znění pozdějších předpisů) a není vyloučeno (a s 
ohledem na rovnost fyzických a právnických osob ani dobře nemůže být 
vyloučeno), aby se právnická osoba stala - bez ohledu na znění stanov družstva 
- členem bytového družstva a nájemcem družstevního bytu. I kdyby však (snad) 
byly členství v bytovém družstvu a nájem družstevníhobytu přípustné opravdu jen 
u fyzických osob, není možné takový majetek vylučovat z projednání dědictví, a 
to ani tehdy, má-li připadnout státu jako odúmrť; uvedená skutečnost by byla 
způsobilá ovlivnit pouze to, jak by bylo možné - po skončení dědického řízení – 
s tímto majetkem naložit ve smyslu ustanovení § 30 odst.3 zákona č. 219/2000 
Sb., o majetku České republiky a o jejím vystupování v právních vztazích, ve 
znění pozdějších předpisů. Ostatně, kdyby členy bytového družstva a nájemci 
družstevních bytů opravdu mohly být jen fyzické osoby, pak by to vylučovalo 
stát (a všechny právnické osoby) z nabytí majetku vždy, tedy i tehdy, kdyby 
byli (na základě závěti) zůstavitelovými dědici.
 Protože zůstavitelovo členství v bytovém družstvu nezaniklo, ale přešlo - jak 
uvedeno výše - na žalobkyni, které podle výsledku dědického řízení připadl 
členský podíl v družstvu, nemůže žalobkyně, dokud nezaniklo její členství v 
družstvu, požadovat po žalovaném vyplacení hodnoty tohoto členského podílu. 
Nebylo-li prokázáno (a ani tvrzeno), že by členství žalobkyně - poté, co na ni 
přešel z důvodu tzv. odúmrti majetek po zůstaviteli J. V. - zaniklo, rozhodly 
soudy správně (byť z ne zcela přiléhavých důvodů), když žalobu zamítly.
 Z uvedeného vyplývá, že rozsudek odvolacího soudu je správný. Protože nebylo 
zjištěno, že by rozsudek odvolacího soudu byl postižen některou z vad, 
uvedených v ustanovení § 229 odst.1 o.s.ř., § 229 odst.2 písm.a) a b) o.s.ř. 
nebo v § 229 odst.3 o.s.ř. anebo jinou vadou, která by mohla mít za následek 
nesprávné rozhodnutí ve věci, Nejvyšší soud České republiky dovolání žalobkyně 
podle ustanovení § 243b odst. 2 části věty před středníkem o.s.ř. zamítl.
 O náhradě nákladů dovolacího řízení bylo rozhodnuto podle ustanovení § 243b 
odst. 5 věty první, § 224 odst. 1 a § 151 odst. 1 části věty před středníkem 
o.s.ř., neboť žalobkyně s ohledem na výsledek řízení na náhradu svých nákladů 
nemá právo a žalovanému v dovolacím řízení žádné náklady nevznikly.
 Proti tomuto rozsudku není přípustný opravný prostředek.
V Brně dne 26. ledna 2010

                                      JUDr. Ljubomír   Drápal,v.r.
                                       předseda senátu

