Soud: Nejvyšší soud

Spisová značka: 6 Tz 1/2024

Datum rozhodnutí: 22.05.2024

Typ rozhodnutí: ROZSUDEK


Heslo: Řízení o odvolání, Sdělení obvinění, Výpověď spoluobviněného

Dotčené předpisy: § 160 odst. 1 tr. ř., § 207 odst. 2 tr. ř., § 254 odst. 1 tr. ř.

Kategorie rozhodnutí: C




6 Tz 1/2024-11511 





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 22. 5. 2024 v senátě 
složeném z předsedy senátu JUDr. Ivo Kouřila a soudců Mgr. Pavla Götha a JUDr. 
Vladimíra Veselého stížnost pro porušení zákona, kterou podal ministr 
spravedlnosti ve prospěch obviněných J. F. a V. R. proti pravomocnému rozsudku 
Krajského soudu v Praze ze dne 24. 11. 2020, č. j. 10 To 303/2020-11166, a 
rozhodl  takto: 


I. Podle § 268 odst. 2 tr. ř. se vyslovuje, že pravomocným rozsudkem Krajského 
soudu v Praze ze dne 24. 11. 2022, č. j. 10 To 303/2020-11166, byl porušen 
zákon v neprospěch
- obviněného V. R. ve výroku pod bodem I. v části, v níž byl uznán vinným 
jednáním popsaným pod bodem IV. výroku o vině rozsudku Okresního soudu 
Praha-západ ze dne 20. 1. 2020, č. j. 17 T 142/2011-11050, a to v ustanoveních 
§ 2 odst. 5, 6, § 254 odst. 1 a § 259 odst. 3 tr. ř., 
- obviněné J. F. ve výroku pod bodem II. v ustanoveních § 254 odst. 1 a § 256 
tr. ř. a v řízení mu předcházejícím ve výroku o vině pod bodem IV. rozsudku 
Okresního soudu Praha-západ ze dne 20. 1. 2020, č. j. 17 T 142/2011-11050, a to 
v ustanoveních § 2 odst. 5, 6 tr. ř. 

II. Podle § 269 odst. 2 tr. ř. se částečně zrušují
- rozsudek Krajského soudu v Praze ze dne 24. 11. 2020, č. j. 10 To 
303/2020-11166, ve všech výrocích týkajících se obviněného V. R. a ve výroku o 
zamítnutí odvolání obviněné J. F.,
- rozsudek Okresního soudu Praha-západ ze dne 20. 1. 2020, č. j. 17 T 
142/2011-11050, v části týkající se všech výroků učiněných ve vztahu k 
obviněným V. R. a  J. F.,
- všechna další rozhodnutí na zrušené části rozsudků obsahově navazující, pokud 
vzhledem ke změně, k níž došlo zrušením, pozbyla podkladu. 
III. Podle § 270 odst. 1 tr. ř. se Okresnímu soudu Praha-západ přikazuje, aby 
věc v části týkající se obviněných V. R. a  J. F. v potřebném rozsahu znovu 
projednal a rozhodl.


Odůvodnění:


I.
Řízení předcházející podání stížnosti pro porušení zákona

1.	Rozsudkem Okresního soudu Praha-západ (dále „soud prvního stupně“, 
příp. „soud“) ze dne 20. 1. 2020, č. j. 17 T 142/2011-11050, byla obviněná J. 
F. (dále také „obviněná“) uznána vinnou trestnými činy zneužívání pravomoci 
veřejného činitele podle § 158 odst. 1 písm. a) tr. zák. a pojistného podvodu 
podle § 250a odst. 1, 3 tr. zák. spáchaným ve formě pomoci podle § 10 odst. 1 
písm. c) tr. zák. a obviněný V. R. (dále také „obviněný“) byl uznán vinným 
pokračujícím zvlášť závažným zločinem zneužití pravomoci úřední osoby podle § 
329 odst. 1 písm. a), odst. 2 písm. f) tr. zákoníku a pokračujícím zločinem 
pojistného podvodu podle § 210 odst. 1 písm. c), odst. 5 písm. c) tr. zákoníku 
spáchaným ve formě pomoci podle § 24 odst. 1 písm. c) tr. zákoníku, jichž se 
dopustili způsobem specifikovaným ve výroku rozsudku.

2.	Za tyto trestné činy byla obviněná J. F. odsouzena podle § 158 odst. 
1 tr. zák. za použití § 35 odst. 1 tr. zák. k úhrnnému trestu odnětí svobody v 
trvání osmi měsíců, jehož výkon jí byl podle § 58 odst. 1 a § 59 odst. 1 tr. 
zák. podmíněně odložen na zkušební dobu v trvání dvou roků. V případě 
obviněného V. R. bylo podle § 44 tr. zákoníku upuštěno od uložení souhrnného 
trestu vzhledem k jeho odsouzení z rozsudku Okresního soudu Praha-západ ze dne 
13. 2. 2019, č. j. 14 T 215/2012-2915, který nabyl právní moci dne 30. 9. 2019 
ve spojení s usnesením Krajského soudu v Praze ze dne 30. 9. 2019, č. j. 10 To 
154/2019-3027.

3.	O odvoláních obviněných proti tomuto rozsudku rozhodl Krajský soud v 
Praze (dále „odvolací soud“) rozsudkem ze dne 24. 11. 2020, č. j. 10 To 
303/2020-11166, kterým ho podle § 258 odst. 1 písm. d), odst. 2 tr. ř. zrušil 
ohledně obviněného V. R. (za použití § 261 tr. ř. i ohledně spoluobviněné M. 
P.). Za podmínek § 259 odst. 3 tr. ř. znovu ve věci rozhodl tak, že uznal 
obviněného V. R. pokračujícím přečinem zneužití pravomoci úřední osoby podle § 
329 odst. 1 písm. a) tr. zákoníku a pokračujícím přečinem pojistného podvodu 
podle § 210 odst. 1 písm. c), odst. 4 tr. zákoníku, ve formě pomoci podle § 24 
odst. 1 písm. c) tr. zákoníku. Podle § 44 tr. zákoníku upustil od uložení 
souhrnného trestu ohledně obviněného V. R. ve vztahu k rozsudku Okresního soudu 
Praha-západ ze dne 13. 2. 2019, č. j. 14 T 215/2012-2915, potvrzeného usnesením 
Krajského soudu v Praze ze dne 30. 9. 2019, č. j. 10 To 154/2019-3027. Podle § 
256 tr. ř. odvolání obviněné J. F. zamítl.

II.
Stížnost pro porušení zákona a vyjádření k ní

4.	 Proti rozsudku Krajského soudu v Praze ze dne 24. 11. 2020, č. j. 10 
T 303/2020-11166, podal ministr spravedlnosti České republiky (dále jen 
„ministr spravedlnosti“ nebo „stěžovatel“) podle § 266 odst. 1 tr. ř. stížnost 
pro porušení zákona ve prospěch obviněných. Podle ministra spravedlnosti došlo 
rozsudkem odvolacího soudu k porušení zákona v neprospěch obviněného R. v § 254 
odst. 1 a § 259 odst. 3 tr. ř., § 2 odst. 5, 6 tr. ř. ve spojitosti s § 24 
odst. 1 písm. c), § 210 odst. 1 písm. c), odst. 4 a § 329 odst. 1 písm. a) tr. 
zákoníku. Týmž rozsudkem odvolacího soudu došlo podle stěžovatele k porušení 
zákona v neprospěch obviněné F. v § 254 odst. 1 a § 256 tr. ř. V řízení mu 
předcházejícím byl podle něj rozsudkem soudu prvního stupně porušen zákon v 
její neprospěch v § 2 odst. 5, 6 tr. ř. ve spojitosti s § 10 odst. 1 písm. c), 
§ 158 odst. 1 písm. a), § 250a odst. 1, 3 tr. zák.

5.	Podle ministra spravedlnosti došlo k odsouzení obviněných na základě 
procesně nepřípustné výpovědi spoluobviněné Š. ze dne 25. 8. 2009, neboť k 
jejímu výslechu došlo před oznámením obvinění zbylým obviněným. Vzhledem k 
okolnostem věci přitom není možné na tuto výpověď nahlížet jako na neodkladný 
úkon, a to ani s ohledem na závěry rozsudku Nejvyššího soudu ze dne 20. 3. 
1996, sp. zn. 2 Tzn 9/96. Zadržení obviněných totiž bylo možné a lhůta k němu 
končila až po provedení výslechu obviněné Š. Rovněž měla být o tomto úkonu 
vyrozuměna obhájkyně obviněného R., což se nestalo. Daná výpověď pak byla čtena 
v hlavním líčení podle § 207 odst. 2 tr. ř., ačkoliv tato mohla být pouze 
předestřena postupem podle § 212 tr. ř. Obvinění nebyli o výslechu 
spoluobviněné Š. vyrozuměni a neměli tak možnost účasti na tomto úkonu, např. i 
v zastoupení obhájcem, a nebyla tak dodržena zásada kontradiktornosti. Soud 
prvního stupně pochybil, když založil usvědčení obviněných právě na výpovědi 
spoluobviněné Š. (na rozdíl od zbylých obviněných, jejichž vina byla dovozena i 
na podkladě dalších provedených důkazů). Odvolací soud poté pochybil, když 
akceptoval takový způsob hodnocení důkazů ze strany soudu prvního stupně. Na 
uvedeném nic nemění, že částečně zrušil odvoláními napadený rozsudek, protože 
sám znovu rozhodl na podkladě skutkových zjištěních učiněných soudem prvního 
stupně. Obvinění sice svými odvoláními nebrojili proti tomu, že výpověď 
spoluobviněné Š. byla procesně nepoužitelná, touto skutečnosti se však odvolací 
soud měl přesto zabývat, neboť je to jeho povinnost ve smyslu § 2 odst. 6 tr. 
ř. Bez předmětné výpovědi by přitom nebylo možné dovodit zavinění na straně 
obviněných. 

6.	Podle ministra spravedlnosti je stížnost pro porušení zákona v 
projednávané věci přípustná, ačkoliv v ní již rozhodoval Nejvyšší soud, a to 
odmítnutím dovolání obviněných podle § 265i odst. 1 písm. b) tr. ř. Stížnost 
totiž nesměřuje proti tomuto rozhodnutí, neboť Nejvyšší soud se dovoláními 
věcně nezabýval a k nyní namítané problematice se nevyjádřil. 

7.	S ohledem na výše uvedené proto ministr spravedlnosti navrhl 
Nejvyššímu soudu, aby 
·	podle § 268 odst. 2 tr. ř. vyslovil, že rozsudkem Krajského soudu v 
Praze ze dne 24. 11. 2022, č. j. 10 To 303/2020-11166, byl
ve vztahu k obviněnému R. ve výroku pod bodem I. v části, v níž byl uznán 
vinným jednáním popsaným pod bodem IV. výroku o vině rozsudku Okresního soudu 
Praha-západ ze dne 20. 1. 2020, č. j. 17 T 142/2011-11050, porušen zákon v jeho 
neprospěch jednak v § 254 odst. 1 a § 259 odst. 3 tr. ř., jednak v § 2 odst. 5, 
6 tr. ř. ve spojitosti s § 24 odst. 1 písm. c), § 210 odst. 1 písm. c), odst. 4 
a § 329 odst. 1 písm. a) tr. zákoníku, a 
ve vztahu k obviněné F. ve výroku pod bodem II. porušen zákon v její neprospěch 
v § 254 odst. 1 a § 256 tr. ř. a v řízení mu předcházejícím ve výroku o vině 
pod bodem IV. rozsudku Okresního soudu Praha-západ ze dne 20. 1. 2020, č. j. 17 
T 142/2011-11050, a to v § 2 odst. 5, 6 tr. ř. ve spojitosti s § 10 odst. 1 
písm. c), § 158 odst. 1 písm. a), § 250a odst. 1, 3 tr. zák. ve znění účinném 
do 31. 12. 2009;
·	s odkazem na § 269 odst. 2 tr. ř. v odpovídající části zrušil ve 
vztahu k oběma obviněným rozsudek Krajského soudu v Praze ze dne 24. 11. 2020, 
č. j. 10 To 303/2020-11166, a rovněž zrušil ve výroku o vině pod bodem IV. 
ohledně obou obviněných rozsudek Okresního soudu Praha-západ ze dne 20. 1. 
2020, č. j. 17 T 142/2011-11050, a konečně zrušil také další rozhodnutí na 
zrušené rozsudky obsahově navazující, pokud vzhledem ke změně, k níž došlo 
zrušením, pozbyla podkladu, a 
·	v souladu s § 270 odst. 1 tr. ř. Okresnímu soudu Praha-západ přikázal, 
aby věc v potřebném rozsahu znovu projednal a rozhodl.

8.	Státní zástupkyně činná u Nejvyššího státního zastupitelství (dále 
jen „státní zástupkyně“) zrekapitulovala argumentaci ministra spravedlnosti a 
uvedla, že se s ní ztotožňuje. Proto navrhla, aby jí Nejvyšší soud vyhověl 
způsobem specifikovaným ve stížnosti pro porušení zákona. Zároveň uvedla, že 
pokud by Nejvyšší soud hodlal rozhodnout jiným způsobem než uvedeným v § 274 
odst. 2, 3 tr. ř., pak pro tento případ souhlasí s rozhodnutím v neveřejném 
zasedání podle § 274 odst. 4 tr. ř. ve znění účinném od 8. 12. 2021.

9.	Obviněná se ke stížnosti pro porušení zákona vyjádřila tak, že se k 
ní připojuje a žádá, aby byla rozhodnutí soudů v její trestní věci zrušena, 
neboť byla vydána pouze na podkladě jediného důkazu, který byl procesně 
nepoužitelný. Dodala, že navíc navrhovala provedení důkazů, které by prvotní 
výpověď spoluobviněné Š. zpochybnily, ale tyto provedeny nebyly.

III.
Přípustnost stížnosti pro porušení zákona

10.	Nejvyšší soud se nejdříve zabýval, zda je stížnost pro porušení 
zákona přípustná, a to vzhledem ke skutečnosti, že v předmětné věci již 
rozhodoval usneseními ze dne 18. 8. 2021, č. j. 6 Tdo 880/2021-11415 (o 
dovolání obviněného Š.) a ze dne 30. 8. 2021, č. j. 6 Tdo 881/2021-11422 (o 
dovolání obviněné F.) jako soud dovolací. Podle § 266 odst. 1 tr. ř. není 
stížnost pro porušení zákona přípustná, pokud směřuje proti rozhodnutí 
Nejvyššího soudu. V dané věci ovšem ministr spravedlnosti svoji stížnost 
směřuje pouze proti rozsudkům soudu prvního stupně a odvolacího soudu. Nejvyšší 
soud obě dovolání odmítl podle § 265i odst. 1 písm. b) tr. ř., jelikož byla 
podána z jiného důvodu, než je uveden v § 265b tr. ř., a co je podstatné, ve 
svých rozhodnutích se nevyjádřil k problematice řešené ministrem spravedlnost 
ve stížnosti pro porušení zákona, neboť procesní neúčinnost důkazu dovolateli 
nebyla namítána. Ministr spravedlnosti proto v postupu dovolacího soudu žádná 
pochybení neshledává, jím podaná stížnost proti jeho rozhodnutím nesměřuje, a 
jelikož v nich není k nyní nastoleném problému zaujat Nejvyšším soudem žádný 
právní názor, překážka ve smyslu § 266 odst. 1 tr. ř. není dána. S ohledem na 
uvedené Nejvyšší soud přistoupil k projednání podané stížnosti pro porušení 
zákona.

IV.
Relevantní právní úprava

11.	Podle § 2 odst. 5 tr. ř.	věty první orgány činné v trestním 
řízení postupují v souladu se svými právy a povinnostmi uvedenými v tomto 
zákoně a za součinnosti stran tak, aby byl zjištěn skutkový stav věci, o němž 
nejsou důvodné pochybnosti, a to v rozsahu, který je nezbytný pro jejich 
rozhodnutí.
12.	Podle § 2 odst. 6 tr. ř.	orgány činné v trestním řízení 
hodnotí důkazy podle svého vnitřního přesvědčení založeného na pečlivém uvážení 
všech okolností případu jednotlivě i v jejich souhrnu.

13.	Podle § 207 odst. 2 tr. ř. věty první se protokol o dřívější 
výpovědi obžalovaného přečte jen tehdy, když se jedná v nepřítomnosti 
obžalovaného, když obžalovaný odepře vypovídat anebo když se objeví podstatné 
rozpory mezi jeho dřívější výpovědí a jeho údaji při hlavním líčení a byl-li 
výslech proveden po sdělení obvinění způsobem odpovídajícím ustanovením tohoto 
zákona.

14.	Podle § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

15.	Podle § 259 odst. 3 tr. ř. věty první rozhodnout sám rozsudkem ve 
věci může odvolací soud, jen je-li možno nové rozhodnutí učinit na podkladě 
skutkového stavu, který byl v napadeném rozsudku správně zjištěn a popřípadě na 
základě důkazů provedených před odvolacím soudem doplněn nebo změněn.

IV.
Důvodnost stížnosti pro porušení zákona

16.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení tomuto rozhodnutí 
předcházející, a dospěl k závěru, že stížnost pro porušení zákona je důvodná.

IV./1. 
Okolnosti rozhodné pro posouzení věci
 
17.	V první řadě je třeba přisvědčit ministru spravedlnosti, že výpověď 
Š. z přípravného řízení opatřená dne 25. 8. 2009 byla zásadní pro odsouzení 
obviněných, pokud jde o skutek popsaný pod bodem IV. rozsudku soudu prvního 
stupně. Je tomu tak proto, že jak soud prvního stupně (bod 133. jeho rozsudku), 
tak odvolací soud (bod 12. jeho rozsudku) vyslovil závěr o vině obviněných, a 
tedy i o naplnění subjektivní stránky trestných činů, za které byli odsouzeni, 
pouze na podkladě této výpovědi, která byla čtena v hlavním líčení dne 20. 11. 
2019 postupem podle § 207 odst. 2 tr. ř. (č. l. 10931 p. v.). V konkrétnosti 
vyjádřeno, závěr o vině obviněných V. R. a  J. F. založil na tom, že podle 
zmíněné výpovědi neměla být spoluobviněná Š. u nehody vůbec přítomna. Obvinění 
však z pozice policistů přivolaných k dopravní nehodě (podle závěrů soudů 
opřených o tuto výpověď) sepsali protokol o nehodě, v němž označili 
spoluobviněnou Š. jako řidičku, přičemž uvedený protokol ji měli nechat 
podepsat.

18.	Dále Nejvyšší soud podotýká, že ze spisového materiálu vyplývá, že k 
výslechu obviněné Š. došlo dne 25. 8. 2009 (č. l. 612–615), přičemž opis 
usnesení o zahájení jejich trestného stíhání pro předmětný skutek obvinění 
převzali až dne 31. 8. 2009 (č. l. 92 p. v.). Účinky zahájení trestního stíhání 
vůči osobě, proti níž se řízení vede, nastávají až ve chvíli, kdy je jí sděleno 
obvinění, k čemuž v případě, že je obviněnému zasílán opis usnesení vydaného 
podle § 160 odst. 1, nebo při rozšíření trestního stíhání o další skutky podle 
§ 160 odst. 1, 5 tr. ř., dochází jeho převzetím. Z obsahu spisu proto vyplývá, 
že výslech obviněné Š., obsahující údaje, o něž se soudy opřely při vyslovení 
viny obviněných V. R. a  J. F., byl proveden před tím, než začali být pro 
jednání v něm popsané trestně stíháni. Z obsahu spisu rovněž plyne, že o tomto 
výslechu nebyli obvinění vyrozuměni, stejně jako obhájkyně V. R., v té době již 
trestně stíhaného pro jiný skutek (bod III. výroku rozsudku soudu), ač 
uplatnila požadavek, aby o provádění procesních úkonů, týkajících se jejího 
klienta, vyrozumívána byla. Přitom převzetí obhajoby obviněného spolu s žádostí 
obhájkyně o včasné vyrozumění o všech vyšetřovacích úkonech podle § 165 odst. 5 
tr. ř. bylo orgánům činným v trestním řízení oznámeno již dne 23. 6. 2009 (č. 
l. 511, 512).

IV./2.
Právní závěry plynoucí z výše uvedených skutkových zjištění

19.	Zjištění ohledně okamžiku, kdy byl ve stadiu přípravného řízení 
proveden výslech obviněné Š. a kdy ve vztahu k témuž skutku došlo k zahájení 
trestního stíhání obviněných R. a F. vede k závěru, že by poznatky z ní 
plynoucí byly vůči těmto obviněným procesně přípustným důkazem pouze za 
situace, že by ji bylo možno označit za důkaz neodkladný nebo neopakovatelný.

20.	Tento výslech byl sice podle protokolu o jeho provedení považován za 
neodkladný úkon, nicméně takovému jeho posouzení nelze přisvědčit. Ničím totiž 
není přesvědčivě doloženo, že by jeho provedení nemohlo být odloženo do 
okamžiku následujícího po zahájení trestního stíhání obviněných R. a F. Ostatně 
rozsudek soudu prvního stupně, stejně jako rozsudek odvolacího soudu, 
neobsahuje hodnocení daného výslechu obviněné Š. jako neodkladného úkonu. 
Neodkladnost takového úkonu a z něj vyplývající procesní použitelnost důkazu 
vůči spoluobviněným, kteří pro týž skutek ještě nebyli trestně stíháni, je 
nutné posuzovat z hlediska objektivních překážek. Takovou překážku by mohlo 
založit např. to, že v době provádění výslechu obviněného ještě není známa 
identita osob, které na činu participovaly, případně to, že jsou na útěku. V 
projednávané věci však taková ani obdobná situace nenastala, což vyplývá již z 
toho, že usnesení o zahájení trestního stíhání ze dne 25. 8. 2009 bylo pro 
příslušný skutek (bod IV. rozsudku) vydáno nejen vůči obviněné H. Š., ale 
současně i vůči obviněným R. a F. (č. l. 90-92). Ze zjištění o doručení opisu 
usnesení o zahájení trestního stíhání oběma jmenovaným obviněným plyne, že se 
před trestním stíháním neskrývali a byli tudíž pro orgány činné v trestním 
řízení dosažitelní. Nelze tak dovodit, že by prvotní výslech obviněné Š. 
proběhl jako úkon neodkladný, event. neopakovatelný, když nebylo důvodu 
domnívat se, že obviněnou Š. nebude možné vyslechnout v soudním stadiu řízení, 
případně opětovně po sdělení obvinění spoluobviněným ještě ve stadiu 
přípravného řízení.

21.	 Vzhledem k odlišně vyznívající výpovědi obviněné Š. učiněné u 
hlavního líčení nelze vadným shledávat samotný postup soudu podle § 207 odst. 2 
tr. ř. Jeho prostřednictvím si mohl soud opatřit (v závislosti na posouzením 
věrohodnosti té či oné vzájemně si odporující výpovědi) procesně účinný důkaz 
pro své rozhodnutí. Zjevnou vadou při jeho rozhodování o vině spoluobviněných 
však bylo, že si neujasnil, že z důvodů výše vyložených nemůže být výpověď této 
obviněné procesně účinným důkazem ve vztahu k spoluobviněným R. a F.

22.	Z výše provedeného výkladu je zřejmé, že soudy založily závěr o vině 
obviněných v podstatě jen na podkladě (vůči nim) procesně nepoužitelné výpovědi 
spoluobviněné Š. ze stadia přípravného řízení. Konkrétně ve vztahu k postupu 
soudu prvního stupně lze uvést, že jím byl porušen zákon v § 2 odst. 6 tr. ř. v 
neprospěch obou obviněných, neboť v rámci hodnocení důkazu chybně posoudil jeho 
zákonnost, resp. přípustnost ve vztahu k některým obviněným, čímž překročil 
mantinely zásady volného hodnocení důkazů. Bez zahrnutí poznatků plynoucích z 
prvotní výpovědi obviněné Š. do svých úvah by za stavu zbylé důkazní materie 
nemohl obstát závěr soudu o vině obviněných. Vzhledem k tomu, že tento důkaz 
vůbec neměl být ve vztahu k obviněným hodnocen, došlo v jejich neprospěch i k 
porušení zákona v § 2 odst. 5 tr. ř., neboť nebyl a ani nemohl být zjištěn 
skutkový stav věci (skrze hodnocení procesně přípustných důkazů), o němž nejsou 
důvodné pochybnosti.

23.	Obvinění v rámci svých odvolání rozporovali prvotní výpověď 
spoluobviněné Š. pouze z obsahového hlediska a nenamítali její procesní 
nepoužitelnost ve vztahu k nim. Podle § 254 odst. 1 tr. ř. ovšem musí odvolací 
soud přihlédnout i k vadám nevytýkaným v odvolání, pokud tyto mají vliv na 
správnost výroků, proti nimž odvolání směřuje. To se však nestalo, jelikož 
odvolací soud plně akceptoval skutková zjištění soudu prvního stupně 
vyplývající z výpovědi obviněné Š. z přípravného řízení. Její přípustnosti se 
věnoval pouze v bodě 12., když podotkl, že ji považuje za procesně použitelnou.

24.	Postupem podle § 207 odst. 2 tr. ř. by však z důvodu podstatných 
rozporů mezi dvěma výpověďmi obviněné Š. mohl soud prvního stupně protokol o 
její dřívější výpovědi číst k důkazu jen tehdy (viz bod 16.), pokud by byl 
výslech proveden po sdělení obvinění. Tento požadavek byl splněn jen vůči 
obviněné Š., nikoli však i ve vztahu k obviněným, v jejichž prospěch byla 
podána stížnost pro porušení zákona. V obecnosti tedy nedošlo (jak již bylo 
zmíněno výše) k pochybení, pokud byl zvolen postup podle § 207 odst. 2 tr. ř., 
neboť obviněná Š., jejíž dřívější výpověď byla čtena v hlavním líčení, byla 
před výslechem obeznámena s tím, že proti ní bylo zahájeno trestní stíhání.

25.	Odvolací soud však měl zohlednit to, že soud prvního stupně 
postupoval nesprávně (v rozporu s výše označeným § 2 odst. 5, 6 tr. ř.), když 
dřívější výpověď obviněné Š. hodnotil i k tíži obviněných, kterým v době jejího 
opatření ještě nebylo sděleno obvinění. Obsah této výpovědi totiž vůči nim 
nemohl být použit. Jelikož z tohoto hlediska napadené rozhodnutí soudu 
nepřezkoumal, porušil tím § 254 odst. 1 tr. ř. ve vztahu k oběma obviněným, a 
to v jejich neprospěch.

26.	Ve vztahu k obviněnému R. odvolací soud porušil zákon v jeho 
neprospěch i v § 259 odst. 3 tr. ř., neboť po zrušení napadeného rozsudku sám 
rozhodl na podkladě nesprávně zjištěného skutkového stavu, založeného na 
hodnocení procesně nepoužitelného důkazu.

27.	V neprospěch obviněné F. pak porušil zákon v § 256 tr. ř., neboť 
její odvolání zamítl, ačkoliv bylo důvodné. 

28.	Nejvyšší soud nevyslovil porušení zákona v dalších ministrem 
spravedlnosti označených ustanoveních, jelikož se jedná o hmotněprávní 
ustanovení, k jejichž chybné aplikaci došlo až druhotně v návaznosti na 
procesní pochybení soudů. Jinak řečeno, soudy založily závěr o správnosti 
právní kvalifikace skutku pod bodem IV. výroku rozsudku soudu na chybných 
procesních premisách vyplývajících z nesprávně provedeného dokazování. To však 
neznamená, že hmotněprávní posouzení daného skutku tak, jak byl soudy, byť 
chybným postupem, zjištěn, bylo provedeno nesprávně. Ostatně obsahově tímto 
směrem nemíří ani námitky obsažené v právě projednávané stížnosti pro porušení 
zákona.

V.
Způsob rozhodnutí

29.	S ohledem na výše uvedené rozhodl Nejvyšší soud o podané stížnosti o 
porušení zákona způsobem uvedeným ve výroku tohoto rozsudku. 

30.	Podle § 268 odst. 2 tr. ř. vyslovil, že pravomocným rozsudkem 
Krajského soudu v Praze ze dne 24. 11. 2022, č. j. 10 To 303/2020-11166, byl 
porušen zákon v neprospěch obviněného V. R. ve výroku pod bodem I. v části, v 
níž byl uznán vinným jednáním popsaným pod bodem IV. výroku o vině rozsudku 
Okresního soudu Praha-západ ze dne 20. 1. 2020, č. j. 17 T 142/2011-11050. 
Porušení zákona shledal v ustanoveních § 2 odst. 5, 6, § 254 odst. 1 a § 259 
odst. 3 tr. ř. z důvodů vyložených výše.

31.	U obviněné J. F. byl citovaným rozsudkem zákon v její neprospěch 
porušen ve výroku pod bodem II. v ustanoveních § 254 odst. 1 a § 256 tr. ř. a v 
řízení mu předcházejícím též rozsudkem Okresního soudu Praha-západ ze dne 20. 
1. 2020, č. j. 17 T 142/2011-11050, konkrétně ve výroku pod bodem IV., a to v 
ustanoveních § 2 odst. 5, 6 tr. ř.

32.	Nejvyšší soud proto podle § 269 odst. 2 tr. ř. rozhodl o částečném 
(neboť oběma rozsudky bylo rozhodnuto o vině a trestu dalších obviněných, v 
jejichž prospěch stížnost pro porušení zákona nebyla podána) zrušení označených 
rozhodnutí, přičemž rozsudek Krajského soudu v Praze ze dne 24. 11. 2020, č. j. 
10 To 303/2020-11166, ohledně obviněného V. R. zrušil ve všech výrocích. Byť 
bylo konstatováno porušení zákona z důvodu důkazním řízení nepodloženého 
skutkového zjištění jen ve vztahu k jednání tohoto obviněného (a obviněné J. 
F.) popsaného ve výroku rozsudku soudu prvního stupně pod bodem IV., právní 
kvalifikace skutku de iure vyjádřená v rozsudku odvolacího soudu, tj. posouzení 
tohoto jednání obviněného společně s jednáním popsaným pod bodem III. výroku 
rozsudku soudu prvního stupně jako označených pokračujících trestných činů 
spáchaných dvěma dílčími útoky (dne 19. 1. 2008 a dne 17. 3. 2008), odůvodnila 
zrušení celého výroku o vině a na něj navazujícího výroku o trestu. Nejvyšší 
soud proto rozhodl o zrušení všech výroků učiněných odvolacím soudem ve vztahu 
k tomuto obviněnému [tedy i výroku, jímž podle § 258 odst. 1 písm. d), odst. 2 
tr. ř. ve vztahu k tomuto obviněnému zrušil napadený rozsudek soudu prvního 
stupně].

33.	Důsledkem tohoto řešení bylo to, že vyvstala rovněž potřeba zrušení 
všech výroků, které vůči němu vyslovil soud prvního stupně. Jeho výroku o vině 
učiněnému vůči obviněnému je třeba vytknout stejné pochybení ohledně zjištění 
skutkového stavu věci, který se projevuje v důkazní nepodloženosti výroku o 
vině popsaném v bodě IV. Z důvodu toho, že tento skutek byl posouzen jako dílčí 
útok pokračujících trestných činů, bylo nutno zrušit celý výrok o vině, potažmo 
pak i na něj navazující výrok o trestu.

34.	V případě obviněné J. F. byl rozsudek odvolacího soudu zrušen ve 
výroku o zamítnutí jejího odvolání a rozsudek soudu prvního stupně ve všech 
výrocích, které vůči ní vyslovil uvedený soud. 

35.	Zbývá dodat, že bylo nutno zrušit i všechna další rozhodnutí, která 
byla učiněna ve vztahu k oběma obviněným v obsahové návaznosti na označené 
části rozsudků, neboť z povahy věci plyne (a zákon to proto vyžaduje), že 
nemohou nadále obstát ani ta posléze vydaná obsahově navazující rozhodnutí, 
která v důsledku zrušení stížností pro porušení zákona napadených částí 
rozsudků pozbyla podkladu. 

36.	 Rozsudek Nejvyššího soudu se nikterak nedotkl závěrů, které soudy 
nižších stupňů učinily ve vztahu k ostatním obviněným, o nichž bylo ve 
společném řízení rozhodnuto. Platí to i ve vztahu k obviněné M. P., u níž 
odvolací soud aplikoval § 261 tr. ř., a to s přihlédnutím k závěrům učiněným 
vůči obviněnému V. R., u něhož ke zrušení rozsudku soudu prvního stupně 
přistoupil z důvodu potřeby aplikace zákona č. 333/2020 Sb. Důvod, pro který 
přistoupil Nejvyšší soud ke zrušení označených rozsudků soudů nižších stupňů 
ohledně obviněných V. R. a  J. F., nikterak neprospívá M. P. odsouzené pro jiné 
skutky.

37.	Podle § 270 odst. 1 tr. ř. rozhodl Nejvyšší soud o přikázání věci k 
novému projednání a rozhodnutí soudu prvního stupně. Jeho úkolem je, aby při 
vázanosti právní názorem vysloveným Nejvyšším soudem v tomto rozsudku (§ 270 
odst. 4 tr. ř.) o vině obviněných skutky, které byly popsány v bodech III. a 
IV. jeho rozsudku, znovu rozhodl. Na jeho uvážení, event. iniciativě státního 
zástupce se ponechává, zda důkazní řízení doplní další dokazováním, tj. 
provedením důkazu, který by byl procesně využitelný při řešení otázky viny 
obviněných. 

38.	Nejvyšší soud o podané stížnosti pro porušení zákona rozhodl za 
podmínek § 274 odst. 3 písm. b) tr. ř. v neveřejném zasedání. K veřejnému 
vyhlášení rozsudku došlo vyvěšením jeho písemného vyhotovení na úřední desce 
Nejvyššího soudu (§ 274a odst. 2 tr.ř.).


Poučení: Proti tomuto rozhodnutí není opravný prostředek přípustný.


V Brně dne 22. 5. 2024


	JUDr. Ivo Kouřil
	předseda senátu


