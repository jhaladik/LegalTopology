Soud: Nejvyšší soud

Spisová značka: 4 Tz 57/2003

Datum rozhodnutí: 08.07.2003

Typ rozhodnutí: Rozsudek




4 Tz 57/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
července 2003 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal  ministr spravedlnosti České republiky  ve prospěch obviněných V. 
Č. a Ing. L. V.,  proti usnesení Krajského soudu v Hradci Králové ze dne 4. 2. 
2003, sp. zn. 10 To 37/2003, v trestní věci Okresního soudu v Jičíně sp. zn. 2 
T 224/2002, a rozhodl podle § 268 odst. 2 tr. ř.    t a k t o : 

Usnesením Krajského soudu v Hradci Králové ze dne 4. 2. 2003, sp. zn. 10 To 
37/2003,  b y l   p o r u š e n   z á k o n  v ustanoveních § 147 odst. 1 písm. 
a), b) a  § 148 odst. 1 písm. c) tr. ř.  a v řízení, které mu předcházelo, též 
v ustanovení § 188 odst. 1 písm. e) tr. ř. ve prospěch obviněných V. Č. a Ing. 
L. V.  

O d ů v o d n ě n í : 

Dne 5. 12. 2002 byla u Okresního soudu v Jičíně podána obžaloba státní 
zástupkyně  Okresního státního zastupitelství v Jičíně  ze dne 4. 12. 2002, sp. 
zn.  Zt 524/2002, na  obviněné V. Č.  a Ing. L. V. pro skutek spočívající v 
tom, že jako jednatelé společnosti F., spol. s  r. o. se sídlem V. V., okres 
J., nehradili z vlastního rozhodnutí částky stržené zaměstnancům uvedené firmy 
pro Finanční  úřad v J., Okresní správu sociálního zabezpečení v J. a  V. z. 
p.  ČR, O. p. v J., přičemž konkrétně  svým zaměstnancům strhli a neodvedli za 
období  nejméně od listopadu 1999 do října 2002 daň Finančnímu úřadu v J.  v 
celkové výši  nejméně 454 441,- Kč, za období nejméně od srpna  1999 do října 
2002 pojistné na sociální zabezpečení Okresní správě sociálního zabezpečení v 
J. v celkové výši nejméně 277 826,- Kč, za období nejméně od května 1999 do 
října 2002 pojistné na zdravotní pojištění V. z. p. – O. p. v J. v celkové výši 
nejméně 305 218,- Kč, čímž v úhrnu  za zmíněné období strhli zaměstnancům své 
firmy a neodvedli finanční prostředky  v celkové výši 1 037 485,- Kč, tedy 
společným jednáním jako plátci ve větším rozsahu  nesplnili svoji zákonnou 
povinnost za  poplatníka odvést daň, pojistné na sociální zabezpečení nebo 
zdravotní pojištění nebo příspěvek na státní politiku zaměstnanosti, čímž  měli 
spáchat  jako spolupachatelé podle § 9 odst. 2 tr. zák.  trestný čin neodvedení 
daně, pojistného na sociální zabezpečení, na zdravotní pojištění a příspěvku na 
státní politiku zaměstnanosti podle § 147 odst. 1 tr. zák. 

Okresní soud  v Jičíně usnesením ze dne 16. 12. 2002, sp. zn. 2 T 224/2002, 
podle   § 314c  odst. 1 písm. a) tr. ř. za použití § 188 odst. 1 písm. e) tr. 
ř. vrátil věc státnímu zástupci k došetření. Proti tomuto usnesení  podala 
státní zástupkyně stížnost. Krajský soud  v Hradci Králové  pak tuto stížnost v 
neveřejném zasedání  usnesením ze dne 4. 2. 2003, sp. zn. 10 To 37/2003, podle 
§ 148 odst. 1 písm. c) tr. ř. jako nedůvodnou zamítl. 

Podle § 266 odst. 1 tr. ř. podal ministr spravedlnosti k Nejvyššímu soudu 
stížnost pro porušení zákona proti usnesení Krajského soudu v Hradci Králové ze 
dne 4. 2. 2003, sp. zn. 10 To 37/2003, ve prospěch obviněných V. Č. a Ing. L.  
V.

	

Ministr spravedlnosti v této stížnosti uvedl, že ze skutkových zjištění 
vyplývajících z trestního spisu  měl samosoudce  Okresního soudu v Jičíně  
dostatek podkladů k tomu, aby mohl o obžalobě rozhodnout. Některé požadavky 
okresního soudu na doplnění dokazování jsou podle jeho názoru pro posouzení 
trestní odpovědnosti obviněných z právního hlediska irelevantní. Požadavek na 
došetření je pak v rozporu s ustanovením § 188 odst. 1 písm. e) tr. ř., které  
v novelizovaném znění klade důraz na rychlost řízení.      

V podrobnostech svého podání stěžovatel poukázal, že závažnými vadami 
přípravného řízení ve smyslu ustanovení § 188 odst. 1 písm. e) tr. ř.  se 
rozumí vady, které samy o sobě nebo ve spojení s dalšími nedostatky závažným 
způsobem zpochybňují zákonnost přípravného řízení a jeho výsledků nebo které 
mají za následek, že k některým  úkonům přípravného řízení nelze přihlížet jako 
k důkazu z důvodu jeho absolutní neúčinnosti. Dále pak zdůraznil, že takové 
závažné vady přípravného řízení jsou důvodem  k vrácení věci státnímu zástupci 
k došetření podle § 188 odst. 1 písm. e) tr. ř.  jenom tehdy, pokud jejich 
náprava v řízení před soudem, např. novým provedením důkazu, není možná.  
Takový důvod  podle ministra spravedlnosti nebyl ve shora uvedeném řízení 
naplněn.

Podle stěžovatele zákon již nepožaduje, aby soudu  byly předkládány věci, jež 
byly v přípravném řízení  zcela objasněny ze všech hledisek formálně procesními 
postupy a aby v nich byl opatřen spolehlivý podklad pro rozhodnutí v hlavním 
líčení.  Věc je pro řízení před soudem pokládána za dostatečně objasněnou 
zpravidla tehdy, jestliže výsledky přípravného řízení prokazují skutečnosti, 
jež naplňují znaky  trestného činu uvedeného v obžalobě, byly-li objasněny 
okolnosti týkající se stupně nebezpečnosti trestného činu pro společnost a 
poměrů obviněného, byla-li  prověřena jeho obhajoba, zjištěny okolnosti 
rozhodné pro stanovení druhu a výměry trestu či ochranného opatření a 
případného nároku poškozeného na náhradu škody. I v této souvislosti stěžovatel 
zdůraznil, že nedostatky  přípravného řízení při objasnění základních 
skutkových okolností jsou důvodem k vrácení věci státnímu zástupci k došetření 
podle § 188 odst. 1 písm. e) tr. ř. jenom tehdy, pokud by bylo v řízení před 
soudem  takové došetření spojeno  v porovnání s možnostmi opatřit takový důkaz 
v přípravném řízení s výraznými obtížemi nebo by zřejmě bylo na újmu rychlosti 
řízení.    

	 

Stěžovatel dále poukázal na konkrétní okolnosti případu a konstatoval, že z 
obsahu  spisového materiálu je zřejmé a obvinění to nepopírají, že se dopustili 
jednání, které jim obžaloba klade za vinu. Trestnost  neodvedení daně, 
pojistného na sociální zabezpečení a zdravotní pojištění včetně příspěvku na 
státní politiku zaměstnanosti  podle § 147 odst. 1 tr. zák.  je podmíněna 
skutečností, že plátce – zaměstnavatel měl  k dispozici potřebné finanční 
prostředky, tj. že příslušné částky ze mzdy svým zaměstnancům  z jejich hrubých 
mezd skutečně srazil a v rozporu se zákonem je neodvedl oprávněným příjemcům, 
ale použil je k jiným účelům. Tato skutečnost byla podle něho v trestním řízení 
spolehlivě  prokázána. Státní zástupce není povinen v přípravném řízení 
zjišťovat, jaká byla hospodářská situace společnosti obviněných, zda měli v 
úmyslu uvedené platby odvést později či je nehodlali  odvést vůbec. To už je 
podle názoru stěžovatele věcí obhajoby obviněných. V projednávané věci lze již 
nyní ze shromážděných důkazů  získat dostatečný obraz o hospodářské situaci 
společnosti a formě hospodaření obviněných, přičemž o hospodářském stavu 
společnosti vypovídají také výpisy z účtů. Pokud soud ke zjištění, zda  
obvinění zažalovaným jednáním naplnili po všech  stránkách zákonné znaky 
skutkové podstaty trestného činu podle § 147 tr. zák., shledal potřebným 
objasnit věc přibráním znalce z oboru ekonomiky a účetnictví, měl tak učinit 
sám.       

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vyslovil, že usnesením 
Krajského soudu v Hradci Králové ze dne 4. 2. 2003, sp. zn. 10 To 37/2003, byl 
v neprospěch obviněných Č. a Ing. V. porušen zákon v ustanoveních § 148 odst. 1 
písm. c) tr. ř. a v řízení předcházejícím v ustanovení § 2 odst. 4 tr. ř. a § 
188 odst. 1 písm. e) tr. ř. Dále  navrhl, aby podle § 269 odst. 2 tr. ř. 
Nejvyšší soud napadené usnesení Krajského soudu  v Hradci Králové zrušil a  
postupoval podle  § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 147 odst. 1 písm. a), b) tr. ř.  při rozhodování o stížnosti přezkoumá 
nadřízený orgán správnost všech výroků napadeného usnesení, proti nimž může 
stěžovatel podat stížnost, a řízení předcházející napadenému usnesení. 

Podle § 148 odst. 1 písm. c) tr. ř. nadřízený orgán zamítne  stížnost, není-li 
důvodná. 

Podle § 188 odst. 1 písm. e) tr. ř.  po předběžném projednání obžaloby  soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

Z odůvodnění rozhodnutí soudu prvního stupně Nejvyšší soud zjistil, že tento 
soud spatřoval nedostatky přípravného řízení a podané obžaloby zejména v 
absenci znaleckého posudku z oboru ekonomiky a účetnictví, který by měl 
zjistit, zda měli obvinění v jednotlivých měsících takové prostředky, aby mohli 
uvedené dávky skutečně uhradit. Z účetních dokladů na č. l. 154 – 197 spisu, na 
které odkazuje obžaloba, takový závěr podle něj učinit nelze, neboť se jedná o 
posouzení  odborné otázky z oblasti ekonomiky, k jejímuž kvalifikovanému 
posouzení je třeba znalce. Teprve po opatření tohoto důkazního prostředku bude 
možno podle nalézacího soudu rozhodnout, zda lze obviněné postavit před soud  
pro trestný čin podle  § 147 tr. zák. nebo zvážit, zda nedošlo k naplnění 
zákonných znaků skutkových podstat jiných trestných činů, např. zvýhodňování 
věřitele  podle § 256a tr. zák.

Podle názoru uplatněného ve stížnosti okresní státní zástupkyně proti shora  
uvedenému rozhodnutí  nelze s rozhodnutím soudu prvního stupně souhlasit, neboť 
trestná činnost obviněných je dostatečným způsobem v dosud opařeném důkazním 
materiálu doložena. Výsledky přípravného řízení pak prokazují skutečnosti, jež 
naplňují  všechny znaky trestného činu uvedeného v obžalobě včetně stupně 
společenské nebezpečnosti a poměrů obviněných. Byla prověřena i obhajoba a 
okolnosti rozhodné pro uložení případného trestu a nároku poškozených na 
náhradu škody.  I hospodářská situace firmy je pak podle názoru státní 
zástupkyně dostatečných způsobem doložena účetními doklady, z nichž je zřejmé, 
že firma disponovala v předmětném období dostatečným množstvím finančních 
prostředků k tomu, aby mohly být její závazky vůči  příslušným institucím 
hrazeny. Pokud soud tyto doklady nepovažuje za dostačující a žádá přibrání 
znalce s příslušnou specializací, může tak zajisté učinit sám, neboť opatření 
takového důkazu před soudem není spojeno s výraznými obtížemi a opatření 
takového důkazu v přípravném řízení by bylo na újmu rychlosti řízení.  

Krajský soud v Hradci Králové se ztotožnil s názorem soudu prvního stupně a v 
odůvodnění svého rozhodnutí uvedl, že v daném případě je ze shromážděných 
důkazů zřejmé, že společnost měla k dispozici podstatně více finančních 
prostředků než odpovídalo pouze čistým mzdám zaměstnanců. Obvinění jako 
jednatelé byli odpovědni za to, jak bylo  naloženo s tou částí  hrubých mezd 
zaměstnanců, která jim byla sražena a která fakticky byla ve společnosti k 
dispozici. Znaleckým posudkem ale bude nutno objasnit otázku, v jaké výši v 
jednotlivých obdobích tyto prostředky  byly k dispozici a zda odpovídají celým 
hrubým mzdám zaměstnanců. Trestnost jednání spočívajícího v neodvedení 
uvedených dávek je totiž podmíněna zjištěním, že  zaměstnavatel měl k dispozici 
potřebné finanční prostředky a tedy, že příslušné částky ze mzdy svým 
zaměstnancům z jejich hrubých mezd skutečně srazil              a  v rozporu se 
zákonem je neodvedl oprávněným příjemcům, ale použil je k jiným účelům. Právě 
tuto skutečnost  je třeba v trestním řízení prokazovat a dále je  třeba k těmto 
otázkám  blíže dovyslechnout oba obviněné a případně ověřit i další důkazy. K 
významu požadovaného znaleckého posudku pak krajský soud podotknul, že náležité 
prověření hospodářské situace ve firmě obviněných  přispěje i ke zjištění 
úmyslů obviněných a stupně nebezpečnosti jejich jednání pro společnost, a to 
právě s ohledem na jimi tvrzené hospodářské problémy firmy. Znalecký posudek 
rovněž ověří i správnost vyčíslení  neprovedených odvodů.   

	

Po  vyhodnocení důkazního materiálu  z přípravného řízení, podané obžaloby a 
obsahu rozhodnutí obou soudů lze konstatovat, že vrácení této trestní věci 
státnímu zástupci k došetření  nebylo důvodné. 

Stěžovateli je třeba dát za pravdu, pokud poukazuje na výklad ustanovení § 188 
odst. 1 písm. e) tr. ř. po novele zákonem č. 265/2001 Sb., že nejdůležitějším  
těžištěm  trestního řízení je řízení před soudem, k němuž má přípravné řízení 
pouze funkci pomocnou a přípravnou.  Nelze již totiž jakékoliv vady přípravného 
řízení považovat za důvod  vrácení věci státnímu zástupci k došetření, ale lze 
takto postupovat  jen při zjištění závažných procesních  vad nebo k objasnění 
základních skutkových okolností, k nimž je třeba opatřit důkaz, jenž lze v 
řízení před soudem opatřit ve srovnání s přípravným řízením s výraznými 
obtížemi nebo by to bylo zřejmě na újmu rychlosti řízení. 

Nejvyšší soud se ztotožnil s názorem soudů obou stupňů ohledně potřeby doplnit 
dokazování prověřením účetnictví plátce předmětných odvodů  znaleckým posudkem 
z oboru ekonomika – odvětví účetní evidence, který by měl být vzhledem k 
nutnosti odborných znalostí pravidelně zpracováván již v přípravném řízení. Je 
tomu tak vzhledem k tomu, že trestní stíhání pro trestný čin podle § 147 tr. 
zák. je omezeno pouze na tu část jednání, kdy zaměstnavatel měl k dispozici 
potřebné finanční prostředky, tj. že, zákonné srážky svým zaměstnancům skutečně 
provedl a neodvedl je příslušným oprávněným příjemcům, což je nutné zjistit 
nejen z vyčíslení příslušných oprávněných institucí, ale především z 
příslušných účetních dokladů zaměstnavatele, neboť tyto okolnosti je nutné jako 
pojmový znak skutkové podstaty trestného činu podle § 147 tr. zák. v trestním 
řízení spolehlivě prokázat, (viz rovněž rozsudek Nejvyššího soudu ze dne 15. 5. 
2000, sp. zn. 4 Tz 63/2000).    

Ze závěru znaleckého zkoumání by mělo především vyplynout, zda-li v 
jednotlivých měsících zkoumaného období zaměstnavatel skutečně vyplatil 
zaměstnancům celé hrubé mzdy, strhl z nich příslušné částky, jako zálohy na daň 
z příjmů  fyzických osob, platby za zaměstnance na zdravotní pojištění, platby 
za zaměstnance na sociální pojištění a státní politiku zaměstnanosti, a tyto 
platby v rozporu s jejich zákonným určením neodvedl příslušným oprávněným 
institucím a použil je na jiné účely. Podle § 9 zákona č. 589/1992 Sb., o 
pojistném na sociální zabezpečení a příspěvku na státní politiku zaměstnanosti 
odečte tzv. organizace úhrn  zúčtovaných dávek  nemocenského pojištění od 
pojistného, které je povinna odvádět, a rozdíl odvede na účet České správy 
sociálního zabezpečení. To znamená, že u těchto organizací se pro účely 
trestního stíhání povinnost odvodu pojistného za zaměstnance snižuje o dávky 
nemocenského pojištění. Pro úplnost je třeba uvést, že není možné dávky  
nemocenského pojištění, jejichž výše převyšuje 8% z vyměřovacího základu,
(event. i celých 34% vyměřovacího základu), odečítat od povinnosti k odvodu v 
následujících měsících. Zda bylo takto ohledně dlužného pojistného na sociální 
zabezpečení … postupováno nelze ze stávajících důkazních prostředků zjistit. 

Jak již bylo v minulosti judikováno, takto získané výsledky ověří i správnost 
vyčíslení neprovedených odvodů od oprávněných subjektů, tedy finančních úřadů, 
okresních správ sociálního zabezpečení a dotčených zdravotních pojišťoven. 
Znalecký posudek by pak měl rovněž přinést odpověď na otázky ohledně 
hospodářské situace společnosti v jednotlivých měsících kritického období a 
tedy i odpověď na otázku, zda bylo vůbec reálné, aby platby byly uskutečněny v 
jiném možném termínu, což může vést k objasnění úmyslu obviněných. Rovněž 
prokázání důvodů, které mohly vést k předmětnému jednání obviněných, má značný 
význam pro posouzení materiální stránky trestného činu. I tyto důvody je možno 
dovozovat z náležitě objasněné hospodářské situace společnosti, (viz též 
rozhodnutí Nejvyššího soudu ze dne 30. 8. 2000,  sp. zn.  3 Tz 155/2000). Je 
tedy zpravidla vyloučeno rozhodnout ve věci bez opatření účetních dokladů 
dokumentujících hospodaření plátce v kritickém období. 

Jestliže tedy hospodářská situace zaměstnavatele může napomoci objasnit úmysl 
obviněných a tím i rozsah jimi spáchané trestné činnosti, jakož i materiální 
stránku trestného činu, nelze se ztotožnit s názorem stěžovatele, že objasnění 
této skutkové okolnosti je výlučně věcí obhajoby obviněných a nikoli státního 
zástupce (viz ust. § 2 odst. 5 tr. ř.). Rovněž pak není možné souhlasit s 
názorem stěžovatele o tom, že příslušné výpisy z účtů poskytují ucelený obraz o 
hospodářském stavu společnosti, neboť k tomuto závěru je třeba daleko širšího 
odborného zkoumání kvalifikovaným znalcem. Ani zjištění, že plátce měl potřebné 
finanční prostředky k dispozici, tj. že příslušné částky ze mzdy svým 
zaměstnancům z jejich hrubých mezd skutečně srazil a neodvedl je oprávněným 
institucím, ještě nestačí k závěru, že pachatel naplnil znaky trestného činu 
podle § 147 odst. 1 tr. zák., neboť jak bylo již zdůrazněno, tento trestný čin 
je činem úmyslným. Úmysl pachatele musí směřovat k tomu, že  svou zákonnou 
povinnost odvést provedené srážky neuskuteční vůbec a nestačí tedy zjištění, že 
srážky neodvedl v době, kdy je odvést měl. To vyplývá i z formulace použité v 
ustanovení § 147 odst. 1 tr. zák. „nesplní svoji zákonnou povinnost“. I proto 
měl být znalecký posudek zpracováván již v přípravném řízení, (srov. rozhodnutí 
Nejvyššího soudu ze dne 30. 8. 2000, sp. zn. 3 Tz 155/2000). 

Z obsahu spisového materiálu je zřejmé, že v trestní věci obviněných V. Č. a 
Ing. L. V. chybí příslušný znalecký posudek. Obvinění ovšem sami doznávají to, 
že v kritickém období strhávali povinné odvody zaměstnancům, následně je 
nezasílali na účty oprávněných institucí a takto získané prostředky používali k 
udržení chodu firmy. To podle příslušných úředních záznamů obsažených ve spise 
potvrzují i účetní firmy B. P. a P. V. Vzhledem k tomu, že se jednalo o jednání 
obviněných trvající delší dobu, což oni sami nepopírají, lze zde proto s 
určitou mírou pravděpodobnosti předpokládat i naplnění subjektivní stránky 
uvedeného trestného činu alespoň k části posuzovaného jednání obviněných. 
Problémy s odvody příslušných plateb po delší časové období svými přípisy 
potvrzují rovněž i oprávněné instituce, a proto nelze za této důkazní situace i 
při absenci znaleckého posudku konstatovat, že by obvinění byli stavěni před 
soud v rozporu s ustanovením § 176 tr. ř. bez opory v důkazním materiálu a tedy 
zcela bezdůvodně. 

Jak již bylo uvedeno, je třeba doplnit dokazování vypracováním příslušného 
znaleckého posudku, o jehož opodstatnění není pochyb. Vzhledem k obsahu již 
zajištěných důkazních prostředků a okolnosti, že opatření znaleckého posudku 
soudem není spojeno s výraznými obtížemi a není v zásadě na újmu rychlosti 
řízení, (neboť doba, než bude znalecký posudek vypracován, je zajisté stejná 
bez ohledu na to, v jakém stádiu řízení se věc nachází), neměla být v tomto 
případě věc podle názoru Nejvyššího soudu vrácena zpět do přípravného řízení a 
mělo o ní být rozhodnuto po příslušném doplnění důkazů již v řízení před 
soudem. Nic ovšem soudu nebránilo, aby o opatření takového důkazu, jakým je 
znalecký posudek, požádal státního zástupce v souladu s ustanovením § 180 odst. 
2 tr. ř.            

Na základě shora uvedeného Nejvyšší soud podle § 268 odst. 2 tr. ř. vyslovil, 
že napadeným usnesením Krajského soudu v Hradci Králové byl porušen zákon v 
ustanoveních § 147 odst. 1 písm. a), b) a § 148 odst. 1 písm. c) tr. ř. a v 
řízení, které mu předcházelo, též v ustanovení § 188 odst. 1 písm. e) tr. ř. , 
ale ve prospěch obviněných V. Č. a Ing. L. V. a nikoliv v jejich neprospěch, 
jak se toho domáhala stížnost pro porušení zákona. Předmětné rozhodnutí 
Krajského soudu v Hradci Králové,  jako soudu stížnostního, mělo ten důsledek, 
že věc, která se v době jeho rozhodování dosud nacházela ve stádiu řízení před 
soudem, byla vzhledem k vytýkanému pochybení vrácena, byť nedůvodně, do stádia 
přípravného řízení, a tím jednoznačně došlo ke zlepšení procesního postavení 
obviněných  V. Č. a Ing. L. V. Došlo totiž k oddálení projednání předmětné věci 
v hlavním líčení a případného  vydání rozhodnutí ve věci samé. Na tomto závěru 
nemůže nic změnit ani argumentace stěžovatele opírající se o zásadu oficiality 
a právo obviněného na co nejrychlejší projednání věci s plným šetřením práv a 
svobod zaručených Listinou a mezinárodními smlouvami o lidských právech a 
základních svobodách, jimiž je Česká republika vázána. S ohledem na to 
nepřicházel další postup navrhovaný ministrem spravedlnosti podle § 269 odst. 2 
a § 270 odst. 1 tr. ř. v úvahu a Nejvyšší soud se ve svém rozhodnutí musel 
omezit pouze na tzv. akademický výrok. 

P o u č e n í :  Proti tomuto rozhodnutí není opravný prostředek přípustný. 

V Brně dne  8. července 2003                    

                                                                                
     Předseda senátu:

JUDr. František H r a b e c    
