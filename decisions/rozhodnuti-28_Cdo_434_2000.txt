Soud: Nejvyšší soud

Spisová značka: 28 Cdo 434/2000

Datum rozhodnutí: 06.02.2001

Typ rozhodnutí: Rozsudek


Kategorie rozhodnutí: C




28 Cdo 434/2000

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Josefa 
Rakovského a soudců JUDr. Oldřicha Jehličky, CSc. a JUDr. Milana Pokorného, 
CSc., v právní věci žalobce J. T., zastoupeného advokátem, proti žalovanému J. 
T., o vydání věci, eventualně o zaplacení částky 2.600.000 Kč s příslušenstvím, 
vedené u Obvodního soudu pro Prahu 5 pod sp. zn. 11 C 195/97, o dovolání 
žalobce proti rozsudku Městského soudu v Praze ze dne 15. 9. 1999, č.j. 12 Co 
228/99-50, takto:

I. Dovolání žalobce směřující proti výroku rozsudku Městského soudu v Praze ze 
dne 15. 9.1999, č.j. 12 Co 228/99-50, pokud jím byl potvrzen výrok rozsudku 
Obvodního soudu pro Prahu 5 ze dne 14. 10. 1998, č.j. 11 C 195/97-41, jímž byla 
zamítnuta žaloba, aby žalovanému byla uložena povinnost vydat žalobci ideální 
1/2 domu č.p. 1306 se stavební parcelou č. 3699 a zahradou č. 3700, v 
katastrálním území Smíchov, zapsaných v katastru nemovitostí P., se zamítá.

II. Rozsudek Městského soudu v Praze ze dne 15. 9. 1999, č.j. 12 Co 228/99-50, 
pokud jím byl potvrzen výrok rozsudku Obvodního soudu pro Prahu 5 ze dne 14. 
10. 1988, č.j. 11 C 195/97-41, jímž byla zamítnuta žaloba, aby žalobce byl 
povinen zaplatit částku rovnající se polovině kupní ceny, kterou prodejem 
nemovitostí získal, t.j. částku 2.600.000 Kč s úrokem z prodlení ve výši 15% 
ročně ode dne 26. 10. 1995 do zaplacení, a výrok rozsudku téhož soudu o náhradě 
nákladů řízení před soudem prvního stupně, jakož i výrok rozsudku odvolacího 
soudu o nákladech odvolacího řízení, se zrušuje.

III. V uvedeném rozsahu se věc vrací Obvodnímu soudu pro Prahu 5 k dalšímu 
řízení.

O d ů v o d n ě n í

	

Žalobce se domáhal žalobou, podanou dne 26. 10. 1995 u Obvodního soudu pro 
Prahu 5, vydání rozsudku ukládajícího žalovanému povinnost vydat žalobci 
ideální polovinu nemovitostí v P., konkrétně uvedených v žalobním návrhu, a pro 
případ, že by soud takovému žalobnímu návrhu nevyhověl, aby byl žalovaný 
povinen uhradit žalobci částku 2.600.000 Kč rovnající se polovině kupní ceny, 
kterou žalovaný obdržel za prodej těchto nemovitostí. Žalobce tvrdil, že 
nemovitosti byly původně ve vlastnictví otce žalobce podle trhové smlouvy z 
roku 1924 a odevzdacích listin z roku 1948 a 1949. Vlastnictví k nemovitostem 
přešlo na čs. stát - Obvodní podnik bytového hospodářství v P. v důsledku 
darovacího prohlášení původního vlastníka ze dne 14. 6. 1961. Původní vlastník 
poté zemřel 28. 7. 1983. Po nabytí účinnosti zákona č. 87/1991 Sb. požádal 
jeden ze synů původního vlastníka (bratr žalobce) o vydání nemovitostí, k čemuž 
došlo dohodou o vydání věci ze dne 9. 3. 1992. Poté žalovaný kupní smlouvou ze 
dne 21. 12. 1992 převedl předmětné nemovitosti do vlastnictví jiného občana, 
jenž je následně vložil do společnosti s ručením omezeným. Žalobce tak byl 
zkrácen na svých nárocích oprávněné osoby do výše jedné poloviny z předmětných 
nemovitostí.

	

Obvodní soud pro Prahu 5 jako soud prvního stupně rozsudkem ze dne 14. října 
1998, č.j. 11 C 195/97-41, zamítl žalobu zcela. Vzal přitom z výsledků 
dokazování za prokázané skutečnosti tvrzené žalobcem v žalobě v plném rozsahu. 
Vyslovil závěr, že podle § 5 odst. 5 zákona č. 87/1991 Sb., ve znění nálezu 
Ústavního soudu č. 2/1997 Sb., byla-li věc vydána, mohou osoby, jejichž nároky 
uplatněné ve lhůtě v odst. 2 nebyly uspokojeny, tyto nároky uplatnit u soudu 
vůči osobám, kterým byla věc vydána. Žalobce podle výsledků řízení podal výzvu 
povinné osobě - totiž Bytovému podniku v P. - řádně a včas a prokázal, že je 
oprávněnou osobou ve smyslu citovaného ustanovení. Protože však nález Ústavního 
soudu rozšiřující okruh oprávněných osob nemá zpětnou účinnost a že žalovaný 
nemovitosti prodal kupní smlouvou ještě před účinností nálezu, totiž dne 21. 
12. 1992, nedrží dnes uvedené nemovitosti, takže je nemůže vydat. Výrok 
zamítající eventuální žalobní návrh odůvodnil soud prvního stupně tím, že 
takový nárok ze zákona č. 87/1991 Sb. nevyplývá. Žalobci zůstal zachován nárok 
podle § 13 zákona při splnění zákonných podmínek tam stanovených.

	

K odvolání žalobce Městský soud v Praze jako soud odvolací rozsudkem ze dne 15. 
9. 1999, č.j. 12 Co 228/99 - 50, rozsudek soudu prvního stupně potvrdil, 
rozhodl o nákladech řízení a připustil proti svému rozsudku dovolání. Odvolací 
soud převzal v plném rozsahu skutková zjištění soudu prvního stupně a ztotožnil 
se rovněž s jeho právními závěry. Vyslovil v tomto směru závěr, že žalobě o 
vydání nelze vyhovět proti žalovanému, protože nemovitosti žalovaný platně 
převedl na třetí osobu. Ve vztahu k eventuálnímu nároku na výplatu peněžního 
plnění v rozsahu odpovídajícímu podílu na nemovitosti, který by žalobci podle 
citovaného zákona jako oprávněné osobě náležel, zaujal odvolací soud shodný 
názor jako soud prvního stupně.

	

Podle odvolacího soudu vyplývá z odůvodnění nálezu Ústavního soudu ČR č. 2/1997 
Sb., že bylo na zákonodárci, aby po zrušení části ustanovení § 5 odst. 5 zákona 
č. 87/1991 Sb. vztahujícího se k zrušení lhůty jednoho roku od účinnosti zákona 
pro uplatnění nároku oprávněných (opomenutých) osob uvedl právní úpravu do 
takového stavu, aby bylo evidentní, že nárok podle tohoto ustanovení mohou 
uplatnit pouze ty osoby, kterým to zrušená část citovaného ustanovení 
neumožňovala, stanovil novou lhůtu a umožnil také vypořádat se se situacemi, 
které nastanou v důsledku toho, že v mezidobí od vydání věci do současnosti 
došlo již k převodu nebo přechodu věci na jiné osoby. K vydání takové novely 
zákona č. 87/1991 Sb. však nedošlo. Proto je podle odvolacího soudu vycházet ze 
stávajícího znění ustanovení § 5 odst. 5 tohoto zákona, podle něhož nároky 
opomenutých oprávněných osob jsou povinny uspokojit pouze osoby, jimž byla věc 
vydána, nikoliv již jejich právní nástupci. Přitom lze žádat pouze vydání věci 
(tedy naturální restituci), nikoliv vydání finančního plnění jakožto 
ekvivalentu požadovaného naturálního plnění. 

	

K námitce žalobce o možnosti použít příslušná ustanovení občanského zákoníku, 
uvedl odvolací soud, že zákon č. 87/1991 Sb. je zvláštním zákonem, který 
upravuje zcela specifickým způsobem určitou oblast, mimo jiné, i 
občanskoprávních vztahů. Aplikace obecného předpisu, kterým je občanský 
zákoník, by přicházela do úvahy jen potud, pokud by v zákoně potřebná právní 
úprava chyběla. Nárok oprávněných opomenutých osob je však upraven zákonem č. 
87/1991 Sb., takže podpůrná aplikace ustanovení občanského zákoníku není možná.

	

Výrok o založení přípustnosti dovolání odůvodnil odvolací soud tím, že 
problematiku "závěrů o nemožnosti použití jiného právního předpisu na posouzení 
oprávněnosti žalobcem uplatněného nároku než zákonem č. 87/1991 Sb., v platném 
znění" považuje odvolací soud za otázku zásadního právního významu.

	

Proti uvedenému rozsudku odvolacího soudu podal žalobce včas dovolání, jehož 
přípustnost dovozoval z ustanovení § 239 odst. 1 o.s.ř. Z obsahu dovolání lze 
za použití výkladového pravidla § 41 odst. 2 o.s.ř. dovodit, že uplatnil zřejmě 
dovolací důvod nesprávného právního posouzení podle § 241 odst. 3 písm. d) 
o.s.ř. Namítal totiž, že pokud zákonodárce nesplnil Ústavním soudem naznačené 
legislativní "zadání" v tom, že nedoplnil ustanovení § 5 odst. 5 zákona č. 
87/1991 Sb., ve znění po vydání nálezu Ústavního soudu č. 2/1997 Sb., o řešení 
situace, kdy vydaná věc byla v mezidobí převedena na třetí osobu, pak je 
namístě aplikovat ustanovení občanského zákoníku jako normy obecné povahy. 
Ustanovení § 5 odst. 5 zákona č. 87/1991 Sb. totiž nehovoří o povinnosti "vydat 
věc oprávněné osobě", nýbrž pouze o právu oprávněné osoby uspokojit svůj nárok 
žalobou směřující proti osobě, které byla věc vydána, pokud tato osoba věc již 
převedla, nemůže proto uvedený nárok oprávněné osoby uspokojit vydáním 
příslušného podílu věci, je naopak toto ustanovení třeba vyložit podle 
odpovídajících ustanovení občanského zákoníku. Jmenovitě jde o ustanovení § 575 
odst. 1, § 577 odst. 2 a § 458 odst. 1 o.z. Původně (jediná) oprávněná osoba 
není a nebyla ve vztahu k žalobci osobou povinnou, tak jak ji zákon definuje, 
nýbrž je osobou povinnou uspokojit nárok, případně vydat bezdůvodné obohacení, 
vzniklé tím, že právní důvod k vydání celé věci odpadl v té části, v níž se 
otevřel nárok osoby žalující podle ustanovení § 5 odst. 5 zákona č. 87/1991 Sb. 
Subsidiární role státu, jako subjektu poskytujícího finanční náhradu v těch 
případech, kdy věc nemůže být vydána, se vztahuje jen na situace, kdy prvotní 
povinnosti, t.j. vydání věci, nemůže být splněna osobou povinnou; není žádný 
důvod rozšiřovat tuto povinnost státu i na případy podle § 5 odst. 5 zákonu č.
87/1991 Sb. Uplatnil konečně námitku, že v opačném případě by byla takto 
založena nerovnoprávnost postavení v rámci skupiny oprávněných osob, navíc by 
byl stát v podobných případech nucen fakticky restituovat 150% hodnoty 
restituovaného majetku, což by bylo v rozporu s požadavky zákona, obecných 
pravidel logiky i zájmy daňových poplatníků. Navrhl zrušení rozsudku odvolacího 
soudu a vrácení věci tomuto soudu k dalšímu řízení.

	

Vyjádření k dovolání nebylo podáno.

	

Při posuzování tohoto dovolání vycházel dovolací soud z ustanovení části 
dvanácté, hlavy 1, bodu 17 zákona č. 30/2000 Sb., podle něhož dovolání proti 
rozhodnutím odvolacího soudu, vydaným přede dnem nabytí účinnosti tohoto zákona 
nebo vydaným po řízení provedeném podle dosavadních předpisů, se projednají a 
rozhodne se o nich podle dosavadních předpisů. V tomto rozhodnutí jsou proto 
nadále uváděna ustanovení občanského soudního řádu ve znění před novelou 
provedenou zákonem č. 30/2000 Sb. (dále jen "o.s.ř.").

	

Nejvyšší soud České republiky jako soud dovolací zjistil, že dovolání bylo 
podáno včas, osobou k tomu oprávněnou - účastníkem řízení, řádně zastoupeným 
advokátem (§ 240 odst. 1 o.s.ř., § 241 odst. 1 o.s.ř.). Přípustnost dovolání je 
založena výrokem rozsudku odvolacího soudu podle ustanovení § 239 odst. 1 
o.s.ř. Dovolatel uplatnil přípustný dovolací důvod nesprávného právního 
posouzení podle § 241 odst. 3 písm. d) o.s.ř. Dovolací soud proto přezkoumal 
dovoláním napadený rozsudek v rozsahu vyplývajícím z ustanovení § 242 odst. 1, 
odst. 3 o.s.ř. a dospěl k závěru, že dovolání nelze upřít opodstatnění.

Dovolací důvod nesprávného právního posouzení věci podle § 241 odst. 3 písm. d) 
o.s.ř. může spočívat buď v tom, že soud posoudí projednávanou věc podle 
nesprávného právního předpisu nebo si použitý právní předpis nesprávně vyloží 
(viz k tomu z rozhodnutí uveřejněného pod č. 3/1998 Sbírky soudních rozhodnutí 
a stanovisek, text na str. 13/45/).

Předmětem dovolacího přezkumu v této věci je tak posouzení správnosti shora 
uvedených závěrů odvolacího soudu zaujatých k výkladu ustanovení § 5 odst. 5 
zákona č. 87/1991 Sb., ve znění po vydání nálezu Ústavního soudu ze dne 4. 12. 
1996, publikovaného pod č. 2/1997 Sb., 

	

Uvedeným nálezem bylo zrušeno ustanovení § 5 odst. 5 zákona č. 87/1991 Sb., o 
mimosoudních rehabilitacích, ve znění pozdějších předpisů (dále jen "zákon"), a 
to v části uvedené za poslední větnou čárkou, znějící "do jednoho roku ode dne 
účinnosti tohoto zákona", a to dnem vyhlášení nálezu ve Sbírce zákonů. Uvedený 
nález byl vydán za situace, kdy vzhledem k důsledkům plynoucím z nálezu pléna 
Ústavního soudu ze dne 12. 7. 1994, sp. zn. Pl. ÚS 3/94, jímž s účinností od 
1.11.1994 byly zrušeny jednak podmínky trvalého pobytu na území ČSFR, resp. ČR 
(§ 3 odst. 1 zákona č. 87/1991 Sb.) jakož i omezující podmínka doby uplatnění 
zákona uvedená v ustanovení § 5 odst. 2 a odst. 4 téhož zákona. Posledně 
uvedený nález se tak nedotkl ustanovení § 5 odst. 5 citovaného zákona, takže 
osoby, jejich nároky uplatněné ve lhůtě uvedené v odstavci 2 nebyly uspokojeny, 
tyto nároky mohly uplatnit u soudu vůči osobám, kterým byla věc vydána, do 
jednoho roku ode dne účinnosti tohoto zákona. Vznikla tak situace, kdy osoby, 
kterým byl uvedeným nálezem Ústavního soudu přiznán status oprávněných osob, 
nemohly již svůj nárok vyplývající z ustanovení § 5 odst. 5 zákona č. 87/1991 
Sb. uplatnit, a to ať už vůči povinným osobám podle ustanovení § 5 odst. 2 
téhož zákona, nebo u soudu proti osobám, kterým byla věc vydána (§ 5 odst. 5 
citovaného zákona). Za účelem odstranění diskriminace těchto osob vydal proto 
Ústavní soud shora uvedený nález č.2/1997 Sb.

	

Tato změna vede k nutnosti aplikace ustanovení § 5 odst. 5 zákona č. 87/1991 
Sb. v nyní platném znění, z něhož vcelku přehledně vyplývá závěr, že osoby, 
které do účinnosti nálezu Ústavního soudu č. 2/1997 Sb. nemohly svůj nárok 
uplatnit vzhledem k lhůtám uvedeným v citovaném ustanovení před jeho změnou 
provedenou tímto nálezem, stávají se rovnoprávnými oprávněnými osobami spolu s 
těmi osobami, jež byly oprávněny do té doby požádat o vydání věci a oprávněny k 
jejímu převzetí. V důsledku toho jsou tyto osoby oprávněny domáhat se i vydání 
části věci proti těm, kterým v mezidobí byly již vydány. Zákon č. 87/1991 Sb. v 
ustanovení § 5 odst. 5 počítal s možností kolize zájmů více oprávněných osob, 
jejíž podstatou bylo, že nároky pouze některých z osob, oprávněných podle 
tohoto zákona, budou uspokojeny, zatímco nároky jiných osob uspokojeny nebudou. 
Tuto kolizi mezi ústavně zaručenou rovností a faktem, že věc již byla vydána 
některé z oprávněných osob, řeší tento zákon výslovným zakotvením oprávnění 
neuspokojených oprávněných osob uplatnit svoje nároky vůči uspokojeným 
oprávněným osobám u soudu, a to v jednoroční prekluzívní lhůtě. Není proto 
zásadně vyloučeno, že rozsah uspokojení nároků osob, jimž byla věc vydána, bude 
redukován v případě jejich kolize s nároky neuspokojených osob. Zrušením části 
ustanovení § 5 odst. 5 zákona č. 87/1991 Sb. se tak dosud neuspokojeným 
oprávněným osobám otevírá cesta k uplatnění těchto nároků, zakotvených v tomto 
ustanovení. 

	

Z hlediska posuzování nároků žalobce, uplatněných v tomto sporu, je tak třeba 
zdůraznit nutnost vycházet ze znění zákona v jeho platném znění, tedy tak, jak 
byl dotčen výrokem nálezu Ústavního soudu. Pouze tato část nálezu Ústavního 
soudu je závazná, k shora uvedené argumentaci zaujaté v odůvodnění nálezu lze 
sice přihlédnout z hlediska výkladu a zaujaté argumentace, nelze však s odkazem 
na důvody nálezu přejít důsledky, jež se nabízejí bez dalšího z hlediska platné 
právní úpravy, kterou je soud vázán v době svého rozhodování. Nelze proto 
přisvědčit správnosti závěrů odvolacího soudu v tom, že do doby, než 
zákonodárce bude reagovat na apel Ústavního soudu obsažený v odůvodnění 
citovaného nálezu, postrádají nároky žalobce zákonné opory,neboť by to vedlo k 
faktickému odepření soudní ochrany osob, které se účinností tohoto nálezu 
ocitly v postavení oprávněných osob podle tohoto zákona.

V projednávané věci byl soud vázán zněním žaloby směřující primárně uložení 
povinnosti žalovanému vydat ideální polovinu nemovitostí, jež tomuto byly již 
vydány, s alternativním petitem (pro případ, že by soud takovému žalobnímu 
žádání nevyhověl) k uložení povinnosti žalovanému uhradit žalobci vyčíslenou 
částku rovnající se polovině kupní ceny, kterou žalovaný obdržel za prodej 
předmětných nemovitostí. Odvolacímu soudu lze přisvědčit, pokud dospěl k 
závěru, že žalobě o vydání nemovitosti nelze vyhovět proto, že žalovaný v době 
rozhodování soudu není již jejím vlastníkem, neboť tak schází základní podmínka 
úspěšnosti žaloby na vydání věci. Nejde však o případ nemožnosti vydat věc v 
případech, na které dopadá povinnost státu k finanční náhradě ve smyslu 
ustanovení § 13 odst. 1 zákona č. 87/1991 Sb. Taková povinnost státu má 
podpůrnou povahu a nastupuje v případech objektivní nemožnosti vydání věci v 
případech uvedených v jednotlivých ustanoveních zákona (srov. § 8 tohoto 
zákona) nebo v případech, kdy o to oprávněná osoba požádá. Uvedené ustanovení 
tak míří na případy, kdy stát poskytuje finanční náhradu proto, že zde podmínky 
k vydání na straně povinné osoby nebyly objektivně dány. Nemůže však být 
použito v případech, kdy věc objektivně byla způsobilá vydání (a jako taková 
rovněž vydána byla), ovšem příjemcem se stala jen jedna z oprávněných osob, 
když další osoba (nebo osoby) v době vydání status oprávněných osob ještě 
nepožívaly. Právní poměry mezi těmito oprávněnými osobami nutno tak podřadit 
pod režim ustanovení § 5 odst. 5 zákona č. 87/1991 Sb., neboť podmínky k 
poskytnutí finanční náhrady se strany státu ve smyslu § 13 odst. 1 tohoto 
zákona nejsou naplněny. 

Pokud žalobce podle obsahu žaloby požadoval alternativně peněžní plnění 
představované hodnotou části věci, kterou již žalovaný nedrží a kterou 
zpeněžil, nabízí se posouzení tohoto nároku podle ustanovení občanského 
zákoníku, který je ve vztahu k zákonu č. 87/1991 Sb. normou obecnou. Žalobní 
tvrzení v této věci lze totiž podřadit pod skutkovou podstatu obecného 
ustanovení § 451 odst. 1 o.z., podle něhož kdo se na úkor jiného bezdůvodně 
obohatí, musí obohacení vydat. Výše takového bezdůvodného obohacení však nemusí 
být zřejmě představována částku kupní ceny, kterou si účastníci smlouvy 
ujednali. Taková částka závisí totiž na smluvním ujednání účastníků smlouvy, v 
souladu se zásadou smluvní autonomie, může být ovlivněna modalitami vedlejších 
smluvních ujednání a nemusí tak obrážet objektivně hodnotu věci (resp. části 
věci), jejíhož vydání se prvotně žalobce domáhal. Pro posouzení důvodnosti 
alternativního petitu je tak významné zjištění soudu, jaká byla obecná cena 
části věci (podílu), jejíhož vydání se žalobce domáhal. V tomto směru je 
zapotřebí provést příslušné dokazování směřující k zjištění obecné ceny věci 
(části věci) v době jejího převzetí původně jediným oprávněným k jejímu vydání 
(žalovaným) od povinné osoby. Soudy obou stupňů, vedeny odlišným právním 
posouzením, se těmito otázkami nezabývaly. 

Dovolací soud proto přikročil k zamítnutí dovolání, pokud směřovalo proti 
potvrzujícímu výroku odvolacího soudu ve vztahu k žalobě na vydání části 
nemovitosti, neboť v uvedeném rozsahu shledal rozsudek odvolacího soudu 
správným (§ 243b odst. 1 o.s.ř.). Naproti tomu zrušil rozsudek odvolacího soudu 
v té části, jímž byl potvrzen výrok rozsudku soudu prvního stupně rovněž v 
části, v níž se žalobce domáhal zaplacení peněžitého plnění včetně 
příslušenství, a to podle ustanovení § 243b odst. 1 o.s.ř. z důvodů odlišného 
právního posouzení věci, jak shora uvedeno. 

Vzhledem k tomu, že důvody, pro které byl zrušen rozsudek odvolacího soudu, 
platí i na rozsudek soudu prvního stupně, zrušil dovolací soud i tento rozsudek 
a věc vrátil soudu prvního stupně k dalšímu řízení (§ 243b odst. 2 o.s.ř.) V 
tomto dalším řízení bude soud prvního stupně vázán právním názorem dovolacího 
soudu (§ 243b odst. 1, věta druhá, o.s.ř.), jak byl shora vyložen.

	

V tomto dalším řízení rozhodne soud prvního stupně také o dosavadních nákladech 
řízení včetně řízení odvolacího a dovolacího (§ 243d odst. 1, věta třetí, 
o.s.ř.).

Proti tomuto rozsudku není přípustný opravný prostředek podle občanského 
soudního řádu.

V Brně dne 6.února 2001

 JUDr. Josef R a k o v s k ý, v.r.

 předseda senátu

Za správnost vyhotovení: Ivana Svobodová
