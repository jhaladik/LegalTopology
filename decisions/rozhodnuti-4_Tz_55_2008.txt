Soud: Nejvyšší soud

Spisová značka: 4 Tz 55/2008

Datum rozhodnutí: 25.06.2008

Typ rozhodnutí: ROZSUDEK




4 Tz 55/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            25. června 2008 v senátě složeném z předsedkyně JUDr. Danuše 
Novotné a soudců  JUDr. Jiřího Pácala a JUDr. Františka Hrabce stížnost pro 
porušení zákona, kterou podal ministr spravedlnosti ve prospěch obviněného K.  
B., proti trestnímu příkazu Obvodního soudu pro Prahu 10 ze dne 7. 2. 2008 sp. 
zn. 4 T 18/2008, a podle § 268 odst. 2,  § 269 odst. 2  a   § 270 odst. 1 tr. 
řádu rozhodl  t a k t o :

Pravomocným trestním příkazem Obvodního soudu pro Prahu 10 ze dne 7. 2. 2008  
sp. zn. 4 T 18/2008,  b y l    p o r u š e n   z á k o n   v ustanoveních § 36 
a § 57 odst. 2 tr. zákona v neprospěch obviněného K. B.

Napadený trestní příkaz   s e   z r u š u j e .

Zrušují se všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 10  s e   p ř i k a z u j e , aby o věci znovu jednal 
a rozhodl.

O d ů v o d n ě n í :

Trestním příkazem Obvodního soudu pro Prahu 10 ze dne 7. 2. 2008 sp. zn. 4 T 
18/2008, byl obviněný K. B. uznán vinným trestným činem maření výkonu úředního 
rozhodnutí podle § 171 odst. 1 písm. b) tr. zákona, jehož se dopustil tím, že 
se dne  5. 2. 2008 kolem 19.20 hod. zdržoval v P., ul. K., ačkoli  mu byl 
trestním příkazem Okresního soudu ve Frýdku-Místku ze dne 28. 4. 2007 sp. zn. 
80 T 30/2007, který nabyl právní moci dne 28. 11. 2007, uložen trest vyhoštění 
na dobu pěti let.

Za to mu byl v sazbě § 171 odst. 1 a použití § 57 odst. 1, 2 tr. zákona uložen 
trest vyhoštění na dobu pěti roků, přičemž mu byla stanovena lhůta k 
vycestování nejpozději do   21. 2. 2008.

Trestní příkaz nabyl právní moci dne 7. 2. 2008.

Proti tomuto pravomocnému trestnímu příkazu podal ministr spravedlnosti 
podle        § 266 odst. 1 tr. řádu stížnost pro porušení zákona ve prospěch 
obviněného K. B. Podle názoru stěžovatele byl zákon v neprospěch tohoto 
obviněného porušen v ustanoveních  § 36 a § 57 odst. 1, 2 tr. zákona.

Obvodní soud pro Prahu 10 uložil obviněnému trest vyhoštění v trvání pěti roků 
v situaci, kdy mu byly jinými předchozími pravomocnými rozhodnutími uloženy 
stejné tresty v celkové výměře osmi roků, které dosud nevykonal. Je tak zřejmé, 
že byla překročena nejvyšší možná výměra pro tento druh trestu, která činí 
deset let. Stěžovatel ve svém mimořádném opravném prostředku podrobně 
specifikoval předchozí pravomocná odsouzení s označením soudu, který rozhodnutí 
vydal, dat rozhodnutí a jejich spisových značek.

Závěrem stížnosti pro porušení zákona navrhl, aby Nejvyšší soud podle § 268 
odst. 2 tr. řádu vyslovil, že zákon byl porušen v neprospěch obviněného v 
namítaném rozsahu, aby podle § 269 odst. 2 tr. řádu toto rozhodnutí zrušil, 
včetně všech na něj obsahově navazujících rozhodnutí, pokud vzhledem ke změně, 
k níž došlo zrušením, pozbyla podkladu. Dále navrhl, aby nejvyšší soud podle § 
270 odst. 1 tr. řádu věc přikázal orgánu, o jehož rozhodnutí jde, aby ji v 
potřebném rozsahu znovu projednal a rozhodl, případně, aby podle § 271 odst. 1 
tr. řádu ve věci rozhodl sám.

Nejvyšší soud přezkoumal zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen.

Obvodní soud pro Prahu 10 měl v napadeném spisu k dispozici opis rejstříku 
trestů, z něhož lze zjistit, že obviněnému uložil Obvodní soud pro Prahu 10 
rozsudkem ze dne 26. 9. 2001 sp. zn. 1 T 111/2001, za trestný čin nedovolené 
výroby a držení omamných  a psychotropních látek a jedů podle  § 187 odst. 1 
tr. zákona, jednak nepodmíněný trest odnětí svobody v trvání osmnácti měsíců, 
jednak trest vyhoštění v trvání pěti roků. Vyhoštění bylo vyznačeno na 5. 10. 
2007. Obvodní soud pro Prahu 1 obviněnému rozsudkem ze dne 24. 5. 2004 sp. zn. 
1 T 34/2004 pro pokus trestného činu krádeže podle § 8 odst. 1 a § 247 odst. 1 
písm. d) tr. zákona uložil jednak nepodmíněný trest odnětí svobody v trvání 
osmi měsíců, který vykonal dne 18. 10. 2006,   a trest vyhoštění na dva roky. 
Městský soud v Brně trestním příkazem ze dne 28. 10. 2006 sp. zn. 3 T 248/2006, 
který nabyl právní moci téhož dne, obviněnému pro trestný čin maření výkonu 
úředního rozhodnutí podle § 171 odst. 1 písm. b) tr. zákona uložil trest 
vyhoštění na dva roky. Konečně pak Okresní soud ve Frýdku- Místku, jehož 
odsouzení nebylo vyznačeno v opise rejstříku trestů, avšak opis pravomocného 
trestního příkazu ze dne 18. 4. 2007 sp. zn. 80 T 30/2007, byl založen ve 
spise, obviněného pro trestný čin maření výkonu úředního rozhodnutí podle § 171 
odst. 1 písm. b) tr. zákona odsoudil rovněž k trestu vyhoštění v trvání  pěti 
let.

Podle § 57 odst. 1 tr. zákona soud může uložit pachateli, který není občanem 
České republiky nebo není osobou, jíž bylo přiznáno postavení uprchlíka, trest 
vyhoštění z území republiky, a to jako trest samostatný nebo i vedle jiného 
trestu, vyžaduje-li to bezpečnost lidí nebo majetku, anebo jiný obecný zájem.

Podle § 57 odst. 2 tr. zákona s přihlédnutím ke stupni společenské 
nebezpečnosti trestného činu, možnostem nápravy a poměrům pachatele a ke stupni 
ohrožení bezpečnosti lidí, majetku nebo jiného obecného zájmu může soud uložit 
trest vyhoštění ve výměře od jednoho roku do deseti let, anebo na dobu 
neurčitou.

V rozsudku, jímž soud ukládá trest vyhoštění podle § 57 tr. zákona, musí uvést, 
kterou z jeho alternativ co do výměry zvolil, a pokud je to trest v sazbě od 1 
roku do 10 let, též přesnou výměru v rámci ní. V posuzovaném případě, jakož i v 
předchozích kauzách obviněného, soud zvolil mírnější alternativu trestu 
vyhoštění s pevným stanovením spodní a horní hranice trestní sazby, přičemž v 
takovém případě byl při stanovení výměry  trestu vyhoštění  povinován 
respektovat nejen hlediska uvedená v ustanovení § 57 odst. 2 tr. zákona, ale 
také ustanovení § 36 tr. zákona.

Podle tohoto zákonného ustanovení jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší možnou výměru 
dovolenou tímto zákonem pro tento druh trestu.

Zákon výslovně neřeší otázku, odkdy běží doba výkonu časově omezeného 
vyhoštění, tedy zda od právní moci rozsudku nebo od momentu, kdy pachatel 
skutečně opustí území České republiky. Z procesní úpravy výkonu trestu 
vyhoštění (§ 350b až 350h tr. řádu) nutno dovodit, že dobu výkonu trestu 
vyhoštění je třeba počítat až od jeho skutečného výkonu (neboť jinak by mohla 
uplynout např. v důsledku výkonu trestu odnětí svobody), pokud se pachatel 
nachází na území České republiky. Od právní moci rozsudku, jímž byl trest 
vyhoštění na dobu od 1 roku do 10 let uložen, se bude počítat doba jeho výkonu 
pouze tehdy, byl-li pachatel již v tomto okamžiku mimo území České republiky, 
což se v posuzovaném případě nestalo. 

Zákon rovněž výslovně neřeší otázku, zda se doba, po kterou se pachatel, jemuž 
byl uložen časově omezený trest vyhoštění, zdržoval v době výkonu tohoto trestu 
na území České republiky, započítává do doby výkonu trestu. Vzhledem k 
nedostatku výslovné právní úpravy v uvedeném směru nutno dovodit, že i pobyt na 
území České republiky se do doby výkonu trestu vyhoštění započítává (srov. R 
8/1969 Sbírky soudních rozhodnutí a stanovisek obdobně u trestu zákazu 
činnosti), přičemž sankcí bude možná trestní odpovědnost za trestný čin podle § 
171 odst. 1 písm. b) tr. zákona. Vykonání trestu vyhoštění uloženého na dobu od 
1 roku do 10 let má za následek vznik fikce, že se na pachatele hledí, jako by 
nebyl odsouzen.

V posuzovaném případě lze z obsahu přiložených výše citovaných trestních spisů 
zjistit, že ve věci Obvodního soudu pro Prahu 1, kde byl rozsudek vydán dne 24. 
5. 2004, obviněný nastoupil výkon trestu odnětí svobody dne 19. 2. 2006 a z 
jeho výkonu byl propuštěn dne 18. 10. 2006. Od 28. 10. 2006 byl obviněný B. ve 
vyhošťovaní vazbě v souvislosti s trestním příkazem Městského soudu v Brně z 
téhož dne sp. zn. 3 T 248/2006. Z této vazby byl propuštěn dne 9. 2. 2007. Dne 
18. 4. 2007 vydal Okresní soud ve Frýdku-Místku trestní příkaz sp. zn. 80 T 
30/2007, jímž byl obviněnému uložen trest vyhoštění na dobu pěti let, toto 
rozhodnutí bylo obviněnému doručeno dne 19. 11. 2007, právní moci nabylo dne 
28. 11. 2007, a konec trestu vyhoštění je stanoven na 28. 11. 2012.

Poukazem na existenci citovaných rozhodnutí, jimi stanovené výměry uložených 
trestů vyhoštění, jakož i na doby, kdy byla obviněnému omezena osobní svoboda v 
důsledku výkonu trestu, Nejvyšší soud uzavírá, že v době rozhodování Obvodního 
soudu pro Prahu 10 ve věci, která je napadena stížností pro porušení zákona, 
měl obviněný K. B. nevykonány tresty vyhoštění z rozsudku Obvodního soudu pro 
Prahu 1 sp. zn. 1 T 34/2004, v trvání dvou roků, stejné tresty uložené trestním 
příkazem Městského soudu v Brně pod sp. zn. 3 T 248/2006, v trvání jednoho roku 
a trestním příkazem Okresního soudu ve Frýdku-Místku sp.zn. 80 T 30/2007 v 
trvání pěti roků, celkem pak činila výměra nevykonaných trestů vyhoštění osm 
roků. 

Pokud za tohoto stavu věci Obvodní soud pro Prahu 10 opětně ukládal trest 
vyhoštění, byl při stanovení jeho výměry limitován horní trestní sazbou 
uvedenou v ustanovení § 57  odst. 2 tr. zákona, která činí deset let, a mohl 
tak uložit tento druh trestu maximálně v trvání dvou roků. Pokud naopak uložil 
trest vyhoštění v trvání pěti roků, překročil stanovenou horní hranici trestní 
sazby a uložený trest je tak nezákonný. 

Nejvyšší soud naopak neshledal porušení zákona v ustanovení § 57 odst. 1 tr. 
zákona, jak tvrdil ve svém mimořádném opravném prostředku ministr 
spravedlnosti, neboť obviněný jakožto subjekt splňoval zákonná kriteria uvedená 
v tomto ustanovení, umožňující, aby mu byl uložen trest vyhoštění, a byly 
rovněž dány i další okolnosti v tomto ustanovení citované k tomu, aby soud mohl 
tento druh trestu uložit.

Nejvyšší soud vzhledem k argumentaci uvedené výše vyslovil podle § 268 odst. 2 
tr. řádu, že pravomocným trestním příkazem Obvodního soudu pro Prahu 10 ze dne 
7. 2. 2008 sp. zn. 4 T 18/2008, byl porušen zákon v ustanoveních § 36 a § 57 
odst. 2 tr. zákona v neprospěch obviněného K. B. 

Podle § 269 odst. 2 tr. řádu byl napadený trestní příkaz zrušen. Vzhledem k 
tomu, že trestní příkaz byl zatížen vadou, v důsledku níž se jako institut 
odsuzujícího rozsudku stal nezákonným (§ 314e odst. 5, věta první tr. řádu), 
pak bylo nutno zrušit jej celý, byť zjištěná vada dopadá pouze na správnost 
výroku o trestu. Současně byla zrušena i všechna další rozhodnutí, na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Věc byla podle § 270 odst. 1 tr. řádu přikázána Obvodnímu soudu pro Prahu 10, 
aby ji v potřebném rozsahu znovu projednal a rozhodl. Tento soud v novém 
rozhodnutí, přičemž není podstatné, zda věc bude znovu rozhodnuta formou 
trestního příkazu či zda bude rozhodováno v hlavním líčení, uloží trest v 
souladu s výše citovanými zákonnými požadavky.

Podle § 270 odst. 1 tr. řádu je orgán, jemuž byla věc přikázána, vázán právním 
názorem, který ve věci vyslovil Nejvyšší soud, a je povinen provést ty procení 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 25. června 2008 

                                                                                
     Předsedkyně senátu:

                                                                                
     JUDr. Danuše  N o v o t n á   

	
