Soud: Nejvyšší soud

Spisová značka: 3 Tz 205/2000

Datum rozhodnutí: 02.11.2000

Typ rozhodnutí: Rozsudek




3 Tz 205/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal dne 2. listopadu 2000 ve 
veřejném zasedání v senátě složeném z předsedy Mgr. Josefa Hendrycha a soudců 
JUDr. Jindřicha Fastnera a JUDr. Eduarda Teschlera stížnost pro porušení 
zákona, kterou podal ministr spravedlnosti  proti usnesení Městského soudu v 
Praze ze dne 15. 3. 2000, sp. zn. 9 To 76/2000, v neprospěch obviněného M. R., 
a podle § 268 odst. 2, § 269 odst. 2 a § 270 odst. 1 tr. řádu za splnění 
podmínek § 272 tr. řádu  rozhodl   t a k t o :

	Usnesením Městského soudu v Praze ze dne 15. 3. 2000 sp. zn. 9 To 
76/2000   b y l   p o r u š e n   z á k o n   v ustanovení § 254 odst. 1 a § 
256 tr. řádu a v řízení, které mu předcházelo, v ustanovení § 226 písm. b) tr. 
řádu ve prospěch obviněného M. R.

	Citované usnesení i rozsudek Obvodního soudu pro Prahu 9 ze dne 8. 3. 
1999, sp. zn. 21 T 36/98, se   z r u š u j í .

	

Současně se zrušují i všechna další rozhodnutí na citované usnesení i rozsudek 
obsahově navazující, pokud vzhledem ke změně, k níž došlo zrušením, pozbyla 
podkladu. 

	

Obvodnímu soudu pro Prahu 9 se  p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

	Na obviněného M. R.  byla dne 26. 2. 1998 u Obvodního soudu pro Prahu 9 
podána obžaloba, kterou mu bylo kladeno za vinu, že v době od 1. 1. 1993 do 
ledna 1995 včetně v Praze jako fyzická osoba podnikající na základě 
živnostenských listů s předmětem podnikání zpracovatelská činnost v oblasti 
dopravy, jeřábnických prací, půjčování motorových vozidel a vleků, koupě zboží 
za účelem jeho dalšího prodeje a koncesních listin s předmětem podnikání 
silniční motorová doprava - veřejná, nákladní, vnitrostátní a mezinárodní, 
silniční motorová doprava - neveřejná, osobní, nehromadná, vnitrostátní, 
silniční motorová doprava - veřejná, osobní, hromadná, nepravidelná, 
vnitrostátní a mezinárodní, vystavených Živnostenským odborem Obvodního úřadu v 
Praze 9, zaměstnával průběžně nejméně deset až dvacet zaměstnanců, kterým 
prováděl zákonné srážky ze mzdy, a to jak na pojistném na všeobecné zdravotní 
pojištění, na sociální zabezpečení, tak i na daně z příjmu ze závislé činnosti, 
přičemž tyto částky v celkové výši 894.820,- Kč neodvedl a tím způsobil 
Finančnímu úřadu v Praze 9, škodu ve výši nejméně 134.930,- Kč, Pražské správě 
sociálního zabezpečení se sídlem v Praze 9, škodu ve výši nejméně 641.026,- Kč 
a Zdravotní pojišťovně G. H.  v likvidaci se sídlem v Praze 9, škodu ve výši 
nejméně 118.864,- Kč, čímž měl spáchat trestný čin neodvedení daně, pojistného 
na sociální zabezpečení, na zdravotní pojištění a příspěvku na státní politiku 
zaměstnanosti podle § 147 odst. 1 tr. zákona.

	Obvodní soud pro Prahu 9 tuto obžalobu projednal v hlavním líčení a 
rozsudkem ze dne 8. 3. 1999, sp. zn. 21T 36/98, obviněného M. R.  obžaloby 
podle § 226 písm. b) tr. řádu zprostil, neboť měl za to, že skutek, pro který 
byl obviněný postaven před soud, není trestným činem. I když nalézací soud vzal 
žalovaný skutek za prokázaný, dospěl k závěru, že jej nelze právně kvalifikovat 
podle § 148 odst. 1, 2 písm. c) tr. řádu (jak učinil vyšetřovatel při vznesení 
obvinění), ani podle § 147 odst. 1 tr. zákona, jak tvrdí podaná obžaloba. Podle 
názoru nalézacího soudu nelze této právní kvalifikace užít, neboť tato skutková 
podstata byla zakotvena v trestním zákoně až novelou z roku 1997, přičemž se 
trestnost činu podle § 16 odst. 1 tr. zákona posuzuje podle zákona účinného v 
době, kdy byl čin spáchán a podle pozdějšího zákona se postupuje jen tehdy, 
jestliže je to pro pachatele příznivější. Aniž by soud prvního stupně v 
odůvodnění rozhodnutí tuto právní konstrukci blíže rozebíral, tvrdí, že ji tu 
nelze na jednání obviněného M. R.  aplikovat. V odůvodnění rozhodnutí nalézací 
soud dále rozvádí, z jakých důvodů nelze jednání obviněného právně posuzovat 
ani podle ustanovení § 255 popř. § 256 tr. zákona v tehdy platném znění.

Rozhodnutí soudu prvního stupně nenabylo bezprostředně  právní moci, neboť 
státní zástupce podal odvolání v neprospěch obviněného. Podaný řádný opravný 
prostředek projednal dne 15. 3. 2000 Městský soud v Praze a usnesením sp. zn. 9 
To 76/2000 jej podle § 256 tr. řádu jako nedůvodný zamítl. Z odůvodnění 
rozhodnutí je patrné, že se odvolací soud ztotožnil se skutkovými i právními  
závěry nalézacího soudu. Poukazuje na to, že skutková podstata trestného činu 
podle § 147 tr. zákona byla do trestního zákona zakotvena až s účinností od 1. 
1. 1998, a proto nelze obviněného uznat vinným tímto trestným činem vzhledem k 
tomu, že doba ukončení páchání trestné činnosti je vymezena lednem roku 1995. 
Pokud jde o aplikaci ustanovení § 255 tr. zákona, jíž se odvolatel v podaném 
odvolání domáhal, dospěl odvolací soud k závěru, že tato skutková podstata na 
jednání obviněného M. R.  vůbec nedopadá. V této souvislosti uvádí, že uvedené 
ustanovení trestního zákona postihuje jednání toho, kdo jinému způsobí škodu 
nikoli malou tím, že poruší podle zákona uloženou nebo smluvně převzatou 
povinnost opatrovat nebo spravovat cizí majetek. V daném případě by se muselo 
jednat o povinnost opatrovat nebo spravovat cizí majetek, kterou mají ze zákona 
např. rodiče vůči dětem nebo soudem ustanovený opatrovník vůči nezletilci, či 
např. advokát, notář, prokurista na základě dohody o plné moci, smlouvy 
příkazní nebo mandátní, obchodník s cennými papíry - makléř, pokud přijímá cizí 
cenné papíry k obchodům s nimi, příslušný zaměstnanec, jemuž vyplývá povinnost 
spravovat cizí majetek z pracovní smlouvy apod. Podle názoru odvolacího soudu 
je tedy zřejmé, že obviněný, jako zaměstnavatel plátců všech uvedených plateb, 
takovou povinnost ve smyslu ustanovení § 255 tr. řádu rozhodně neměl.

Proti tomuto rozhodnutí podal ministr spravedlnosti České republiky ve lhůtě 
uvedené v ustanovení § 272 tr. řádu stížnost pro porušení zákona v neprospěch 
obviněného M. R. 

Stížnost pro porušení zákona vytýká rozhodnutí soudu druhého stupně 
nedostatečnou aplikaci ustanovení § 254 odst. 1 tr. řádu a z toho se odvíjející 
další vadný postup tohoto soudu. V dané věci nesouhlasí s právními názory obou 
soudů a poukazuje na skutečnost, že pokud novelou trestního zákona č. 253/1997 
Sb. byla s účinností od 1. 1. 1998 zavedena nová skutková podstata trestného 
činu podle § 147 tr. zákona, ještě neznamená, že by obdobná jednání spáchaná 
přede dnem nabytí účinnosti zmíněné novely byla beztrestná. V této souvislosti 
odkazuje na rozhodnutí Nejvyššího soudu České republiky ze dne 19. 6. 1997, sp. 
zn. 2 Tzn. 27/97, které tuto problematiku řeší a ve kterém byl publikován 
názor, že jednání zaměstnavatele, který vyplatí tzv. čisté mzdy zaměstnancům, 
ale neodvede za ně zálohy na daň z příjmů, pojistné na zdravotní pojištění nebo 
pojistné na sociální zabezpečení, a použije je k jinému účelu, naplňuje znaky 
skutkové podstaty trestného činu porušování povinnosti při správě cizího 
majetku podle § 255 tr. zákona. Po účinnosti zák. č. 253/1997 Sb., tj. od 1. 1. 
1998, připadá v úvahu posouzení takového jednání jako trestného činu neodvedení 
daně, pojistného na sociální zabezpečení, na zdravotní pojištění a příspěvku na 
státní politiku zaměstnanosti podle § 147 tr. zákona, přičemž s přihlédnutím k 
době, kdy došlo ke spáchání trestné činnosti, je třeba z hlediska ustanovení § 
16 odst. 1 tr. zákona posoudit časovou působnost trestního zákona.

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. řádu vyslovil, že usnesením 
Městského soudu v Praze, sp. zn. 9 To 76/2000, ze dne 15. 3. 2000 byl ve 
prospěch obviněného M. R.  porušen zákon v ustanovení § 254 odst. 1 a § 256 tr. 
řádu a v řízení, které mu předcházelo, též v ustanovení § 2 odst. 6 tr. řádu, 
podle § 269 odst. 2 tr. řádu aby citované usnesení zrušil a dále postupoval 
podle § 270 odst. 1 tr. řádu.

Z podnětu podané stížnosti pro porušení zákona Nejvyšší soud České republiky 
podle § 267 odst. 1 tr. řádu přezkoumal správnost všech výroků napadeného 
rozhodnutí, jakož i řízení, které mu předcházelo, a zjistil, že zákon porušen 
byl a podaná stížnost pro porušení zákona je důvodná.

Podle § 254 odst. 1 tr. řádu nezamítne-li odvolací soud odvolání podle § 253 
tr. řádu, přezkoumá zákonnost a odůvodněnost všech výroků rozsudku, proti nimž 
může odvolatel podat odvolání, i správnost postupu řízení, které rozsudku 
předcházelo, přihlížeje přitom i k vadám, které nebyly odvoláním vytýkány.

Podle § 256 tr. řádu odvolací soud odvolání zamítne, shledá-li, že není důvodné.

Podle § 226 písm. b) tr. řádu soud zprostí obžalovaného obžaloby, není-li 
skutek, pro nějž je stíhán, trestným činem.

 Z přiloženého spisového materiálu Nejvyšší soud zjistil, že jak v přípravném 
řízení, tak i v řízení před soudem prvního stupně, byl řádně zjištěn skutkový 
stav věci. Opatřené a v souladu se zákonem provedené důkazy nepochybně 
prokazují, že obviněný M. R. od 1. 1. 1993 do ledna roku 1995 zaměstnával 
nejméně deset až dvacet zaměstnanců, kterým prováděl zákonné srážky ze mzdy a 
to jak na pojistném na všeobecné zdravotní pojištění, pojistném na sociální 
zabezpečení, jakož i daně z příjmu ze závislé činnosti. Tyto finanční 
prostředky však neodváděl příslušným subjektům a používal je v rámci své 
podnikatelské činnosti. Potud lze považovat zjištění soudu za správná. 

Tato skutková zjištění však již soud prvního stupně (pomine-li se právní 
kvalifikace podle §148 odst. 1, 2 písm. c) tr. zákona, kterou užil 
vyšetřovatel) nesprávně právně posoudil, když dospěl k z závěru, že prokázané 
jednání obviněného M. R.  nelze podřadit pod  ustanovení § 147 odst. 1 tr. 
zákona ani § 255 tr. zákona ve znění účinném do 1. 1. 1998 a tudíž,  že jeho 
počínání je ve svých důsledcích beztrestné.  

Na rozdíl od soudu prvního stupně i soudu odvolacího,  je Nejvyšší soud  i 
nadále toho již publikovaného názoru, že prosté neodvedení sražených dávek a 
jejich použití k jinému účelu je nutno považovat za porušení povinnosti, 
vyplývající pro zaměstnavatele z příslušného zákona, podle které má opatrovat a 
spravovat cizí majetek. Takovýmto jednáním zaměstnavatel naplňuje formální 
znaky skutkové podstaty trestného činu porušování povinnosti při správě cizího 
majetku. Trestnost neodvedení daně, pojistného na zdravotní pojištění a 
pojistného na sociální zabezpečení včetně příspěvku na státní politiku 
zaměstnanosti podle § 255 tr. zákona (od 1. 1. 1998 podle § 147 tr. zákona) je 
podmíněna zjištěním, že zaměstnavatel měl k dispozici potřebné finanční 
prostředky, tj. že příslušné částky ze mzdy zaměstnancům z jejich hrubých mezd 
skutečně srazil a v rozporu se zákonem je neodvedl oprávněným příjemcům, ale 
použil je k jiným účelům. 

Pokud tedy nalézací soud dospěl k uvedeným skutkovým závěrům s tím, že 
obžalovaný měl svým jednáním způsobit značnou škodu, měl jednání obžalovaného 
M. R.  právně posoudit jako trestný čin porušování povinnosti při správě cizího 
majetku podle § 255 odst. 1, odst. 2 tr. zákona účinného do 31. 12. 1997. Po 
účinnosti novely (zák. č. 253/1997 Sb.), tj. od 1. 1. 1998, pak připadá v úvahu 
posouzení jednání obžalovaného podle speciální skutkové podstaty trestného činu 
neodvedení daně, pojistného na sociální zabezpečení, na zdravotní pojištění a 
příspěvku na státní politiku zaměstnanosti podle § 147 odst. 1 tr. zákona. 
Vzhledem k této změně, a také s přihlédnutím k době spáchání trestné činnosti, 
měl dále nalézací soud zkoumat časovou působnost trestního zákona ve smyslu 
ustanovení § 16 odst. 1 tr. zákona a v celém souhrnu posoudit, zda právní 
kvalifikace podle citované novely je pro obžalovaného příznivější, než 
naznačená právní kvalifikace podle zákona účinného v době spáchání trestné 
činnosti. Protože tak soud prvního stupně neučinil a na místo toho obžalovaného 
M. R.  podle § 226 písm. b) tr. řádu obžaloby zprostil, porušil zákon v tomto 
ustanovení.

Protože uvedené pochybení neodstranil ani odvolací soud, sám porušil zákon  v 
ustanoveních § 254 odst. 1 a § 256 tr. řádu. Nejvyšší soud proto podle § 268 
odst. 2 tr. řádu vyslovil, že rozhodnutími obou soudů byl porušen zákon ve 
prospěch obžalovaného M. R.  v uvedených ustanoveních zákona.

 Poté, co Nejvyšší soud zjistil, že stížnost pro porušení zákona byla podána 
včas a bylo o ní rozhodnuto ve lhůtě uvedené v ustanovení § 272 tr. řádu, obě 
rozhodnutí podle § 269 odst. 2 tr. řádu zrušil. Současně zrušil i všechna další 
rozhodnutí na zrušené usnesení a rozsudek obsahově navazující, pokud vzhledem 
ke změně, k níž došlo zrušením, pozbyla podkladu. Podle § 270 odst. 1 tr. řádu 
pak přikázal Obvodnímu soudu pro Prahu 9, aby o ní znovu jednal a rozhodl.

Pokud  soud prvního stupně při novém projednání věci dojde k závěru, že nedošlo 
ke změně skutkových zjištění, je při dalším postupu vázán právním názorem, 
uvedeným v tomto rozhodnutí (§ 270 odst. 4 tr. řádu).

P o u č e n í : Proti tomuto rozhodnutí není opravný prostředek přípustný.

V Brně dne 2. listopadu 2000

                                                                                
     Předseda senátu:

Mgr. Josef  H e n d r y c h         
