Název judikátu: Vypořádání společného jmění manželů k věci tvořící součást společného jmění platně prodané za trvání manželství 

Právní věta: 
Dojde-li k platnému prodeji věci tvořící součást společného jmění manželů za trvání manželství, je  předmětem vypořádání společného jmění částka za prodej získaná, nikoliv tzv. obvyklá cena takové  věci zjištěná ke dni zániku společného jmění.

Soud: Nejvyšší soud

Spisová značka: 22 Cdo 3457/2018

Datum rozhodnutí: 30.10.2018

Typ rozhodnutí: ROZSUDEK


Heslo: Společné jmění manželů

Dotčené předpisy: § 714 odst. 1 o. z.

Kategorie rozhodnutí: A


Publikováno ve sbírce pod číslem: 96 / 2019



22 Cdo 3457/2018-248




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud České republiky rozhodl v senátě složeném z předsedy Mgr. Michala 
Králíka, Ph.D., a soudců JUDr. Jiřího Spáčila, CSc., a Mgr. Davida Havlíka ve 
věci žalobce M. P., zastoupeného JUDr. Lenkou Faltýnovou, advokátkou se sídlem 
v Domažlicích, náměstí Míru 143, proti žalované V. P., zastoupené JUDr. Petrem 
Hrůzou, advokátem se sídlem v Tachově, náměstí Republiky 58, o vypořádání 
společného jmění manželů, vedené u Okresního soudu v Tachově pod sp. zn. 5 C 
20/2016, o dovolání žalobce proti rozsudku Krajského soudu v Plzni ze dne 27. 
dubna 2018, č. j. 15 Co 93/2018-215,

takto:

Rozsudek Krajského soudu v Plzni ze dne 27. dubna 2018, č. j. 15 Co 
93/2018-215, se ruší a věc se vrací tomuto soudu k dalšímu řízení.


Odůvodnění:

Okresní soud v Tachově (dále jen „soud prvního stupně“) rozsudkem ze dne 12. 
12. 2017, č. j. 5 C 20/2016-173, přikázal do vlastnictví žalobce věci v celkové 
hodnotě 15 600 Kč a do vlastnictví žalované věci v celkové hodnotě 48 200 Kč 
(výrok I.), žalobci uložil povinnost zaplatit žalované na vyrovnání podílů 
částku 12 600 Kč (výrok II.) a ohledně věcí, u nichž nebylo prokázáno, že by 
byly součástí společného jmění manželů (dále také „SJM“), žalobu zamítl (výrok 
III.). Dále rozhodl o nákladech řízení (výroky IV.–VI.). Soud prvního stupně 
vypořádal cenu motocyklu Y. (dále jen „motocykl“), který žalobce za trvání 
manželství prodal bez souhlasu žalované. Soud vzal za prokázané, že žalobce 
koupil motocykl za trvání manželství dne 6. 11. 2013 za částku 120 000 Kč. Dne 
22. 1. 2014 žalobce motocykl prodal za částku 58 000 Kč. Ze znaleckého posudku 
soud zjistil, že obvyklá cena motocyklu ke dni 17. 6. 2015 činila 142 000 Kč. 
Podle tvrzení žalobce, které vzal soud s přihlédnutím ke kupní smlouvě za 
prokázané, byl motocykl v době prodeje nepojízdný a měl nefunkční motor. 
Vzhledem k tomu, že se žalovaná nedovolala relativní neplatnosti právního 
jednání žalobce, soud prvního stupně jej posoudil jako platné. Žalobce tvrdil, 
že částku 58 000 Kč, za níž motocykl prodal, ponechal v domě v T. v otevřeném 
trezoru. Žalobce však ani po poučení podle § 118a odst. 3 občanského soudního 
řádu neoznačil důkazy k tomu, že tuto finanční částku v domě zanechal, a soud 
prvního stupně proto z tvrzení žalobce nevyšel. Navíc se toto tvrzení jevilo 
jako nedůvěryhodné, jelikož v době prodeje motocyklu byly vztahy účastníků 
narušené. Z těchto důvodů soud prvního stupně uzavřel, že si žalobce utrženou 
finanční částku ponechal, a proto ji při vypořádání SJM započetl na podíl 
žalobce.
K odvolání žalované Krajský soud v Plzni (dále jen „odvolací soud“) rozsudkem 
ze dne 27. 4. 2018, č. j. 15 Co 93/2018-215, změnil rozsudek soudu prvního 
stupně ve výrocích I., II., IV.–VI. tak, že do vlastnictví žalobce přikázal 
věci v celkové hodnotě 35 800 Kč a do vlastnictví žalované věci v celkové 
hodnotě 28 200 Kč, žalobci uložil povinnost zaplatit žalované na vyrovnání 
podílů částku 74 800 Kč a rozhodl o nákladech řízení vzniklých před soudem 
prvního stupně (výrok I.). Dále rozhodl o nákladech odvolacího řízení (výrok 
II.). Odvolací soud konstatoval, že soud prvního stupně, aniž by hodnotil 
vyhotovený znalecký posudek na cenu motocyklu jako nesprávný či neúplný nebo by 
jej měl za nevěrohodný, nijak neodůvodnil, proč ze znaleckého posudku nevyšel. 
Odvolací soud měl závěry znaleckého posudku za správné a „nespatřil žádný důvod 
pro neužití tohoto důkazu“; proto shledal, že při stanovení výše vypořádacího 
podílu měla být zohledněna hodnota motocyklu podle závěru znaleckého posudku.
Proti rozsudku odvolacího soudu podal žalobce dovolání, které považuje za 
přípustné podle § 237 občanského soudního řádu, neboť se odvolací soud při 
řešení otázky hmotného práva (posouzení hodnoty motocyklu) odchýlil od ustálené 
rozhodovací praxe dovolacího soudu. V řízení nebylo zjištěno, že by se žalovaná 
v promlčecí lhůtě dovolala relativní neplatnosti prodeje motocyklu vůči všem 
stranám právního jednání. Jelikož tedy byl motocykl za trvání manželství platně 
prodán, stává se podle judikatury Nejvyššího soudu předmětem vypořádání částka 
tímto prodejem získaná, tj. částka 58 000 Kč, neboť ta je součástí SJM, a 
nikoliv částka 142 000 Kč stanovaná znaleckým posudkem jako cena motocyklu. 
Navrhuje, aby dovolací soud rozsudek odvolacího soudu zrušil a věc mu vrátil k 
dalšímu řízení.
Žalovaná ve vyjádření uvedla, že z judikátů uváděných žalobcem nelze činit 
zjednodušené závěry, šlo v nich o skutkově naprosto nesrovnatelné věci. Navíc 
žalobce obmyslně a účelově převedl motocykl za zhruba třetinovou cenu na svoji 
družku, aniž by to žalovaná tušila. Odkazuje na základní pravidlo, že 
vypořádání SJM se provádí v obvyklých cenách (rozhodnutí Nejvyššího soudu sp. 
zn. 22 Cdo 24433/99). Napadené rozhodnutí je s tímto pravidlem v souladu a je 
zcela přesvědčivé. Odvolací soud se od ustálené judikatury neodchýlil a navíc 
otázka, která z cen je správná, je otázkou skutkovou. Dovolání nespatřuje ani 
jako přípustné, ani jako důvodné. Navrhuje, aby dovolací soud věc zamítl a 
přiznal žalované náhradu nákladů dovolacího řízení.
Nejvyšší soud jako soud dovolací věc projednal podle zákona č. 99/1963 Sb., 
občanský soudní řád, ve znění účinném od 30. 9. 2017 (dále jen „o. s. ř.“) – 
(srovnej článek II bod 2 části první zákona č. 296/2017 Sb.), neboť rozhodnutí 
odvolacího soudu bylo vydáno po 29. 9. 2017.
Jelikož k zániku SJM a k prodeji motocyklu došlo po 1. 1. 2014, projednal 
dovolací soud dovolání a rozhodl o něm podle příslušných ustanovení zákona č. 
89/2012 Sb., občanského zákoníku (dále jen „o. z.“) – [k tomu srovnej rozsudek 
Nejvyššího soudu ze dne 29. 4. 2015, sp. zn. 22 Cdo 3779/2014 (uveřejněný pod 
č. 103/2015 Sbírky soudních rozhodnutí a stanovisek, rozh. obč.), či ze dne 27. 
3. 2018, sp. zn. 22 Cdo 6109/2017 (dostupný na www.nsoud.cz)].
Podle § 237 o. s. ř. není-li stanoveno jinak, je dovolání přípustné proti 
každému rozhodnutí odvolacího soudu, kterým se odvolací řízení končí, jestliže 
napadené rozhodnutí závisí na vyřešení otázky hmotného nebo procesního práva, 
při jejímž řešení se odvolací soud odchýlil od ustálené rozhodovací praxe 
dovolacího soudu nebo která v rozhodování dovolacího soudu dosud nebyla 
vyřešena nebo je dovolacím soudem rozhodována rozdílně anebo má-li být 
dovolacím soudem vyřešená právní otázka posouzena jinak.
Podle § 241a odst. 1 – 3 o. s. ř. dovolání lze podat pouze z důvodu, že 
rozhodnutí odvolacího soudu spočívá na nesprávném právním posouzení věci. V 
dovolání musí být vedle obecných náležitostí (§ 42 odst. 4) uvedeno, proti 
kterému rozhodnutí směřuje, v jakém rozsahu se rozhodnutí napadá, vymezení 
důvodu dovolání, v čem dovolatel spatřuje splnění předpokladů přípustnosti 
dovolání (§ 237 až 238a) a čeho se dovolatel domáhá (dovolací návrh). Důvod 
dovolání se vymezí tak, že dovolatel uvede právní posouzení věci, které pokládá 
za nesprávné, a že vyloží, v čem spočívá nesprávnost tohoto právního posouzení.
V dané věci bylo pro právní posouzení podstatné, jakým způsobem se do 
vypořádání SJM promítne platný prodej věci tvořící součást SJM za trvání 
společného jmění. Protože tato otázka v poměrech o. z. nebyla dosud v 
rozhodovací praxi dovolacího soudu řešena, na jejím posouzení je rozhodnutí 
odvolacího soudu založeno a právní závěry v daném ohledu přijaté dovolatel 
napadá, je dovolání ve smyslu § 237 o. s. ř. přípustné a je i důvodné. 
V řízení o vypořádání společného jmění manželů i nadále platí, že dovolací soud 
zkoumá přípustnost dovolání ohledně každé vypořádávané položky zvlášť. 
Skutečnost, že ve vztahu k některé z vypořádávaných položek je dovolání 
přípustné, neznamená, že je dovolání přípustné bez dalšího i proti těm částem 
rozsudku odvolacího soudu, které se týkají jiných položek, a že dovolací soud 
je již jen z tohoto důvodu oprávněn přezkoumat celé rozhodnutí [srovnej např. 
rozsudek Nejvyššího soudu ze dne 28. 11. 2013, sp. zn. 22 Cdo 2537/2013 
(uveřejněný pod č. C 12 873 v Souboru civilních rozhodnutí a stanovisek 
Nejvyššího soudu, C. H. Beck – dále jen „Soubor“), či ze dne 27. 3. 2018, sp. 
zn. 22 Cdo 6109/2017 (dostupný na www.nsoud.cz)].
Podle § 713 odst. 1, 2 o. z. součásti společného jmění užívají, berou z nich 
plody a užitky, udržují je, nakládají s nimi, hospodaří s nimi a spravují je 
oba manželé nebo jeden z nich podle dohody. Povinnosti a práva spojená se 
společným jměním nebo jeho součástmi náleží oběma manželům společně a 
nerozdílně.
Podle § 714 odst. 1 o. z. v záležitostech týkajících se společného jmění a jeho 
součástí, které nelze považovat za běžné, právně jednají manželé společně, nebo 
jedná jeden manžel se souhlasem druhého. Odmítá-li manžel dát souhlas bez 
vážného důvodu a v rozporu se zájmem manželů, rodiny nebo rodinné domácnosti, 
či není-li schopen vůli projevit, může druhý manžel navrhnout, aby souhlas 
manžela nahradil soud. Podle odst. 2 
jedná-li právně manžel bez souhlasu druhého manžela v případě, kdy souhlasu 
bylo zapotřebí, může se druhý manžel dovolat neplatnosti takového jednání.
Podle § 586 odst. 1 o. z. je-li neplatnost právního jednání stanovena na 
ochranu zájmu určité osoby, může vznést námitku neplatnosti jen tato osoba. 
Podle odst. 2 nenamítne-li oprávněná osoba neplatnost právního jednání, 
považuje se právní jednání za platné.
V poměrech zákona č. 40/1964 Sb., občanský zákoník, ve znění účinném do 31. 12. 
2013 (dále jen „obč. zák.“), byla správa majetku v SJM založena (§ 145 odst. 2) 
na východiscích, podle nichž obvyklou správu majetku náležejícího do společného 
jmění manželů mohl vykonávat každý z manželů. V ostatních záležitostech bylo 
třeba souhlasu obou manželů; jinak byl právní úkon neplatný.
Absence souhlasu druhého manžela s převodem vlastnického práva k věci tvořící 
součást SJM zakládala relativní neplatnost takového právního úkonu s tím, že 
pokud se druhý z manželů neplatnosti proti všem účastníkům příslušného právního 
úkonu nedovolal, jednalo se o právní úkon platný [srovnej např. rozsudek 
Nejvyššího soudu ze dne 14. 12. 2011, sp. zn. 22 Cdo 4002/2011 (uveřejněný pod 
č. C 10 696 v Souboru), či ze dne 21. 4. 2015, sp. zn. 22 Cdo 1433/2015 
(uveřejněný pod č. C 14 804 v Souboru)]. 
Vzhledem k tomu, že stávající právní úprava obsažená v o. z. je založena rovněž 
na rozlišování jednání v běžných a neběžných záležitostech a na koncepci 
relativní neplatnosti právního jednání, lze tyto závěry dovolacího soudu 
vyslovené v poměrech obč. zák. aplikovat i v poměrech o. z.
Závěr o platném právním jednání ohledně správy (nakládání) součástí SJM tak 
vedle případů neběžných záležitostí, v nichž se manžel nedovolal relativní 
neplatnosti, míří primárně také na případy právních jednání v běžných 
záležitostech. 
Pro poměry souzené věci však rozlišování mezi správou majetku v SJM v běžné a 
neběžné záležitosti není podstatné z toho důvodu, že soud prvního stupně 
uzavřel, že se žalovaná relativní neplatnosti kupní smlouvy nedovolala a 
odvolací soud vzhledem k jím zaujatému právnímu názoru o nutnosti vypořádání 
obvyklé ceny motocyklu tuto otázku zjevně nepovažoval za právně významnou. 
Ostatně ani v odvolání proti rozsudku soudu prvního stupně, ani ve vyjádření k 
dovolání žalovaná netvrdí, že by v dané věci mělo jít o neběžnou záležitost, v 
jejímž rámci by se dovolala relativní neplatnosti kupní smlouvy pro absenci 
jejího souhlasu s uzavřením kupní smlouvy. Proto se dovolací soud dále zabýval 
otázkou, jakou věc či hodnotu měl odvolací soud v této situaci zahrnout do 
vypořádání SJM, jestliže za trvání manželství došlo k platnému prodeji movité 
věci tvořící součást SJM. 
Úprava obsažená v o. z. spočívá (stejně jako právní úprava obsažená v obč. 
zák.) na koncepci relativní neplatnosti jednání v neběžných záležitostech 
týkajících se součástí SJM a možnosti samostatného jednání každého z manželů v 
záležitostech běžné správy, pročež se i v poměrech o. z. prosadí závěr 
formulovaný v režimu obč. zák., podle nějž jestliže jde o právní jednání, jehož 
prostřednictvím je nakládáno s majetkem tvořícím součást SJM, které je právním 
jednáním platným, ať již proto, že jej učinili oba manželé ve shodě, nebo 
proto, že jej učinil pouze jeden z manželů bez souhlasu druhého, ale tento 
manžel se relativní neplatnosti takového právního úkonu nedovolal, důsledkem 
existence takového jednání je skutečnost, že majetek, jehož se týká, je zákonem 
předvídaným způsobem vyveden z režimu společného jmění manželů (právě proto, že 
se jedná o jednání platné). To platí tím spíše v případech, kdy se jedná o 
správu součásti SJM v záležitosti, kterou lze považovat za běžnou.
Předmětem vypořádání se v takových případech může stát toliko hodnota za takový 
majetek získaná (finanční částka získaná za převod movité či nemovité věci, 
obchodního podílu apod.), neboť ke dni rozhodování soudu o vypořádání SJM již 
taková věc netvoří součást SJM právě proto, že došlo k platnému právnímu 
jednání ohledně takové součásti SJM [srovnej např. rozsudek Nejvyššího soudu ze 
dne 7. 8. 2018, sp. zn. 22 Cdo 1765/2018, ze dne 16. 9. 2013, sp. zn. 22 Cdo 
1326/2012, či ze dne 9. 2. 2011, sp. zn. 22 Cdo 1754/2009 (dostupné na 
www.nsoud.cz)].
Při závěru o platném uzavření kupní smlouvy ohledně motocyklu tak mohla být 
předmětem vypořádání toliko částka získaná za jeho převod, nikoliv tzv. obvyklá 
cena motocyklu ke dni zániku SJM, jak nesprávně dovodil odvolací soud. 
Pro úplnost lze podotknout, že tzv. obvyklá cena motocyklu zjištěná znaleckým 
posudkem, z níž vyšel odvolací soud, nemohla být předmětem vypořádání v žádném 
případě. Obecně platí, že buď šlo o právní jednání platné, protože se žalovaná 
relativní neplatnosti nedovolala, a pak nešlo o snížení hodnoty SJM žalobcem 
proto, že na platné jednání je potřeba nahlížet tak, že bylo učiněno se 
souhlasem obou manželů, případně se jednalo o běžnou správu majetku v režimu 
SJM, anebo by se jednalo o právní jednání, ve vztahu k němuž by se žalovaná 
relativní neplatnosti dovolala a předmětem vypořádání by v tomto případě mohl 
být toliko motocykl, protože nebyl platně prodán a tvoří stále součást SJM. 
Posledně uvedený závěr uvádí dovolací soud při vědomí zákonných ustanovení 
upravujících tzv. nabývání od neoprávněného u movitých věcí (§ 1109 – § 1113), 
aniž by v této souvislosti musel řešit konkurenci ochrany majetku v SJM pro 
řádně uplatněnou námitku relativní neplatnosti na straně jedné a ochranu 
nabyvatele jednajícího v dobré víře v oprávnění převodce věc převést, neboť 
žalovaná se relativní neplatnosti převodní smlouvy nedovolala. 
Jelikož rozsudek odvolacího soudu ve smyslu § 241a odst. 1 o. s. ř. spočívá na 
nesprávném právním posouzení věci, dovolací soud podle § 243e odst. 1 o. s. ř. 
rozsudek odvolacího soudu zrušil a věc mu vrátil podle § 243e odst. 2 věty 
první o. s. ř. k dalšímu řízení. 
Propojení zkoumané části výroku rozhodnutí odvolacího soudu s částí výroku, 
která přezkoumání nepodléhá, se při rozhodnutí o dovolání projevuje v tom, že 
shledá-li dovolací soud důvody pro zrušení přezkoumávaného výroku, zruší 
současně i výrok, který přezkoumávat nelze [srovnej např. rozsudek Nejvyššího 
soudu ze dne 5. 2. 2008, sp. zn. 22 Cdo 3307/2006 (uveřejněný pod č. C 5 768 v 
Souboru)].
Odvolací soud je vysloveným právním názorem dovolacího soudu vázán (§ 243g 
odst. 1 věta první, část věty za středníkem o. s. ř. ve spojení s § 226 o. s. 
ř.).
O náhradě nákladů řízení včetně nákladů dovolacího řízení rozhodne odvolací 
soud v novém rozhodnutí o věci (§ 243g odst. 1 in fine o. s. ř.).
Poučení: 	Proti tomuto rozsudku není opravný prostředek přípustný.

V Brně dne 30. 10. 2018

	Mgr. Michal Králík, Ph.D.
	předseda senátu


