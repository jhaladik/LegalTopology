Soud: Nejvyšší soud

Spisová značka: 4 Tz 81/2008

Datum rozhodnutí: 21.10.2008

Typ rozhodnutí: ROZSUDEK




4 Tz 81/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
října 2008 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného P. T., proti 
usnesení státního zástupce Okresního státního zastupitelství v Sokolově ze dne 
29. 4. 2008, sp. zn. ZT 1078/2007, a podle § 268 odst. 2,  § 269 odst. 2 a § 
270 odst. 1 tr. ř. rozhodl  t a k t o :

Pravomocným usnesením státního zástupce Okresního státního zastupitelství v 
Sokolově ze dne 29. 4. 2008, sp. zn. ZT 1078/2007, b y l   p o r u š e n   z á 
k o n  v ustanovení   § 146a odst. 2 tr. ř. v neprospěch obviněného P. T. 

Napadené usnesení  s e   z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Sokolově  s e  p ř i k a z u j e,  aby věc v potřebném 
rozsahu znovu projednal a rozhodl.

Odůvodnění:

Usnesením státního zástupce Okresního státního zastupitelství v Sokolově ze dne 
29. 4. 2008, sp. zn. ZT 1078/2007, byla podle § 148 odst. 1 písm. c) tr. ř. 
zamítnuta jako nedůvodná stížnost obviněného P. T. ze dne 11. 4. 2008 proti 
usnesení policejního orgánu Policie České republiky, Služby kriminální policie 
a vyšetřování v S. ČTS: ORSO-2337/TČ-70-2007 ze dne 1. 4. 2008, jímž byla 
obviněnému podle § 66 odst. 1 tr. ř. uložena pořádková pokuta ve výši 10.000,- 
Kč. Předmětné usnesení nabylo právní moci  dnem vydání, tj. 29. 4. 2008.

Proti citovanému pravomocnému usnesení státního zástupce Okresního státního 
zastupitelství v Sokolově ze dne 29. 4. 2008, sp. zn. ZT 1078/2007, podal 
ministr spravedlnosti stížnost pro porušení zákona ve prospěch obviněného P. T. 
Vytkl v ní, že zákon byl porušen v ustanovení § 146a odst. 2 tr. ř. 

V odůvodnění stížnosti pro porušení zákona ministr spravedlnosti zdůraznil, že 
dozorující státní zástupce Okresního státního zastupitelství v Sokolově porušil 
zákon, když v rozporu s ustanovením § 146a odst. 2 tr. ř. rozhodl sám o 
stížnosti obviněného směřující proti usnesení policejního orgánu o uložení 
pořádkové pokuty podle § 66 odst. 1 tr. ř., místo aby tuto stížnost předložil 
podle citovaného zákonného ustanovení k rozhodnutí příslušnému soudu. Uvedený 
postup je pak důsledkem nálezu pléna Ústavního soudu ze dne 30. 11. 2004 
publikovaného pod č. 45/2005, z něhož vyplývá, že pořádkové pokuty jsou sankcí 
za deliktní jednání. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že předmětným usnesením 
státního zástupce Okresního státního zastupitelství v Sokolově byl porušen 
zákon v neprospěch obviněného P. T. ve vytýkaném směru, aby podle § 269 odst. 2 
tr. ř. napadené usnesení zrušil včetně dalších navazujících rozhodnutí, která 
touto změnou pozbudou svého podkladu a dále postupoval podle § 270 odst. 1 tr. 
ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Z předloženého spisového materiálu Nejvyšší soud zjistil, že trestní stíhání 
obviněného P. T. bylo podle § 160 odst. 1 tr. ř. zahájeno usnesením policejního 
orgánu Policie České republiky, Okresního ředitelství, služby kriminální 
policie a vyšetřování S. ze dne 5. 11. 2007, ČTS:ORSO-2337/TČ-70-2007, a to pro 
trestné činy omezování osobní svobody podle § 231 odst. 1, porušování domovní 
svobody podle § 238 odst. 1, krádeže podle § 247 odst. 1 písm. a), b), d) a 
porušování tajemství dopravovaných zpráv podle § 239 odst. 1 písm. b) tr. zák. 
pro jednání blíže popsané v tomto usnesení. Usnesením státního zástupce 
Okresního státního zástupce v Sokolově ze dne 15. 11. 2007 sp. zn. ZT 1078/2007 
byla stížnost obviněného, kterou podal proti dříve citovanému usnesení 
policejního orgánu  o zahájení trestního stíhání jeho osoby, zamítnuta podle § 
148 odst. 1 písm. c) tr. ř., jako nedůvodná. 

Následně pak bylo v průběhu přípravného řízení usnesením policejního orgánu 
Policie České republiky, Okresního ředitelství, služby kriminální policie a 
vyšetřování S. ze dne 1. 4. 2008, ČTS:ORSO-2337/TČ-70-2007 rozhodnuto podle 
ustanovení § 66 odst. 1 tr. ř. o uložení pořádkové pokuty obviněnému P. T. ve 
výši 10.000,- Kč s odůvodněním, že dne 10. 3. 2008 v 09.30 hodin neuposlechl 
příkazu vydanému v souladu s ust. § 90 tr. ř., aby se dostavil k výslechu 
obviněného, ani se dostatečně neomluvil, ačkoli dne 6. 3. 2008 řádně převzal 
předvolání obviněného, kdy byl upozorněn, že nedostaví-li se bez dostatečné 
omluvy k výslechu, může mu být uložena pořádková pokuta do výše 50 000, - Kč. 
Na výzvu policejního orgánu reagoval pouze tím, že zaslal dopis, ve kterém 
uvádí, že není ochoten navštěvovat budovy a prostory Policie ČR S. Tím bez 
dostatečné omluvy neuposlechl příkazu, který mu byl dán podle trestního řádu. 
Proti citovanému usnesení podal obviněný v zákonné lhůtě stížnost, kterou 
státní zástupce Okresního státního zastupitelství v Sokolově stížností pro 
porušení zákona napadeným usnesením ze dne 29. 4. 2008, sp. zn.  ZT 1078/2007, 
podle § 148 odst. 1 písm. c) tr. ř. jako nedůvodnou zamítl.      

Zákonem č. 394/2005 Sb., účinným od 1. 10. 2005, byla do trestního řádu 
zavedena právní úprava zakládající pravomoc soudu rozhodovat mj. i o stížnosti 
proti usnesení policejního orgánu o uložení pořádkové pokuty podle § 66 odst. 1 
tr. ř.  Podle § 146a odst. 2 tr. ř., účinného ke dni 29. 4. 2008 (tj. ke dni 
vydání stížností pro porušení zákona napadeného usnesení), o stížnosti proti 
rozhodnutí policejního orgánu podle § 66 odst. 1, § 79a odst. 1 a 3, § 79b nebo 
§ 79c odst. 4 rozhoduje ve lhůtě uvedené v odstavci 1 soud, v jehož obvodu je 
činný státní zástupce, který ve věci vykonává dozor nad zachováváním zákonnosti 
v přípravném řízení. Věc předkládá soudu k rozhodnutí státní zástupce. 

V souvislosti s projednávanou věcí, jakož i závěry obsaženými v nálezu 
Ústavního soudu č. 45/2005 Sb., lze vyvodit, že v případě, kdy je napadeno 
rozhodnutí policejního orgánu stížností oprávněné osoby, není možno, aby podle 
obecných pravidel o ní rozhodoval státní zástupce, který vykonává nad 
přípravným řízením dozor, neboť ten dával k takovému rozhodnutí předchozí či 
následný souhlas a nemohl by tedy takové rozhodnutí objektivně přezkoumat. Z 
povahy věci je vyloučeno, aby stížnostním orgánem byl případně nadřízený státní 
zástupce. Proto v souladu s novelizovanou úpravou trestního řádu o takové 
stížnosti rozhoduje soud, v jehož obvodu je činný státní zástupce, který 
vykonával dozor nad zachováváním zákonnosti v přípravném řízení, stejně jako by 
rozhodoval podle § 146a odst. 1 tr. ř. v případech, kdy naznačená rozhodnutí 
vydal sám státní zástupce. Věc předkládá soudu k rozhodnutí státní zástupce 
proto, že z hlediska svého postavení v přípravném řízení má dostatečné 
informace o věci a může s ní být nakládáno stejně, jako by šlo o přezkoumávání 
jeho vlastního rozhodnutí. V závislosti na výsledku stížnostního řízení může 
státní zástupce bezprostředně reagovat a uplatit pak některé ze svých oprávnění 
vůči policejnímu orgánu. 

Z uvedeného tedy jednoznačně vyplývá, že dozorující státní zástupce Okresního 
státního zastupitelství v Sokolově porušil zákon, když v rozporu s ustanovením 
§ 146a  odst. 2 tr. ř. sám rozhodl o stížnosti obviněného P. T. proti usnesení 
policejního orgánu o uložení pořádkové pokuty podle § 66 odst. 1 tr. ř., místo 
aby danou stížnost předložil k rozhodnutí příslušnému soudu. 

V návaznosti na výše uvedené skutečnosti Nejvyšší soud podle § 268 odst. 2 tr. 
ř. vyslovil, že pravomocným usnesením státního zástupce Okresního státního 
zastupitelství v Sokolově ze dne 29. 4. 2008, sp. zn. ZT 1078/2007, byl porušen 
zákon v ustanovení § 146a odst. 2 tr. ř. v neprospěch obviněného P. T. a podle 
§ 269  odst. 2 tr. ř. napadené usnesení zrušil. Nejvyšší soud dále zrušil 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Sokolově, aby věc v 
potřebném rozsahu znovu projednal a rozhodl, přičemž při svém rozhodování bude 
podle § 270 odst. 4 tr. ř. vázán právním názorem, který vyslovil ve věci 
Nejvyšší soud. Okresní soud se pak při svém rozhodování bude zabývat věcnou 
správností napadeného usnesení. Nejvyšší soud v této souvislosti zdůrazňuje, že 
v novém řízení nemůže dojít ke změně rozhodnutí v neprospěch obviněného, neboť 
Nejvyšší soud vyslovil, že zákon byl porušen v jeho neprospěch (viz § 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 21. října 2008

Předseda senátu:

JUDr. František Hrabec  
