Soud: Nejvyšší soud

Spisová značka: 4 Tz 69/2008

Datum rozhodnutí: 21.08.2008

Typ rozhodnutí: ROZSUDEK




4 Tz 69/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
srpna 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného R. L., proti pravomocnému usnesení 
státní zástupkyně Obvodního státního zastupitelství pro Prahu 8 ze dne 25. 5. 
2006, sp. zn. ZT 816/2005, a podle § 268 odst. 2, § 269 odst. 2 a § 270 odst. 1 
tr. ř. rozhodl  t a k t o :

Pravomocným usnesením státní zástupkyně Obvodního státního zastupitelství pro 
Prahu 8 ze dne 25. 5. 2006, sp. zn. ZT 816/2005, b y l   p o r u š e n   z á k 
o n  v ustanovení § 146a odst. 2 tr. ř. v neprospěch obviněného R. L. 

Napadené usnesení  s e   z r u š u j e.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 8  s e  p ř i k a z u j e, aby věc v potřebném 
rozsahu znovu projednal a rozhodl.

	

Odůvodnění:

Usnesením státní zástupkyně Obvodního státního zastupitelství pro Prahu 8 ze 
dne 25. 5. 2006, sp. zn. ZT 816/2005, byla podle § 148 odst. 1 písm. c) tr. ř. 
zamítnuta jako nedůvodná stížnost obviněného R. L. ze dne 2. 5. 2006 proti 
usnesení policejního komisaře Policie České republiky, obvodní ředitelství 
Praha III, služba kriminální policie a vyšetřování Praha 9, vydanému dne 26. 4. 
2006, ČTS:ORIII-2000/SKPV-OOK-2004, na základě kterého byla obviněnému R. L. 
uložena podle § 66 odst. 1 tr. ř. pořádková pokuta ve výši 50.000,- Kč, neboť 
opakovaně nevyhověl výzvě policejního orgánu o strpění provedení srovnávacího 
hlasového záznamu za účelem jeho zkoumání. Předmětné usnesení nabylo právní 
moci  dnem vydání, tj. 25. 5. 2006.

Proti pravomocnému usnesení státní zástupkyně Obvodního státního zastupitelství 
pro Prahu 8 ze dne 25. 5. 2006, sp. zn. ZT 816/2005, podal ministr 
spravedlnosti České republiky stížnost pro porušení zákona ve prospěch 
obviněného R. L. Vytkl v ní, že zákon byl porušen v ustanovení § 146a odst. 2 
tr. ř. 

V odůvodnění stížnosti pro porušení zákona ministr spravedlnosti uvedl, že 
dozorující státní zástupkyně Obvodního státního zastupitelství pro Prahu 8 
porušila zákon, když v rozporu s ustanovením § 146a odst. 2 tr. ř. rozhodla 
sama o stížnosti obviněného směřující proti usnesení policejního orgánu o 
uložení pořádkové pokuty podle § 66 odst. 1 tr. ř., místo aby tuto stížnost 
předložila podle citovaného zákonného ustanovení k rozhodnutí příslušnému 
soudu. Ministr spravedlnosti ve stížnosti pro porušení zákona navíc uvedl, že 
lze mít též pochybnost o věcné správnosti napadeného usnesení státní zástupkyně 
Obvodního státního zastupitelství pro Prahu 8 ze dne 25. 5. 2006, sp. zn. ZT 
816/2005, neboť obviněný měl být pořádkovou pokutou donucen ke strpění 
provedení srovnávacího hlasového záznamu, a to za účelem jeho porovnání s 
hlasovým záznamem pachatele pořízeným v době spáchání činu a dle názoru 
ministra spravedlnosti je otázkou, zda takový postup již není možno posuzovat 
jako nepřípustné donucování obviněného k poskytnutí důkazu proti jemu 
samému.    

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
státní zástupkyně Obvodního státního zastupitelství pro Prahu 8 ze dne 25. 5. 
2006, sp. zn. ZT 816/2005, byl porušen zákon  v neprospěch obviněného R. L. ve 
vytýkaném směru, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že trestní stíhání obviněného R. L. bylo podle § 160 odst. 1 tr. ř. 
zahájeno usnesením policejního orgánu Policie České republiky, obvodní 
ředitelství Praha III, služba kriminální policie a vyšetřování Praha 9 ze dne 
9. 11. 2005, ČTS:ORIII-2000/SKPV-OOK-2004, a to pro trestný čin nedovolené 
výroby a držení omamných a psychotropních látek a jedů podle § 187 odst. 1, 
odst. 2 písm. a) tr. zák., kterého se měl společně s obviněnými R. S. a G. S. 
dopustit tím, že v době nejméně od února 2004 do 9. 11. 2005 na některých 
místech v P. i jinde obviněný S. a obviněný L. prodávali K. K., M. H., P. T. (§ 
55 odst. 2 tr. ř.) a dalším dosud neztotožněným osobám drogu heroin za celkovou 
částku nejméně 29.000,- Kč, přičemž drogu heroin jim dodával obviněný S. Pro 
prodej drogy heroin dalším osobám bylo uvedeným obviněným rozšířeno obvinění 
podle § 160 odst. 1, 5 tr. ř. usneseními téhož policejního orgánu ze dne 12. 1. 
2006 a 28. 3. 2006. 

Následně bylo usnesením policejního komisaře Policie České republiky, obvodní 
ředitelství Praha III, služba kriminální policie a vyšetřování Praha 9 ze dne 
26. 4. 2006, ČTS:ORIII-2000/SKPV-OOK-2004, v průběhu přípravného řízení 
rozhodnuto podle ustanovení § 66 odst. 1 tr. ř. o uložení pořádkové pokuty 
obviněnému R. L. ve výši 50.000,- Kč s odůvodněním, že opakovaně nevyhověl 
výzvě policejního orgánu o strpění provedení srovnávacího hlasového záznamu za 
účelem jeho zkoumání. Proti citovanému usnesení podal obviněný v zákonné lhůtě 
stížnost, kterou státní zástupkyně Obvodního státního zastupitelství pro Prahu 
8 stížností pro porušení zákona napadeným usnesením ze dne 25. 5. 2006, sp. zn. 
ZT 816/2005, podle § 148 odst. 1 písm. c) tr. ř. jako nedůvodnou zamítla.      

Zákonem č. 394/2005 Sb., účinným od 1. 10. 2005, byla do trestního řádu 
zavedena právní úprava zakládající pravomoc soudu rozhodovat mj. i o stížnosti 
proti usnesení policejního orgánu o uložení pořádkové pokuty podle § 66 odst. 1 
tr. ř.  Podle § 146a odst. 2 tr. ř., účinného ke dni 25. 5. 2006 (tj. ke dni 
vydání stížností pro porušení zákona napadeného usnesení) o stížnosti proti 
rozhodnutí policejního orgánu podle § 66 odst. 1, § 79a odst. 1 a 3, § 79b nebo 
§ 79c odst. 4 rozhoduje ve lhůtě uvedené v odstavci 1 soud, v jehož obvodu je 
činný státní zástupce, který ve věci vykonává dozor nad zachováváním zákonnosti 
v přípravném řízení. Věc předkládá soudu k rozhodnutí státní zástupce. V 
případě, kdy je napadeno rozhodnutí policejního orgánu stížností oprávněné 
osoby, není možno, aby podle obecných pravidel o ní rozhodoval státní zástupce, 
který vykonává nad přípravným řízením dozor, neboť ten dával k takovému 
rozhodnutí předchozí či následný souhlas a nemohl by tedy takové rozhodnutí 
přezkoumávat. Z povahy věci je vyloučeno, aby stížnostním orgánem byl případně 
nadřízený státní zástupce. Proto o takové stížnosti bude rozhodovat soud, v 
jehož obvodu je činný státní zástupce, který vykonával dozor nad zachováváním 
zákonnosti v přípravném řízení, stejně jako by rozhodoval podle § 146a odst. 1 
v případech, kdy naznačená rozhodnutí vydal sám státní zástupce. Věc předkládá 
soudu k rozhodnutí státní zástupce proto, že z hlediska svého postavení v 
přípravném řízení má dostatečné informace o věci, obrátí se na příslušný soud a 
s věcí může být nakládáno stejně, jako by šlo o přezkoumávání jeho vlastního 
rozhodnutí. V závislosti na výsledku stížnostního řízení může státní zástupce 
bezprostředně reagovat a uplatit pak některé ze svých oprávnění vůči 
policejnímu orgánu. 

Z uvedeného tedy jednoznačně vyplývá, že dozorující státní zástupkyně Obvodního 
státního zastupitelství pro Prahu 8 porušila zákon, když v rozporu s 
ustanovením § 146a odst. 2 tr. ř. sama rozhodla o stížnosti obviněného R. L. 
proti usnesení policejního orgánu  o uložení pořádkové pokuty ve smyslu 
ustanovení § 66 odst. 1 tr. ř., místo aby danou stížnost předložila k 
rozhodnutí příslušnému soudu. 

Nejvyšší soud se nezabýval pochybnostmi ministra spravedlnosti ohledně věcné 
správnosti napadeného usnesení, tedy  možnosti donucení obviněného pořádkovou 
pokutou ke strpění provedení srovnávacího hlasového záznamu, neboť ministr 
spravedlnosti tuto okolnost neuvedl jako důvod podání stížnosti pro porušení 
zákona a ani nenavrhl porušení zákona v ustanovení § 148 odst. 1 písm. c) tr. ř.

V návaznosti na výše uvedené skutečnosti Nejvyšší soud České republiky  podle § 
268 odst. 2 tr. ř. vyslovil, že pravomocným usnesením státní zástupkyně 
Obvodního státního zastupitelství pro Prahu 8 ze dne 25. 5. 2006, sp. zn. ZT 
816/2005, byl porušen zákon v ustanovení § 146a odst. 2 tr. ř. v neprospěch 
obviněného R. L. a podle § 269 odst. 2 tr. ř. napadené usnesení zrušil. 
Nejvyšší soud České republiky dále zrušil všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 8, aby věc 
v potřebném rozsahu znovu projednal a rozhodl, přičemž bude při svém 
rozhodování podle § 270 odst. 4 tr. ř. vázán právním názorem, který vyslovil ve 
věci Nejvyšší soud České republiky. Obvodní soud se při svém rozhodování bude 
zabývat věcnou správností napadeného usnesení, a to i z hlediska pochybností 
ministra spravedlnosti uvedených ve stížnosti pro porušení zákona. Nejvyšší 
soud České republiky v této souvislosti zdůrazňuje, že v novém řízení nemůže 
dojít ke změně rozhodnutí v neprospěch obviněného R. L., neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 21. srpna 2008

Předseda senátu:

JUDr. J. P.
