Soud: Nejvyšší soud

Spisová značka: 4 Tz 173/2006

Datum rozhodnutí: 27.02.2007

Typ rozhodnutí: ROZSUDEK




4 Tz 173/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  27. 
února 2007 v senátě složeném z předsedy JUDr. Františka Hrabce a soudců JUDr. 
Danuše Novotné a JUDr. Petra Šabaty stížnost pro porušení zákona, kterou podal 
ministr spravedlnosti České republiky ve prospěch obviněného Š. V., proti 
usnesení Krajského soudu v Ostravě ze dne 11. 5. 2006, sp. zn. 6 To  132/2006, 
vydaného ve věci vedené u Okresního soudu v Bruntále pod sp. zn.  4 T 208/2005 
a podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Usnesením Krajského soudu v Ostravě ze dne 11. 5. 2006,  sp. zn. 6 To 132/2006, 

b y l  p o r u š e n   z á k o n  v ustanoveních  § 254 odst. 1, § 256  tr. ř. 

a v řízení předcházejícím v ustanovení § 2 odst. 5, odst. 6 tr. ř. v neprospěch 
obviněného Š. V.

Napadené usnesení  s e   z r u š u j e .

Dále se zrušuje  rozsudek Okresního soudu v Bruntále ze dne 3. 1. 2006, sp. zn. 
4 T 208/2005, ve výroku o vině pod bodem 1) a ve výroku o trestu. 

Zrušují se též všechna další rozhodnutí na zrušená rozhodnutí, resp. jejich 
části, obsahově navazující, pokud vzhledem ke změně, k níž došlo zrušením, 
pozbyla podkladu.

Okresnímu soudu v Bruntále  s e  p ř i k a z u j e, aby věc v potřebném rozsahu 
znovu projednal a rozhodl

Odůvodnění:

Rozsudkem Okresního soudu v Bruntálu ze dne 3. 1. 2006, sp. zn. 4 T 208/2005 
byl obviněný Š. V. uznán vinným v bodě 1) trestným činem krádeže podle § 247 
odst. 1 písm. a) tr. zák., jehož se dopustil tím, že  dne 23. 8. 2005  v 
nočních hodinách z rodinného domu   v R., okres B., odcizil A. K. částku  
23.000,- Kč, kterou  zčásti utratil pro svoji potřebu a v bodě 2) trestným 
činem maření výkonu  úředního rozhodnutí podle § 171 odst. 1 písm. c) tr. zák., 
jehož se dopustil tím, že dne 29. 8. 2005  po 12. hodině po předchozím požití 
alkoholických nápojů, po místních komunikacích obce R., okres B., řídil osobní 
automobil škoda 105, přestože rozhodnutím Městského úřadu v Bruntálu, odboru 
dopravy a silničního  hospodářství, ze dne  29. 1. 2004, č. j.  
ODSH-11746/2003, ev. č. 870, mu byl mimo jiné uložen zákaz řízení motorových 
vozidel na dobu 18 měsíců, počínaje dnem právní moci, která nastala dne 7. 4. 
2004. 

Za to byl obviněný Š. V. odsouzen podle  § 247 odst. 1 tr. zák. za použití § 35 
odst. 1 tr. zák. a § 45 odst. 1, 2 tr. zák. a § 45a odst. 1 tr. zák.  k 
úhrnnému trestu  obecně prospěšných prací ve výměře 220 hodin. Podle § 49 odst. 
1 tr. zák. a § 50 odst. 1 tr. zák. mu byl dále uložen trest  zákazu činnosti  
spočívající v zákazu  řízení všech motorových vozidel  na dobu v trvání 3 let.  

Proti tomuto rozsudku podal obviněný odvolání, které napadalo rozhodnutí soudu 
prvního stupně  výhradně v bodu ad 1) výroku o vině, tj. pokud jde o trestný 
čin krádeže. Výrok o vině ohledně výroku o vině pod bodem ad 2), tj. o trestném 
činu maření výkonu úředního rozhodnutí napaden nebyl. Toto odvolání projednal 
Krajský soud v Ostravě ve veřejném zasedání konaném dne 11. 5. 2006  a 
usnesením sp. zn. 6 To  132/2006 rozhodl tak, že  podané odvolání  podle  § 256 
tr. ř. zamítl.   

Podle § 266 odst. 1, 2 tr. ř. proti usnesení Krajského soudu v Ostravě ze dne 
11. 5. 2006, sp. zn. 6 To 132/2006 podal ministr spravedlnosti k Nejvyššímu 
soudu stížnost pro porušení zákona ve prospěch obviněného Š. V. 

V odůvodnění svého podání stěžovatel poukázal, že trestného činu krádeže se 
obviněný měl dopustit tím, že dne 23. 8. 2005  v nočních hodinách z rodinného 
domu v obci R. odcizil A. K. částku 23.000,- Kč, kterou použil zčásti pro svou  
potřebu. Takový popis skutku však neodpovídá objektivnímu zjištění, neboť ze 
spisu plyne, že osoba uváděná jako poškozený, v odpoledních hodinách dne 23. 8. 
2005 zemřela a nemohla být tedy vlastníkem částky uváděné ve výroku rozsudku. 
Tento závěr lze učinit  na základě ustanovení § 7 odst. 2 obč. zák., podle 
kterého  způsobilost  mít práva a povinnosti, tedy být i subjektem vlastnického 
práva zaniká smrtí.  Jelikož  A. K. v době, kdy se obviněný zmocnil peněz, již 
nebyl naživu, nebyl jejich vlastníkem a nemůže figurovat  v trestním řízení 
jako poškozený. Soud prvního stupně a návazně soud odvolací, této stěžejní 
otázce nevěnovaly pozornost a otázku, kdo je ve věci poškozeným, vyřešily v 
rozporu se zákonem. 

Ministr spravedlnosti cituje ustanovení § 460 odst. 1 obč. zák. a dovozuje z 
něj, že v daném případě mělo být zjišťováno, kdo je dědicem  po zůstaviteli A. 
K. či zda dědictví připadne státu podle ustanovení o odúmrti. Dědické řízení 
nebylo v době rozhodování v trestní věci  obviněného  skončeno a trestní soud 
měl tuto otázku řešit jako otázku předběžnou. Z obsahu  trestního spisu a ze 
sdělení  Okresního soudu v Bruntále ze dne 6. 11. 2006, sp. zn. 0 D 807/2005 se 
totiž mimo jiné podává, že obviněný  žil s A. K.  delší dobu v jeho domě  a 
vedli společnou domácnost. Za situace, kdy v dědickém řízení nefigurují jiné 
osoby, které by přicházely v úvahu jako dědicové, není vyloučeno, že obviněný 
může splňovat podmínky § 474 odst. 1 obč. zák. V tomto smyslu již učinil 
obviněný Š. V. příslušné kroky, když prostřednictvím  svého právního zástupce 
podal u Okresního soudu v Bruntále žalobu na určení, že je dědicem po 
zůstaviteli A. K.. Toto řízení je  u označeného soudu vedeno po sp. zn. 10 C 
253/2006. Pokud by bylo soudem potvrzeno, že obviněný má postavení zákonného 
dědice po zůstaviteli, byl by paradoxně odsouzen za přisvojení si své vlastní 
věci, což by bylo v rozporu s ustanovením § 247 tr. zák. 

Soud nalézací tak v předmětné trestní věci podle stěžovatele nevěnoval 
pozornost  specifikaci osoby  poškozeného, nevyčkal rozhodnutí soudu v této 
otázce, ani ji neřešil  jako otázku předběžnou v souladu s ustanovením § 9 
odst. 1 tr. ř. Neprovedl v tomto směru všechny potřebné důkazy, které by 
zejména přispěly  k objasnění  postavení obviněného  jako případného dědice, 
případně by objektivizovaly  existenci  zákonných podmínek  § 462 odst. 1  obč. 
zák., tj. pro připadnutí dědictví státu. Na základě nedostatečně provedeného 
dokazování  a nesprávného vyhodnocení jeho výsledků, tedy postupu v rozporu s 
ust.  § 2 odst. 5, 6 tr ř., nalézací soud v bodě 1. rozsudku posoudil jednání  
obviněného jako trestný čin krádeže podle § 247 odst. 1 písm. a) tr. zák. Navíc 
nedostatečná pozornost byla věnována i výši částky, která měla představovat  
vzniklou škodu. Soud se vůbec nezabýval  obhajobou obviněného, že v částce, 
která byla u něho zajištěna policií, měl i své peníze, které dne  25. 8. 2005 
vyhrál, což doložil i potvrzením herny. Omezil se pouze na konstatování, že 
obviněný takové doklady předložil avšak nezdůvodnil, proč k této skutečnosti 
nepřihlédl  při posuzování  výše údajné škody.  Odvolací soud pak nepostupoval  
důsledně podle ust. § 254 odst. 1 tr. ř., neboť skutku popsanému  v bodě 1. 
rozsudku  nevěnoval dostatečnou pozornost a postup soudu prvního stupně 
fakticky paušálně označil za správný.  Ohledně bodu 1.  bylo přitom na místě 
zrušení rozsudku soudu prvního stupně v uvedeném výroku o vině, jakož i ve 
výroku o trestu  a vrácení věci soudu prvního stupně k novému projednání a 
rozhodnutí.  

V závěru stížnosti pro porušení zákona proto ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že pravomocným usnesením 
Krajského soudu v Ostravě ze dne 11. 5. 2006, sp. zn. 6 To 132/2006 byl  
porušen zákon  v neprospěch obviněného Š. V., a to v ustanoveních § 254 odst. 
1, § 256 tr. ř. a § 247 odst. 1  písm. a) tr. zák. a v řízení, jež mu 
předcházelo, v ustanovení § 2 odst. 5, 6 tr. ř. Dále navrhl, aby  Nejvyšší soud 
podle  § 269 odst. 2 tr. ř.  napadené usnesení zrušil, včetně všech dalších 
rozhodnutí na zrušené usnesení obsahově navazujících, pokud vzhledem k této 
změně pozbyla podkladu, a následně aby podle § 270 odst. 1 tr. ř. věc přikázal 
Krajskému soudu v Ostravě, aby ji v potřebném rozsahu znovu projednal a 
rozhodl. 

Nejvyšší soud přezkoumal  podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející a dospěl k následujícím zjištěním a závěrům.

Z rozsudku Okresního soudu v Bruntálu ze dne 3. 1. 2006, sp. zn. 4 T 208/2005 
se podává, že obviněný vnikl v nočních hodinách  dne  23. 8. 2005 do domu v 
obci R.,  jehož vlastníkem byl před svou smrtí A. K.,  a odcizil zde částku  23 
000,- Kč. Jako poškozený  – okradený je  soudem označen zesnulý vlastník domu 
A. K. 

Z úředních záznamů  policie (viz např. č. l. 41, 120, 123, 125),  výslechu 
obviněného (č. l. 85 a násl.) i na základě výpovědí dalších osob nacházejících 
se toho dne na místě samém je zcela nepochybné, že A. K. zemřel v odpoledních 
hodinách dne 23. 8. 2005. Okolo 17. hod, kdy na místo úmrtí dorazili 
příslušníci  OOK SKPV  Bruntál, byl již mrtev.

Z výpovědi obviněného Š. V. obsažené na č. l. 88 a 176 a násl., je zřejmé, že  
do domu   vnikl v nočních hodinách ze dne 23. 8. 2005  na 24. 8. 2005. To je 
podpořeno rovněž výpovědí svědka V. Š., souseda zesnulého A. K. (č. l. 177 str. 
2), který uvedl, že téže noci viděl svítit  v domku ve 20 hodin světlo a 
domníval, že je v domě přítomen obviněný V. Dále pak výpovědí hostinské D. B., 
která prohlásila, že dne 23. 8. 2005  kolem 20. hod  přišel Š. V., tj. v době 
po úmrtí  A. K., do místního hostince v R. na křižovatce, objednal si 1 pivo a 
za půl hodiny odešel. Vrátil se kolem 21. hod, dal si opět 1 pivo, koupil si 
cigarety a kolem 21.30 hod opět odešel. Útratu platil drobnými penězi, které 
hledal po kapsách. Následující den 24. 8. 2005 byl opět v místním hostinci R., 
avšak měl u sebe  papírové bankovky nominální hodnoty 1000,- Kč (viz č. l. 129).

Obviněný v hlavním líčení  konaném dne 24. 11. 2005 vypověděl, že bydlel u 
zesnulého K. déle jak jeden rok, a peníze, které vzal v noci ze dne 23. 8. na 
24. 8. 2005 byly peníze, které používali. Měl také týden před výplatou peníze, 
přičemž nějaké peníze byly jeho i zesnulého (č. l. 176 str. 2). Pokud u 
zesnulého A. K. obviněný bydlel, nakupoval obviněný. Z výplaty obviněného 
nakoupili  konzervy a pití. V L. se nechalo asi 1.200,- Kč (č. l. 177). Z 
přípisu obchodní společnosti E., s.r.o. zaměstnavatele obviněného bylo 
zjištěno, že obviněný naposledy převzal mzdu dne 15. 8. 2005  a to ve výši  9 
964,- Kč  (č. l. 142). 

V písemném odůvodnění odvolání (č. l. 194) obviněný uvedl, že u zesnulého A. 
K.  bydlel od 19. 8. 2002. Nebydlel u něj načerno, ale na  přání zesnulého a 
fakticky spolu vedli společnou domácnost.  Protože měli společnou domácnost, 
obviněný nesledoval podrobně, co utrácí on a co A. K., protože netrpěli 
nedostatkem. Obviněný měl pravidelný příjem a rovněž doklady o výhrách v 
herně.  Svědkové J. S. a K. P., oba příslušníci Policie ČR ohledně osoby 
obviněného Š. V. v hlavním líčení konaném dne 24. 11. 2005 potvrdili, že 
obviněný bydlel u zesnulého (č. l. 178). 

Z návrhu podaného obviněným dne 27. 6. 2006 Okresnímu soudu v Bruntále, 
doplněného dne 26. 10. 2006, Nejvyšší soud  zjistil, že výše uvedeného data 
bylo u jmenovaného soudu zahájeno řízení o určení, že žalobce tj. Š. V.  je 
dědicem po zůstaviteli A. K.  a  žalobce  v podaném návrhu  tvrdí,  že splňuje 
podmínky  ustanovení § 475 odst. 1 obč. zák., neboť se zůstavitelem žil  po 
dobu delší jednoho roku ve společné domácnosti  a pečoval o společnou domácnost 
zůstavitele. Ke splnění povinnosti důkazní pak navrhuje důkaz spisovými 
materiály včetně spisu vedeného v trestním řízení a svědeckými výpověďmi 
skupiny tam jmenovaných fyzických osob. Dané dědické řízení je vedeno u 
jmenovaného soudu pod sp. zn.  10 C 253/2006. 

Z přípisu Okresního soudu v  Bruntále ze dne 6. 11. 2006, sp. zn.  0 D 807/2005 
vyplývá, že dědické řízení  po zůstaviteli A. K.  bylo přerušeno do doby, než 
bude rozhodnuto  o návrhu Š. V., že je dědicem po zůstaviteli A. K. Řízení  o 
návrhu na určení vedeném pod sp. zn.  10 C 253/2006 není skončeno. Ze záznamu 
ze dne 13. 11. 2006 učiněného u Okresního soudu Bruntál plyne, že v dědickém 
řízení po zůstaviteli nefigurují kromě obviněného Š. V. žádní jiní potenciální 
dědicové. Z informace z katastru nemovitostí opatřené Nejvyšším soudem v řízení 
o stížnosti pro porušení zákona bylo zjištěno, že na listu vlastnictví  č. 202 
vedeném pro obec a katastrální území R. je podle stavu platnému ke dni 22. 1. 
2007  dosud zapsán jako výlučný vlastník domu čp. 54, postaveného na pozemku č. 
parc. st. 140 a pozemku č. parc. st. 140, zesnulý  A. K. a není zde obsažena 
informace o tom, že by právní vztah k nemovitosti byl dotčen změnou, tedy 
neprobíhá zápis nové osoby. 

Z rozsudku nalézacího soudu ze dne 3. 1. 2006, sp. zn. 4 T 208/2005  se podává, 
že obviněný odcizil z domu  částku 23.000,- Kč. Z protokolu o zadržení 
podezřelé osoby plyne, že  obviněný měl u sebe v okamžiku zadržení částku 
10.275,- Kč (č. l. 8). Z příjmového pokladního dokladu č. 205292 ze dne 25. 8. 
2005 vystaveného Pohřebním ústavem F. K., s.r.o. je nepochybné, že obviněný 
uhradil uvedeného dne na obstarání pohřbu částku 12.644,- Kč (č. l. 15).  V 
přípravném líčení se obviněný k odcizení uváděné částky doznával, v hlavním 
líčení konaném dne 24. 11. 2005 pak uvedl, že doznání učinil z důvodu, že když 
byl zadržen, vyšetřovatel mu dal  do ruky papír a že pokud nebude vypovídat, 
jak chtějí, tak bude ve vazbě. Vyšetřovatel podle obviněného věděl, že obviněný 
potřebuje zařídit pohřeb a vykopat hrob. Proto obviněný  podepsal vyšetřovateli 
částku 23.000,- Kč. (č. l. 176 str. 2).  Dále pak v hlavním líčení uvedl, že 
vyhrál v herně minimálně 5 000,- Kč (podle výherních kuponů 7 600,- Kč), že v 
herně zůstal až do rána a utratil tam asi 3 000,- Kč. V tomto musí spoléhat na 
výpověď obsluhy herny (byl ve stavu opilosti), neboť následující den ráno ho 
svědkyně Š.  B. zaměstnankyně Pohřebního ústavu F. K. , s. r.o.  poslala „ do 
háje, že má 3 promile“ (č. l. 177). 

Z výpovědi zaměstnance herny W. v B., kterou provozuje  obchodní společnost G. 
P., s.r.o. M.  T. (č. l. 130)  doložené  výherními kupony je patrné, že 
obviněný v noci ze dne 24. 8. na 25. 8. 2005 pobýval v B. v uvedené herně, kdy 
zde hrál na hracích automatech a  vyhrál zde dvakrát, nejprve částku 3 600,-  
Kč (č. l. 132) a poté částku 4 000,- Kč (č. l. 133)  tj. celkem částku 7 600,- 
Kč. Z výpovědi svědka T. dále vyplývá, že obviněný  strávil celou noc hraním u 
hracích automatů, přičemž byl značně opilý. Obviněný neustále počítal u pultu 
peníze. Mohlo to být kolem 20 000 – 25 000,- Kč. Vyhrál  2x větší výhru a to 
nad 3 000,- Kč. Jakou částku obviněný prohrál, z výpovědi  svědka T. nevyplývá. 
Obviněný dále uvedl, že pro svou potřebu použil z peněz, které vzal v domě 
zesnulého A. K., jen minimálně, uhradil z nich alkoholické nápoje  a jízdy 
taxislužbou, s čímž by podle jeho názoru zesnulý A. K. souhlasil  (č. l. 90). 
Platbu taxislužby potvrzuje ve výpovědi svědek Z. Č., který uvedl, že dne 24. 
8. 2005 byl dopoledne v restauraci U D. v B., kdy se spolu nebavili, pouze mu 
V. vrátil dluh 200,- Kč. Jinak obviněný  hrál automaty a svědek si ho nevšímal. 
Č.  chtěl jet do R. taxislužbou a V., když to zjistil, chtěl jet také a proto 
přispěl na taxislužbu Č. 100,- Kč (č. l. 130).  Dále z výpovědi obviněného 
vyplývá, že když následně opět jel dne 24. 8. 2005 do B. taxislužbou, platil  
rovných 200,- Kč. 

Svědkyně S. V. dne 5. 9. 2005 vypověděla, že  dne 24. 8. 2005 jela se svým 
vozem  z B. a  na křižovatce viděla obviněného Š. V. Proto, že ho dobře zná  a 
věděla, že předchozího dne byl u toho, když zemřel soused K., zajela vozem k 
němu   a ptala se ho  na K.  Přitom uviděla v jeho ruce bankovky, podle ní to 
byla eura. Zeptala se ho, odkud je má, jestli je náhodou nevzal  K. Obviněný 
odpověděl, že ne, že je má již delší dobu.  Potom potkala svého bratra J. V., a 
ten jí měl říct, že téhož dne si u něj chtěl  obviněný uschovat 100 euro, ale 
on s tím nesouhlasil. (č. l. 105). K tomu byl vyslechnut bratr svědkyně J. V., 
který uvedl, že o tom, že by měl obviněný po smrti K. euro, nic neví, neviděl 
je u něho, ani  si obviněný u něj žádné euro neschoval (č. l. 105).  V hlavním 
líčení konaném dne 3. 1. 2006 pak svědkyně V. uvedla, že obviněný V. měl  v 
ruce  peníze  a svědkyně se ho ptala, odkud je má a obviněný říkal, že  jsou to 
jeho peníze. Neví, kolik to bylo peněz, nepočítali to, ani neví, jaké to byly 
bankovky. Všimla si, že to nebyla  česká měna,  byly to marky nebo eura, ty 
eura to byly určitě. Nedokáže odhadnout, kolik toho bylo (č. l. 182 str. 2). 

Obviněný k tomu vypověděl, že dne 24. 8. 2005 stopoval  ve stavu opilosti na 
křižovatce dole v R., kde zastavil svědkyni S. V. a chtěl po ní, aby ho vzala 
do B., že jí klidně zaplatí i v euro, přičemž  v ruce měl svazek peněz z domu 
č.p. 54, ale byly to peníze české. Svědkyně jej odmítla svézt a potom dělala 
drby. Dále vypověděl, že „toho v opici navykládal více“ a  lidé pak dělají 
drby. Na přímý dotaz policejního orgánu, zda po smrti disponoval měnou euro, 
odpověděl. „To tedy né“   (č. l. 94 a násl.).

Nejvyšší soud po prostudování spisu konstatuje, že podaná stížnost pro porušení 
zákona je důvodná. 

Trestného činu krádeže podle § 247 odst. 1 písm. a) tr. zák. se dopustí ten, 
kdo si přisvojí cizí věc tím, že se jí zmocní, a způsobí tak škodu nikoli 
nepatrnou.

Podle § 254 odst. 1 tr. ř., nezamítne-li  nebo neodmítne-li odvolací soud  
odvolání podle  § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu, které jim předcházelo, a to z hlediska vytýkaných vad. K vadám, které 
nejsou  odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle § 256 tr. ř. odvolací soud odvolání zamítne, shledá - li že není  
důvodné. 

Podle § 2 odst. 5 tr. ř.  orgány činné v trestním řízení  postupují v souladu 
se svými právy a povinnostmi uvedenými  v tomto zákoně a za součinnosti stran 
tak, aby byl  zjištěn skutkový stav věci, o němž nejsou důvodné pochybnosti, a 
to v rozsahu, který je  nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení  založeného na  pečlivém uvážení všech okolností 
případu jednotlivě i v jejich souhrnu.

Podle § 120 odst. 3 tr. ř.  musí výrok, jímž se obžalovaný uznává vinným  nebo 
se jímž obžaloby zprošťuje, přesně označovat trestný čin, jehož se výrok týká, 
a to nejen  zákonným pojmenováním  a uvedením  příslušného zákonného 
ustanovení,  nýbrž i uvedením  místa, času a způsobu spáchání, popřípadě 
uvedením jiných skutečností, jichž je třeba k tomu, aby skutek nemohl být 
zaměněn  s jiným, jakož i uvedením  všech zákonných  znaků včetně těch, které  
odůvodňují  určitou trestní sazbu. 

Podle § 43 odst. 1 tr. ř. se poškozeným rozumí ten, komu bylo ublíženo na 
zdraví, způsobena majetková, morální nebo  jiná škoda. 

Podle § 7 obč. zák. způsobilost fyzické osoby  mít práva a povinnosti (právní 
subjektivita) vzniká  narozením. Tu způsobilost má i počaté dítě, narodí-li se 
živé. Smrtí tato způsobilost zanikne. 

Popis skutku musí být uveden tak, aby jednotlivé části  odpovídaly  příslušným 
znakům  skutkové podstaty trestného činu, jímž byl obžalovaný uznán vinným. 
Skutková věta musí  představovat úplné  slovní vyjádření  posuzovaného skutku  
tak, aby obsahoval všechny relevantní  okolnosti z hlediska použité právní 
kvalifikace (P. Š. a kol.: Trestní řád komentář, C. H. B., I. díl  5.vyd. r. 
2005, str. 948) 

Podle občanského zákoníku mají způsobilost k právům a povinnostem  (právní 
subjektivitu) osoby fyzické a osoby právnické. U osob fyzických právní 
subjektivita vzniká narozením (má ji rovněž počaté dítě, narodí-li se živé) a 
zaniká  smrtí.  Zemřelá fyzická osoba okamžikem smrti ztrácí způsobilost k 
právům a povinnostem, přestává být  subjektem veškerých práv a povinností. 
Mrtvé tělo je de iure objektem práv a povinností, res sui generis. Zemřelá 
fyzická osoba pak již nemůže figurovat v  trestním řízení v právním postavení 
poškozeného, toto postavení a práva a povinnosti s tím spojená přináleží jejímu 
právnímu nástupci.    

Podle platné právní úpravy dědického práva se dědictví nabývá okamžikem smrti 
zůstavitele (§ 460 odst. 1 obč. zák.) K přechodu  práv a povinností spojených s 
aktivy  a pasivy dědictví dochází ex lege již v okamžiku smrti fyzické osoby – 
zůstavitele. Následné rozhodnutí o nabytí dědictví vydávané dědickým soudem 
dědici nebo dědicům je pak rozhodnutím deklaratorním  potvrzujícím, že se dědic 
nebo dědicové stali  ke dni zůstavitelovy smrti  nositeli práv a povinností 
spojených s aktivy a pasivy dědictví. Tedy v okamžiku smrti zůstavitele 
existuje osoba, která je právním nástupcem po zůstaviteli bez ohledu na to, že 
dědické řízení dosud neproběhlo. 

Podle § 9 odst. 1 tr. ř. je trestní soud povinen posoudit otázky, které samy 
nejsou předmětem řízení, avšak jejich  vyřešení je  předpokladem rozhodnutí o 
vlastním předmětu trestního  řízení, tj. otázky předběžné samostatně.  (Š. a 
spol. : Trestní řád  komentář díl I. 5 .vyd.  r. 2005 str. 94 a násl.). Jde –li 
o posouzení viny obviněného, není soud v takovém případě vázán rozhodnutím 
soudu či  jiného státního orgánu (viz a contr. § 9 odst. 1 věta druhá tr. ř.). 

Z výše uvedeného je nepochybné, že skutek popisovaný ve skutkové větě bodu 
prvého nalézacího rozhodnutí (tj. vniknutí do domu a vzetí peněžní hotovosti), 
se stal  až poté, co nastala smrt vlastníka domu A. K.  V okamžiku vydání 
rozhodnutí byla soudu z obsahu spisu a provedených důkazů známa skutečnost, že 
smrt A. K. nastala dříve, než  byl spáchán předmětný skutek. Vzhledem k této 
skutečnosti se měl nalézací soud zabývat otázkou, kdo je v posuzované věci 
poškozeným, když jím  z důvodu smrti nemůže být zesnulý A. K. Soud však na tuto 
skutečnost nijak nereflektoval a ve svém rozsudku uvedl jako nositele práv 
uvedených v oddílu sedmém hlavě druhé trestního řádu A. K., tedy de iure objekt 
nemající právní subjektivitu. 

Z doplnění odvolání podaného obviněným je patrno, že obviněný tvrdil, a to 
nejen v odvolání, že se zesnulým bydlel po dobu delší jednoho roku a že spolu 
vedli společnou domácnost. Krajský soud v Ostravě jako soud odvolací, nezjistil 
pochybení nalézacího soudu v osobě poškozeného, v důsledku čehož obdobně jako 
soud nalézací nezkoumal možné právní nástupce zesnulého K. a tudíž v důsledku 
toho rovněž pominul a nevyhodnotil ani závažnost informací o tvrzeném vztahu 
mezi obviněným a zesnulým a o tvrzení obviněného o vedení společné domácnosti.

Pokud by jak soud nalézací, tak rovněž soud odvolací učinily kroky vedoucí ke 
zjištění osoby, která je právním nástupcem zesnulého A. K., shledaly by, že 
nebylo zjištěno, že by zesnulý A. K. zanechal závěť a že nebyly dohledány 
žijící osoby s příbuzenským vztahem k A. K. Dále by zjistily, že jedinou osobou 
s bližším vztahem  k zesnulému (právně dosud neujasněným) je právě obviněný Š. 
V., a že pokud by se tvrzení obviněného ukázalo jako pravdivé, nebylo by 
opodstatněné předem vyloučit možnost, že obviněný by mohl být dědicem po 
zesnulém A. K.

Podle § 475 odst. 1 obč. zák. nedědí-li manžel ani žádný z rodičů, dědí ve 
třetí skupině stejným dílem  zůstavitelovi sourozenci a ti, kteří se 
zůstavitelem žili po dobu nejméně jednoho roku  před jeho smrtí  ve společné 
domácnosti a kteří z tohoto důvodu pečovali o společnou domácnost nebo byli na 
zůstavitele odkázáni výživou. 

Nutno konstatovat, že za tohoto specifického stavu věci byla otázka vztahu 
zesnulého A. K. a Š. V. a  právní povahy jejich společného soužití pro 
rozhodnutí o vině obviněného meritorní. Pokud by se ukázalo, že obviněný 
splňuje podmínky § 475 odst. 1 obč. zák.  (k nim např. Rozsudek Nejvyššího soud 
ČR ze dne 23. ledna 2002, sp. zn. 21 Cdo 627/2001) a zároveň zde není jiný 
další spoludědic, je zde důvodný předpoklad, že obviněný je dědicem zesnulého 
A. K. 

Skutečnost, že obviněný v noci ze dne 23. 8. 2005 na 24. 8. 2005 z domu v obci 
R. odnesl finanční hotovost, byla v dosavadním řízení dostatečně prokázána. S 
ohledem na princip, že k přechodu dědictví dochází okamžikem smrti zůstavitele, 
pak ale závisí posouzení, zda se obviněný stal dědicem A. K., a tedy v 
návaznosti i to, zda svým jednáním naplnil znak  přisvojení si věci cizí, či 
nikoli. Bez zodpovězení této otázky nebylo možné spolehlivě rozhodnout o vině 
obviněného trestným činem krádeže. Je nepochybnou skutečností, že trestní soud 
byl povinen podle § 9 odst. 1 tr. ř. tuto otázku posoudit jako otázku 
předběžnou. 

V dalším pak stěžovatel v podané stížnosti pro porušení zákona namítá, že soud 
se vůbec nezabýval obhajobou  obviněného, že v částce, která byla u něho 
zajištěna měl i své  peníze, které vyhrál, což doložil potvrzením herny. Soud 
se omezil na konstatování, že obviněný takové doklady sice předložil, ale 
nezdůvodnil, proč k nim nepřihlédl při posuzování výše způsobené škody. 

Nejvyšší soud konstatuje, že otázka, jakou částku obviněný odnesl z domu  v 
obci R., má právní relevanci v případě, pokud by bylo soudem naznáno, že 
obviněný se zmocnil věci cizí, tj. spáchal trestný čin krádeže. Dokud tedy 
nebude postaveno na jisto, zda skutek spáchaný obviněným popsaný v prvém bodu 
rozsudku nalézacího soudu ze dne  3. 1. 2006 sp. zn. 4 T 208/2005 je trestným 
činem, není na místě zabývat se otázkou výše způsobené škody. 

Z výpovědí obviněného z přípravného řízení je však zjevné, že nejprve do 
protokolu uvedl, že odcizil částku 22 500 – 23 000 Kč.  Posléze v hlavním 
líčení výši této částky s poukazem na postup policie v průběhu zadržení a 
poukazem na opilost a  na celonoční pobyt v herně W. spojený s výhrou 
způsobenou škodu zpochybnil. Z výpovědí, jak obviněného, tak svědka T., ale 
zejména z výherních kuponů  je nepochybné, že obviněný při pobytu v uvedené 
herně vyhrál částku  7 600,- Kč. Zároveň je zřejmé, že obviněný výhru získal ve 
stavu silné opilosti, přičemž není přesně určeno jakou částku  prohrál před či 
po výhře. Mimo platby za taxislužby a vrácení 200,- Kč svědku Č. jiné peněžní 
transakce ve větší výši prokázány nebyly. 

Nalézací soud v dosavadním řízení poté, co uznal obviněného vinným, konstatoval 
výši škody  zjevně pouze na základě jeho výpovědi v přípravném řízení.  
Prokázané tvrzení obviněného, že celou noc ze dne 24. 8 na 25. 8. 2005 strávil 
hraním automatů ve stavu opilosti v herně W., přičemž zde vyhrál celkem 7 600,- 
Kč  vzal pouze na vědomí, ale kromě toho, že  v odůvodnění uvedl existenci 
výherních dokladů, nijak se danými skutečnostmi blíže nezabýval a neposoudil 
jejich možný vliv na výši škody. Z toho, že škodu vyslovil ve výši 23 000,- Kč 
lze dovozovat, že podle jeho názoru skutečnost, že při svém pobytu v herně W. 
obviněný vyhrál uvedenou částku, neměla na výši škody vliv. 

Z čeho takový závěr ale soud učinil, není možno přezkoumat, neboť odůvodnění 
rozsudku další  informace v tomto směru neobsahuje.  Ani soud odvolací tuto 
vadu neodstranil, k výši škody se vyjádřil pouze v tom směru, že matematický 
součet částky 12 644,- Kč, kterou zaplatil obviněný pohřební službě a částky 10 
275,- Kč, kterou vydal obviněný policii, téměř stoprocentně dává  sumu 23 000,- 
Kč. Jiné skutečnosti a jejich případný vliv na výši škody pak odvolací soud 
opomenul zcela. Oba soudy tak určily výši škody částkou 23 000,- Kč, aniž by 
spolehlivě vysvětlily,  které skutečnosti vzaly jako relevantní pro takové 
rozhodnutí a které nikoli, a z jakých důkazů dovozují, že škoda vznikla v 
takovéto výši. 

Nalézací soud podle  odůvodnění rozhodnutí vzal také za relevantní tvrzení 
svědkyně V., že obviněný měl marky či eura. To za stavu, kdy svědkyně v 
přípravném řízení vypověděla, že viděla v ruce obviněného bankovky, a podle ní 
to byla eura, nespecifikovala konkrétní částku ani nominální hodnoty bankovek, 
přičemž uvedla, že její bratr měl být požádán obviněným o úschovu  100 eur. 
Svědek V. však tuto skutečnost nepotvrdil. V hlavním líčení svědkyně hovořila 
nejen o měně euro, nýbrž i o měně marka bez dalšího upřesnění. Přičemž pokud 
se  jedná o marku německou, jde tedy o měnu již od zavedení  měny euro 
nepoužívanou a není zjevné, z jakého důvodu by obviněný měl používat vyřazenou 
měnu. Sám obviněný držení jiné měny než české popřel. Z odůvodnění není zřejmé, 
kde měl obviněný k cizí měně přijít, zda měla být obviněným tato cizí měna 
odcizena rovněž z domu  avšak zejména, jaký vliv měla tato okolnost na výši 
škody, v dalším pak, čím je toto hodnocení podloženo, které svědecké výpovědi 
či jiné důkazy mimo výpověď svědkyně, dokládají, že obviněný zmiňovanou měnou 
euro disponoval.

Je nutno konstatovat, že hodnocení důkazů je prvořadým právem soudu nalézacího  
a soudy vyšších stupňů do tohoto mohou vstupovat  pouze za zákonem daných 
vymezených podmínek. Avšak toto právo nalézacího soudu je zároveň spojeno s 
povinností řádně  a přesvědčivě své hodnocení též popsat a zdůvodnit, tak aby 
nevzbuzovalo pochybnosti. 

V posuzovaném případě odůvodnění rozhodnutí soudu prvního stupně uvedené 
požadavky zákona nesplňuje. Tuto zjevnou vadu ale nenapravil ani soud odvolací. 
Oba soudy se tak dopustily toho, že nedostatečně zhodnotily skutečnosti, které 
vyšly najevo provedeným dokazováním, čímž zatížily  svá rozhodnutí výše 
popsanými vadami.

Nejvyšší soud proto na základě výše uvedených zjištění podle § 268 odst. 2 tr. 
ř. vyslovil, že usnesením  Krajského soudu v Ostravě ze dne 11. 5. 2006,  sp. 
zn. 6 To 132/2006,  byl porušen zákon  v ustanoveních  § 254 odst. 1, § 256  
tr. ř. a v řízení, které mu předcházelo, v ustanovení  § 2  odst. 5, 6 tr. ř. v 
neprospěch  obviněného Š. V.

Podle názoru Nejvyššího soudu nutný rozsah nápravy chyb nastalých v dosavadním 
řízení přesahuje míru, vyplývající z ustanovení § 259 odst. 3 tr. ř. Z daného 
důvodu a též k zachování práva obviněného uplatnit případně řádný opravný 
prostředek proti novému rozhodnutí nalézacího soudu, rozhodl Nejvyšší soud tak, 
že podle § 269 odst. 2 tr. ř. zrušil nejen napadené usnesení Krajského soudu v 
Ostravě, ale též  rozsudek Okresního soudu v Bruntále ze dne 3. 1. 2006,  sp. 
zn. 4 T 208/2005, a to v jeho výroku o vině pod bodem 1), jímž byl obviněný 
uznán vinným trestným činem krádeže podle § 247 odst. 1 písm. a) tr. zák., 
jakož i ve výroku o uloženém trestu.  Dále pak zrušil všechna další rozhodnutí 
na zrušená rozhodnutí, resp. jejich část, obsahově navazující, pokud vzhledem 
ke změně, k níž došlo  zrušením, pozbyla podkladu.  Podle § 270 odst. 1 tr. ř.  
pak Nejvyšší soud  přikázal  Okresnímu soudu v Bruntále, aby věc v potřebném 
rozsahu znovu projednal a rozhodl.  Okresní soud si vyžádá od soudu příslušného 
k projednání dědictví po zesnulém A. K. a od soudu vedoucího řízení o určovací 
žalobě podané obviněným informace potřebné k posouzení vztahu obviněného k 
zesnulému z hlediska možného právního nástupnictví podle § 475 odst. 1 obč. 
zák., a po vyřešení výše naznačené problematiky podle  § 9 odst. 1 tr. ř. věc v 
souladu se zákonem a s důrazem na úplnost odůvodnění opětovně rozhodne.  Pokud 
soud shledá, že se obviněný dopustil trestného činu krádeže blíže 
specifikovaného v obžalobě, musí se zabývat argumentací obviněného, že vyhrál 
částku 7 600,- Kč, a posoudit, zda je tato obhajoba schopna ovlivnit tvrzení 
obžaloby o výši způsobené škody. Přitom musí mít na paměti zásady obsažené v 
ustanovení § 2 odst. 5, 6 tr. ř.

Při dalším postupu bude třeba též respektovat, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle  
§ 273 tr. ř. v novém řízení dojít ke změně rozhodnutí v jeho neprospěch. Podle  
§ 270 odst. 4 tr. ř. je okresní soud vázán  právním názorem, který ve věci 
vyslovil  Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V  Brně  dne  27. února 2007

Předseda senátu:                       

                                                                                
     JUDr. František H r a b e c  
