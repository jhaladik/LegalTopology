Soud: Nejvyšší soud

Spisová značka: 4 Tz 73/2002

Datum rozhodnutí: 26.11.2002

Typ rozhodnutí: Rozsudek




4 Tz 73/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne    
26.   listopadu  2002 v senátě složeném z předsedy senátu JUDr. Františka 
Hrabce a soudců JUDr. Danuše Novotné a JUDr. Jiřího Pácala stížnost pro 
porušení zákona, kterou podal  ministr spravedlnosti České republiky  ve 
prospěch obviněného MUDr. P. K., proti usnesení Vrchního soudu v Olomouci  ze 
dne 11. 6. 2002,  sp. zn. 4 To 59/2002 v trestní věci Krajského soudu v Ostravě 
vedené pod sp. zn. 34 T 20/99, a rozhodl podle ustanovení § 268 odst. 2 tr. ř.  
t a k t o : 

Usnesením Vrchního soudu v Olomouci ze dne 11. 6. 2002, sp. zn. 4 To 
59/2002,       b y l   p o r u š e n    z á k o n   v ustanoveních § 147 odst. 
1 písm. a), b) a § 148 odst. 1   písm. c)   tr. ř. ve prospěch obviněného MUDr. 
P. K. 

O d ů v o d n ě n í: 

Krajské státní zastupitelství  v Ostravě podalo ke Krajskému soudu  v Ostravě  
podle  § 176 odst. 1 tr. ř. obžalobu ze dne 15. 11. 1999, sp. zn. 4 KZv 38/99, 
na MUDr. P. K., že jako  podnikatel – fyzická osoba podnikající  pod obchodním 
jménem MUDr. P. K. na základě rozhodnutí živnostenského odboru Úřadu Města H. 
ze dne 25. 5. 1992 o vydání živnostenského listu č.j. 92/637556/610/BM s 
předmětem podnikání nákup zboží za účelem jeho dalšího prodeje a prodej 1. do 
přiznání k dani z příjmů fyzických osob za zdaňovací období roku 1994 ze dne 
24. 6. 1995, které podal u Finančního úřadu v H. dne 30. 6. 1995 vědomě  
nezahrnul výnos za prodej technického zhodnocení budovy provozovny v P., T. 12, 
když na základě kupní smlouvy ze dne 11. 4. 1994 jako prodávající převedl za 
kupní cenu 18 700 000,- Kč na kupujícího P., a. s. se sídlem v M. O., V. 2, 
pouze gastronomické zařízení provozovny  a nábytek podle přílohy č. 1 této 
kupní smlouvy, přičemž nedoložil žádné doklady k prodeji technického zhodnocení 
budovy této provozovny v hodnotě 13 057 358,- Kč, takže s přihlédnutím k 
ustanovení § 24 odst. 1, odst. 2 písm. b) zák. č. 586/1992 Sb. o daních z 
příjmů ve znění novel poškodil stát na dani z příjmů fyzických osob o částku 5 
745 256,- Kč. 2. do přiznání k dani z příjmů fyzických osob za zdaňovací období 
roku 1994 ze dne 24. 6. 1995, které podal u Finančního úřadu v H. dne 30. 6. 
1995, vědomě zahrnul náklady na reklamu v částce  3 900 000,- Kč na základě 
smlouvy o zajištění reklamy ze dne 1. 8. 1994 uzavřené mezi FK B. H., a. s. 
jako dodavatelem pro jeho obchodního partnera, přičemž k zápisu FK B. H., a. s. 
do obchodního rejstříku vedené Krajským obchodním soudem v Ostravě došlo až  
dne 8. 8. 1994 a MUDr. P. K.  jako podnikatel fyzická osoba nemá ve svém 
účetnictví zahrnut výnos  z této reklamy od svého obchodního partnera, takže 
výdaje v celkové výši 3 900 000,- Kč na základě faktur č. 1/94 z 15. 9. 1994 na 
částku 1 450 000,- Kč, č. 2/94 ze dne 15. 10. 1994 na částku 1 350 000,- Kč, č. 
3/94 ze dne 15. 11. 1994 na částku 800 000,- Kč a  č. 4/94 ze  dne 31. 12. 1994 
na částku 300 000,- Kč, odporují ust. § 24 odst. 1 zák. č. 586/1992 Sb., o 
daních z příjmů, neboť ve smyslu ust. § 25 odst. 1 písm. j), případně § 25 
odst. 1 písm. u) téhož zákona, jsou nadlimitním plněním, event. osobním výdajem 
podnikatele, takže tímto jednáním způsobil státu  na dani z příjmu fyzických 
osob škodu ve výši 1 716 000,- Kč, čímž v roce 1994 jednáním uvedeným v bodech 
1), 2) poškodil stát na dani z příjmů fyzických osob o celkovou částku 7 461 
256,- Kč.  3. do přiznání k dani z příjmů fyzických osob za zdaňovací období 
roku 1996 ze dne 1. 4. 1997, které podal u Finančního úřadu v H. téhož dne, 
vědomě zahrnul výdaj na reklamu v částce  1 600 000,- Kč uzavřené mezi FK B. 
H., a. s. jako dodavatelem a MUDr. P. K.  - fyzickou osobou jako objednatelem 
pro jeho obchodního partnera, přičemž MUDr. P. K. jako podnikatel – fyzická 
osoba nemá ve svém účetnictví zahrnut výnos od svého obchodného partnera, takže 
výdaj 1 600 000,- Kč na základě faktury č. 7/96 ze dne 31. 12. 1996 odporuje 
ustanovení § 24 odst. 1 zák. č. 586/1992 Sb., o daních z příjmů, neboť ve 
smyslu ust. § 25 odst. 1 písm. j), případně § 25 odst. 1 písm. u) téhož zákona, 
je nadlimitním plněním, event. osobním výdajem podnikatele, takže tímto 
jednáním způsobil státu na dani z příjmu fyzických osob škodu ve výši 613 393,- 
Kč. Tím spáchal ad 1) 2)  trestný čin zkrácení daně, poplatku a podobné dávky 
podle § 148 odst. 1, odst. 3 tr. zák. ve znění před novelou  zák. č. 253/1997 
Sb., ad 3) trestný čin zkrácení daně, poplatku a podobné dávky podle § 148 
odst. 1, odst. 2 písm. c)  tr. zák. ve znění před novelou  zák. č. 253/1997 Sb. 

Krajský soud v Ostravě rozhodl v neveřejném zasedání  konaném dne 8. 10. 2001 o 
předběžném projednání obžaloby usnesením sp. zn. 34 T 20/99  tak, že se věc 
vrací krajskému státnímu zástupci k došetření podle § 188 odst. 1 písm. e) tr. 
ř.  Své rozhodnutí odůvodnil tím, že  po podrobném přezkoumání spisového 
materiálu a odvolání proti dodatečným platebním výměrům na daň z příjmu 
fyzických osob, vydaných Finančním ředitelstvím v O., pod sp. zn. 2594/110/2000 
a 2593/110/2000, obě ze dne 11. 5. 2000 a rozsudku Krajského soudu v Ostravě ze 
dne 6. 3. 2000, sp. zn. 22 Ca 100/99, kterým bylo rozhodnutí Finančního 
ředitelství v O. ze dne 15. 12. 1998, č. j. 6820/110/98/2 zrušeno a věc byla 
vrácena k dalšímu řízení. Ze dvou shora uvedených rozhodnutí Finančního úřadu v 
O. ze dne 11. 5. 2000 je zřejmé, že v návaznosti na rozhodnutí Krajského soudu 
v Ostravě ze dne 6. 3. 2000, sp. zn. 22 Ca 100/99,  bylo Finančním ředitelstvím 
v O. částečně vyhověno a napadená rozhodnutí byla změněna ku prospěchu 
obviněného MUDr. P. K. Obě  tato rozhodnutí byla opět napadena  žalobou o 
přezkum ve správním soudnictví. Tato rozhodnutí zpochybňují  doposud provedené 
výsledky vyšetřování, jakož i skutečnosti  obsažené v podané obžalobě proti 
obviněnému, a to zejména ve vztahu ke způsobu a výši škody způsobené na dani z 
příjmu fyzických osob. Po podání obžaloby pak schází objasnění jednoho ze 
základních znaků skutkové podstaty trestného činu krácení daně, poplatku a 
podobné dávky podle § 148 tr. zák., a to výše způsobené škody, včetně 
subjektivní stránky obviněného. Rozsudkem Krajského soudu v Ostravě ze dne 6. 
3. 2000, sp. zn. 22 Ca 100/99,  pak bylo celé správní řízení vedené u 
Finančního úřadu v H.  zpochybněno, takže je zřejmé, že v této trestní věci 
není především objasněna základní skutečnost pro právní posouzení věci jednání 
a skutečnost, zda vůbec vznikla škoda na dani a v jaké výši. 

Proti shora uvedenému usnesení Krajského soudu v Ostravě podal stížnost státní 
zástupce Krajského státního zastupitelství v Ostravě. O této jednal v 
neveřejném zasedání dne 11. 6. 2002 Vrchní soud v Olomouci, který svým 
usnesením sp. zn. 4 To 59/2002 podle § 148 odst. 1 písm. c) tr. ř. stížnost 
státního zástupce zamítl. V odůvodnění svého rozhodnutí Vrchní soud v Olomouci 
uvedl, že oproti době, kdy ve věci rozhodl soud prvního stupně, došlo k 
novelizaci trestního řádu zákonem č. 265/2001 Sb. s účinností od 1. 1. 2002 a 
tato se dotkla i ustanovení § 188 odst. 1 písm. e) tr. ř.,  podle  kterého 
Krajský soud v Ostravě ve věci rozhodl. Z citovaného ustanovení trestního řádu 
je patrno, že po předběžném projednání obžaloby soud vrátí věc státnímu 
zástupci k došetření, je-li toho třeba k odstranění závažných procesních vad 
přípravného řízení, které nelze napravit v řízení před soudem, nebo k objasnění 
základních skutkových okolností, bez kterých není možné v hlavním líčení ve 
věci rozhodnout, a v řízení před soudem by takové došetření bylo v porovnání s 
možnostmi opatřit takový důkaz v přípravném řízení spojeno s výraznými obtížemi 
nebo by zřejmě bylo na újmu rychlosti řízení. Oproti předchozímu znění 
předmětného ustanovení trestního řádu došlo jeho novelou ke zpřísnění 
podmínek,  za nichž je možno vrátit věc státnímu zástupci k došetření a čemuž 
také odpovídala činnost stížnostního soudu.

Pokud jde o důvody zamítavého rozhodnutí Vrchního soudu v Olomouci, tak byly 
odlišné od důvodů, které popsal Krajský soud v Ostravě v napadeném usnesení. 
Svoji přezkumnou činností zjistil stížnostní soud  pochybení, které předcházelo 
napadenému usnesení  a jež spočívalo v nerespektování  ustanovení § 166 odst. 
1, odst. 2 tr. ř., týkající se činnosti policejního orgánu při skončení 
vyšetřování, když obviněný nebyl podle názoru Vrchního soudu v Olomouci řádně  
a ve lhůtě upozorněn na možnost prostudování spisu, jakož i na možnost učinit 
návrhy na doplnění vyšetřování, čímž bylo závažným způsobem porušeno právo 
obviněného na jeho obhajobu. Stížnostní soud měl za to, že fáze trestního 
stíhání spočívající ve skončení vyšetřování a umožnění obviněnému a jeho 
obhájci prostudování spisového materiálu včetně možnosti návrhů na doplnění 
vyšetřování je z pohledu tohoto práva natolik významná, že je nutno trvat na 
zcela nepochybném a faktickém upozornění obviněného a jeho obhájce na možnost 
realizace práv vyplývajících z ustanovení   § 166 odst. 1 tr. ř. Způsob, jakým 
byl v řízení obeslán do vlastních rukou  obviněný a jeho obhájce,  nepovažoval 
tudíž Vrchní soud v Olomouci  z hlediska  zachování práv obhajoby za  
dostatečný.  Jedná  se podle názoru vrchního soudu o pochybení natolik závažné, 
že je nutné věc vrátit do stadia přípravného řízení. 

Pokud šlo o napadené usnesení Krajského soudu v Ostravě, vrchní soud 
konstatoval,  že po obsahové stránce napadené usnesení Krajského soudu v 
Ostravě neodpovídá ustanovení § 191 odst. 1 tr. ř., podle kterého, vrátí-li 
soud věc státnímu zástupci k došetření, uvede v usnesení, ve kterých směrech je 
třeba přípravné řízení doplnit, popř. které úkony je třeba provést. V 
odůvodnění usnesení má být stanoven rozsah a směr dalšího postupu orgánů 
přípravného řízení při odstranění vad a dále uvést, jaké skutečnosti a jakými 
důkazními prostředky je třeba věc objasnit, popř. jaké procesní úkony je třeba 
provést.  Oproti těmto požadavkům Krajský soud v Ostravě v odůvodnění 
napadeného usnesení toliko konstatoval existenci vad spočívajících v 
neobjasnění způsobené škody na dani včetně subjektivní stránky u obviněného. Za 
této situace bylo napadené usnesení Vrchním soudem v Olomouci vyhodnoceno jako 
nepřezkoumatelné, neboť z něj není patrno, jak mají orgány přípravného řízení 
ve věci dále postupovat.  Stížnostní soud má za to, že skutečnosti namítané 
Krajským soudem v Ostravě  v napadeném usnesení nejsou důvodem pro postup podle 
§ 188 odst. 1 písm. e) tr. ř. z pohledu nutnosti objasnění základních 
skutkových okolností, bez kterých není možné v hlavním líčení rozhodnout.  
Podle názoru Vrchního soudu v Olomouci se nelze ztotožnit  se závěrem Krajského 
soudu v Ostravě, že rozsudkem Krajského soudu v Ostravě ze dne 6. 3. 2000, sp. 
zn. 22 Ca 100/99, je zpochybněna celá ve věci podaná obžaloba, neboť jak státní 
zástupce ve své stížnosti správně namítl,  bod 1 obžaloby nebyl tímto 
rozsudkem  nijak zpochybněn a z uvedeného bodu je patrná i subjektivní stránka  
i výše způsobené škody. Pokud jde o bod 2 a 3 podané obžaloby bude stejně jako 
v bodě 1 obžaloby na Krajském soudu v Ostravě, aby ve věci prováděl v rámci 
hlavního líčení dokazování, neboť jak správně uvedl státní zástupce ve své 
stížnosti, nejsou orgány činné v trestním řízení vázány  rozhodnutími správních 
orgánů.  

Proti shora uvedenému usnesení Vrchního soudu v Olomouci podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněného MUDr. P. K. Ministr spravedlnosti nesouhlasí s názorem 
Vrchního soudu v Olomouci a vytýká mu pochybení  v otázce uváděného porušení 
práva obviněného na obhajobu v souvislosti s postupem vyšetřovatele při 
skončení vyšetřování s poukazem na  obsah spisového materiálu, na který ve svém 
rozhodnutí poukázal s opačným hodnocením Vrchní soud v Olomouci. Ze záznamu o 
prostudování spisu ze dne 29. 10. 1999 vyplývá, že obviněný MUDr. P. K. byl o 
konání tohoto úkonu  stanoveného na den 18. 10. 1999 upozorněn písemným 
vyrozuměním na obě ve spise uváděné adresy pro doručování. Z místa trvalého 
pobytu obviněného v P. se zásilka vrátila s tím, že nebyla v úložní době do 25. 
10. 1999 vyzvednuta, z místa přechodného pobytu v H.  se zásilka vrátila se 
sdělením, že se adresát odstěhoval bez udání adresy.  Obviněný se k tomuto 
úkonu nedostavil a rovněž se nedostavili ani jeho obhájci, kteří byli o konání 
tohoto úkonu rovněž vyrozuměni a doručenky převzali dne 4. 10. 1999. Ministr 
spravedlnosti má za to, že v daném případě vyšetřovatel postupoval podle  
trestního řádu platného před novelou provedenou zákonem   č. 265/2001 Sb. a 
rozhodnutím Vrchního soudu v Olomouci byl porušen zákon v neprospěch obviněného 
MUDr. P. K. v ustanovení § 148 odst. 1 písm. c) tr. ř. a dále v ustanoveních § 
166 odst. 1, 2 tr. ř.  a § 63 odst. 2 tr. ř., přičemž v řízení  předcházejícím 
byl zákon porušen    i v ustanovení § 188 odst. 1 písm. c) tr. ř. ve znění 
účinném do 31. 12. 2001 s tím, že zároveň došlo k narušení ústavního práva 
obviněného na projednání věci v přiměřené lhůtě.  

Vzhledem  k výše uvedenému ministr spravedlnosti v závěru stížnosti pro 
porušení zákona navrhl, aby Nejvyšší soud postupem podle § 268 odst. 2 tr. ř. 
vyslovil, že usnesením Vrchního soudu v Olomouci ze dne 11. 6. 2002, sp. zn. 4 
To 59/2002, byl v neprospěch obviněného MUDr. P. K.  porušen zákon v 
ustanoveních § 148 odst. 1 písm. c) tr. ř., § 166 odst. 1, 2  a § 63 odst. 2 
tr. ř.  ve znění účinném do 31. 12. 2001.  Dále, aby Nejvyšší soud podle § 269 
odst. 2 tr. ř. citované usnesení Vrchního soudu v Olomouci zrušil,  a dále 
postupoval podle § 270 odst. 1 tr. ř. a přikázal Vrchnímu soudu v Olomouci, aby 
věc v potřebném rozsahu znovu projednal a rozhodl. 

Nejvyšší soud podle § 267 odst. 3  tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i v řízení napadené části rozhodnutí 
předcházející a dospěl k následujícím závěrům. 

Podle § 147 odst. 1 písm. a), b) tr. ř. při rozhodování o stížnosti přezkoumá 
nadřízený orgán správnost všech výroků napadeného usnesení, proti nimž může 
stěžovatel podat stížnost, a řízení předcházející napadenému usnesení.

Podle §  148 odst. 1 písm. c) tr. ř.  nadřízený orgán zamítne stížnost, není-li 
důvodná. 

Podle § 166 odst. 1 tr. ř. ve znění účinném do 31. 12. 2001 uzná-li 
vyšetřovatel vyšetřování za  skončené a jeho výsledky za postačující k podání 
obžaloby, umožní obviněnému a obhájci v přiměřené době  prostudovat spisy a 
učinit návrhy na doplnění vyšetřování. Na tuto možnost upozorní  obviněného a 
obhájce nejméně tři dny předem. Uvedenou lhůtu lze se souhlasem  obviněného a 
obhájce zkrátit. Nepovažuje-li vyšetřovatel navrhované doplnění za nutné, 
odmítne je. O těchto úkonech učiní vyšetřovatel záznam ve spise a o odmítnutí 
návrhů na doplnění vyšetřování vyrozumí obviněného a obhájce. 

Podle § 166 odst. 2 tr. ř. ve znění účinném do 31. 12. 2001 nevyužijí-li 
obviněný nebo obhájce možnosti prostudovat spisy, ačkoliv na ni byli řádně 
upozorněni, učiní o tom vyšetřovatel záznam do spisu a postupuje dále, jako by 
k tomuto úkonu došlo. 

Podle § 63 odst. 1 tr. ř. ve znění účinném do 31. 12. 2001 do vlastních rukou 
se doručuje a) obviněnému obžaloba a předvolání, b) osobám oprávněným podat 
proti rozhodnutí opravný prostředek opis tohoto rozhodnutí, c) jiná písemnost, 
jestliže to předseda senátu, státní zástupce, vyšetřovatel, policejní orgán z 
důležitých důvodů nařídí. 

Podle § 63 odst. 2 tr. ř.  ve znění účinném do 31. 12. 2001 nebyl-li adresát 
zásilky, kterou je třeba doručit do vlastních rukou, zastižen, zásilka se uloží 
a adresát se vhodným způsobem  vyrozumí, kde si ji může vyzvednout.  
Nevyzvedne-li si adresát zásilku do tří dnů od uložení, považuje se poslední 
den této lhůty za den doručení, i když se adresát o uložení nedověděl, ačkoliv 
se v místě doručení zdržuje. 

Podle § 63 odst. 3 tr. ř.  ve znění účinném do 31. 12. 2001 uložit doručovanou 
zásilku podle odstavce 2 nelze, doručuje-li se  a) obviněnému obžaloba, 
rozsudek, trestní příkaz nebo předvolání k hlavnímu líčení nebo veřejnému 
zasedání, b) jiná písemnost, jestliže to předseda senátu, státní zástupce, nebo 
vyšetřovatel z důležitých důvodů nařídí. 

Podle § 63 odst. 4 tr. ř. ve znění účinném do 31. 12. 2001 je-li uložení  
doručované zásilky vyloučeno, musí to odesílatel na zásilce nápadně vyznačit.  

Z předloženého spisu Nejvyšší soud zjistil, že na jeho č. l. 707 se nachází 
záznam vyšetřovatele o prostudování spisu ze dne 29. 10. 1999,  sp. zn. ČVS 
KVV-310/24-99.  Z jeho obsahu vyplývá, že obhájci obviněného podle podepsaných 
doručenek převzali upozornění  o termínu konání prostudování vyšetřovacího  
spisu stanoveného na den 18. 10. 1999 od 8.00 hod. shodně dne 4. 10. 1999  s 
tím, že se žádný z obhájců k úkonu nedostavil. MUDr. P. K. byl o možnosti 
prostudovat vyšetřovací spis v uvedené době písemně upozorněn na jím  uvedených 
adresách pro doručování v trvalém bydlišti v P. a v přechodném bydlišti v H. 
Předmětná písemnost se z přechodného bydliště v H. vrátila s tím, že se adresát 
odstěhoval bez udání adresy, a z trvalého bydliště v Praze se písemnost vrátila 
rovněž nedoručena, jelikož si ji adresát ani po výzvě ze dne 4. 10. 1999 a po 
jejím uložení ve lhůtě do 25. 10. 1999 nevyzvedl. 

Nejvyšší soud porovnáním výše uvedeného záznamu vyšetřovatele s přiloženými 
doručenkami s podpisy a prezentačními razítky advokátních kanceláří obhájců 
obviněného a nepřevzatými zásilkami adresovanými obviněnému shledal jeho 
naprostou obsahovou správnost. Je skutečností, že na adrese trvalého bydliště 
obviněného v P. M., P. 21/3320, kterou sám uvedl jako jednu z adres pro 
doručování při svém výslechu dne 20. 4. 1999 (viz č. l. 54 spisu), byla jedna 
ze zásilek neúspěšně doručována, a proto byla učiněna výzva k převzetí  zásilky 
do vlastních rukou dne 4. 10. 1999 a zásilka byla dne 5. 10. 1999 uložena na 
poště. Na písemnosti se nachází prezentační razítko 25. října 1999 s poznámkou, 
v odběrní lhůtě nevyzvednuto, zpět.  

S ohledem na ustanovení trestního řádu o doručování Nejvyšší soud konstatoval, 
že   v případě obviněného se jednalo o zásilky s upozorněním na možnost 
prostudování vyšetřovacího spisu zasílané do vlastních rukou na tzv. modré 
doručenky v režimu ustanovení § 63 odst. 1 písm. c) tr. ř. ve znění účinném do 
31. 12. 2001.  Zároveň se jednalo o zásilky doručované do vlastních rukou podle 
§ 63 odst. 2 tr. ř. ve znění účinném 31. 12. 2001, u nichž nebylo podle § 63 
odst. 3, 4 tr. ř. ve znění účinném do 31. 12. 2001 vyloučeno  uložení. Když 
nebyl obviněný jako adresát jedné ze zásilek do vlastních rukou adresované do 
místa jeho trvalého bydliště v P. zastižen, ačkoli se tam zdržoval, došlo v 
souladu s ustanovením § 63 odst. 2 tr. ř. ve znění účinném do 31. 12. 2001 k 
uložení této zásilky. Vzhledem k tomu, že si obviněný MUDr. P.  K. předmětnou 
zásilku do tří dnů od jejího uložení, tj. do pátku 8. 10. 1999 včetně, 
nevyzvedl,  považuje se poslední den  této lhůty za den doručení, i když se 
obviněný o uložení nedověděl.  

V tomto ohledu považoval Nejvyšší soud stížnost ministra spravedlnosti za 
důvodně podanou, protože z výše uvedených ustanovení trestního řádu a obsahu 
odůvodnění napadeného usnesení Vrchního soudu v Olomouci  je zjevné, že jeho 
rozhodnutí o zamítnutí stížnosti státního zástupce v souladu se zákonem není. 
Vrchním soudem vytýkaný nedostatek a zároveň vyslovený požadavek spočívající v 
nepochybném a faktickém upozornění obviněného a jeho obhájce na možnost 
realizace práv vyplývajících z ustanovení § 166 odst. 1 tr. ř.   ve znění 
účinném do 31. 12. 2001 nekoresponduje s právní úpravou ani s obsahem spisu. Z 
ustanovení § 166 odst. 1, 2 tr. ř ve znění účinném do 31. 12. 2001  nevyplývá, 
že obviněný  a jeho obhájce musí spisový materiál prostudovat, event. učinit 
návrhy na doplnění vyšetřování. Jedná se o jejich právo, na jehož možnou 
realizaci musí být po skončení vyšetřování ve stanovené lhůtě upozorněni. 
Ohledně obhájců obviněného se tak zjevně stalo, neboť předmětné upozornění jim 
bylo doručeno dne 4. 10. 1999. Pokud jde o obviněného, tak v souladu s 
ustanoveními trestního řádu o doručování (viz zejména § 63 tr. ř. ve znění 
účinném do 31. 12. 2001) je možné uzavřít, že postupem vyšetřovatele došlo k 
dodržení všech podmínek, za nichž lze  konstatovat vznik fikce doručení 
písemného upozornění na možnost prostudování spisu a učinění návrhů na doplnění 
vyšetřování. Na rozdíl od závěru vrchního soudu proto Nejvyšší soud zaujal 
názor, že v přípravném řízení nedošlo k porušení práv obviněného ani jeho 
obhájců, jež jim z výše citovaného ustanovení § 166 odst. 1 tr. ř. vyplývají. 
Totožný právní názor v této otázce byl Nejvyšším soudem zaujat v jeho 
rozhodnutí ze dne 20. 3. 2001, sp. zn. 4 Tz 34/2001. 

Na základě shora uvedeného Nejvyšší soud podle § 268 odst. 2 tr. ř. vyslovil, 
že napadeným usnesením Vrchního soudu v Olomouci byl porušen zákon v 
ustanoveních § 147 odst. 1 písm. a), b) a § 148 odst. 1 písm. c) tr. ř., ale ve 
prospěch obviněného MUDr. P. K. a nikoliv jeho neprospěch, jak se tohoto 
domáhala stížnost pro porušení zákona. Předmětné rozhodnutí Vrchního soudu v 
Olomouci jako soudu stížnostního mělo ten důsledek, že věc,  která se  v době 
jeho rozhodování  dosud  nacházela ve  stadiu řízení před soudem,  byla  
vzhledem  k  vytýkanému pochybení vrchním soudem nedůvodně vrácena do 
přípravného řízení, a tím jednoznačně došlo ke zlepšení procesního postavení 
obviněného MUDr. P. K. Došlo totiž k oddálení projednání předmětné věci v 
hlavním líčení a případného vydání rozhodnutí ve věci samé. Na tomto závěru 
nemůže nic změnit ani argumentace stěžovatele opírající se o  ústavní právo 
obviněného MUDr. P. K.  na projednání věci v přiměřené lhůtě vyplývající z  čl. 
6 odst. 1 Evropské úmluvy o ochraně lidských práv a základních svobod a ze 
zásady oficiality obsažné v ustanovení § 2 odst. 4 tr. ř.,  které  stanoví 
povinnost orgánů činných v trestním řízení  projednávat  trestní věci co 
nejrychleji s plným šetřením práv  a svobod zaručených Listinou základních práv 
a svobod  a mezinárodními smlouvami o lidských právech a základních svobodách, 
jimiž je Česká republika vázána. S ohledem na to nepřicházel další postup 
navrhovaný ministrem spravedlnosti podle § 269 odst. 2 a § 270   odst. 1 tr. ř. 
v úvahu a Nejvyšší soud se ve svém rozhodnutí musel omezit pouze na tzv. 
akademický výrok. 

P o u č e n í:  Proti tomuto rozhodnutí není opravný prostředek přípustný. 

V Brně dne  26. listopadu 2002

Předseda senátu: 

JUDr. František Hrabec 
