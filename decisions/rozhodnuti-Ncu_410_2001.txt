Soud: Nejvyšší soud

Spisová značka: Ncu 410/2001

Datum rozhodnutí: 27.11.2001

Typ rozhodnutí: ROZSUDEK


Kategorie rozhodnutí: E




Ncu 410/2001

ROZSUDEK

JMÉNEM REPUBLIKY

	Nejvyšší soud ČR rozhodl v senátě složeném z předsedy JUDr. Milana 
Pokorného, CSc., a soudců JUDr. Josefa Rakovského a JUDr. Františka Duchoně, po 
slyšení Nejvyššího státního zástupce ČR, o návrhu L. K., zastoupené L. K.,  na 
uznání cizího rozhodnutí,   t a k t o :

	Rozhodnutí Okresního soudu ve Vöcklabrucku (Bezirksgericht 
Vöcklabruck), Rakousko, ze dne 12. 6. 1991, sp. zn. 1 C 9/91w, jímž bylo 
rozvedeno manželství E. K. a L. K., rozené K., uzavřené dne 28. 2. 1987, pod č. 
2/1987,         před Úřadem pro záležitosti osobního stavu v Ampflwangu 
(Standesamt Ampflwang                 in Hausruckwald), Rakousko, 

u z n á v á     s e ,

pokud jde o vyslovení rozvodu manželství, na území České republiky.

 O d ů v o d n ě n í :

	 Okresní soud ve Vöcklabrucku (Rakousko) k žalobě navrhovatelky rozvedl 
její manželství, když po provedeném řízení zjistil, že manželé spolu nežili po 
dobu šesti měsíců, vzájemně se odcizili a žádný z nich neměl zájem na obnovení 
soužití v tomto manželství, které zůstalo bezdětné.

 	Vztahy mezi manžely byly tedy tak vážně rozvráceny, že manželství 
nemohlo plnit svůj společenský účel. Ve výroku uvedené rozhodnutí cizího soudu 
je proto v souladu s ustanovením § 24 zákona o rodině (zákona č. 94/1963 Sb., 
jehož znění se změnami a doplňky bylo vyhlášeno pod č. 210/1998 Sb.). Rovněž 
skutkový základ byl cizím soudem zjištěn způsobem vyhovujícím v podstatě 
příslušným ustanovením právního řádu České republiky.

	 K uznání předložené rozhodnutí nabylo také podle potvrzení příslušného 
cizího orgánu právní moci a jeho uznání nebrání žádná z překážek uvedených v 
ustanovení § 64 zákona č. 97/1963 Sb., o mezinárodním právu soukromém a 
procesním.

	 Ve smyslu ustanovení § 67 odst. 1, 2 citovaného zákona (ve znění 
zákonů č. 158/1969 Sb., č. 234/1992 Sb. a č. 264/1992 Sb.) byl návrh na uznání 
cizího rozhodnutí podán účastníkem řízení a bylo též zjištěno, že alespoň jeden 
z účastníků řízení je občanem České republiky. Konečně v dané věci nejde ani o 
případ, jaký má na zřeteli ustanovení § 68 zákona č. 97/1963 Sb.

	 Protože pravomocné cizí rozhodnutí, jehož uznání se navrhovatelka 
domáhala, vyhovuje podmínkám, které pro uznání cizích rozhodnutí ve věcech 
manželských stanoví zákon, bylo návrhu vyhověno.

	 Náklady  řízení platí navrhovatelka (§ 140 odst. 1 občanského soudního 
řádu - zákona č. 99/1963 Sb. ve znění se změnami a doplňky vyhlášeném pod č. 
69/2001 Sb.).

P o u č e n í :	Proti tomuto rozsudku není opravný prostředek přípustný.

		Tento rozsudek nabývá právní moci doručením.

V Brně dne 27. listopadu 2001

	JUDr.  Milan   P o k o r n ý ,  CSc., v. r.

	předseda senátu
