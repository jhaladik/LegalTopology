Soud: Nejvyšší soud

Spisová značka: 4 Tz 57/2004

Datum rozhodnutí: 27.04.2004

Typ rozhodnutí: Rozsudek




4 Tz 57/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  27. 
dubna 2004 v senátě složeném z předsedy senátu JUDr. Františka Hrabce a soudců  
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky ve prospěch obviněného Č. K., proti 
usnesení Krajského soudu v Ostravě ze dne  7. 3. 2003, sp. zn. 3 To 147/2003, 
jako soudu odvolacího v trestní věci vedené u Okresního soudu v Ostravě pod sp. 
zn. 3 T 71/2002, a podle § 268 odst. 2, § 269 odst. 2 a § 270 odst. 1 tr. ř.  
rozhodl  t a k t o :

Usnesením Krajského soudu v Ostravě ze dne 7. 3. 2003, sp. zn. 3 To 147/2003, b 
y l  p o r u š e n   z á k o n  v ustanovení  § 253 odst. 1 tr. ř.  a  v 
řízení, které mu předcházelo,  v ustanoveních § 64 odst. 1 písm. b) a § 248 
odst. 1 tr. ř. v neprospěch obviněného Č. K. 

Napadené usnesení   s e    z r u š u j e . 

Zrušují se i všechna další rozhodnutí na zrušené usnesení obsahově navazující, 
pokud vzhledem ke změně, k níž došlo zrušením, pozbyla podkladu.

Krajskému soudu v Ostravě   s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :

Obviněný Č. K. byl rozsudkem Okresního soudu v Ostravě ze dne 17. 12. 2002, 
sp.zn. 3 T 71/2002, uznán vinným trestným činem zanedbání povinné výživy 
podle   § 213 odst. 2 tr. zák., jehož se dopustil tím, že v době od měsíce 
listopadu 1998 do měsíce března 1999 v O. ani jinde úmyslně ničím nepřispěl na 
výživu  své nezletilé dcery A. K., nyní K., ačkoli mu tato povinnost vyplývá ze 
zákona   o rodině a výše výživného mu byla stanovena rozsudkem Okresního soudu 
v Ostravě ze dne 24. 4. 1998, sp. zn. 41 Nc 242/95, 41 SSv 304/97, který nabyl 
právní moci dne 20. 6. 1998, tak, že je povinen přispívat na výživu nezletilé 
dcery měsíčně částkou 1 100,- Kč, a to vždy každého 1. dne v měsíci předem k 
rukám matky G. H., nyní K., přičemž tak způsobil vznik dluhu na výživném ve 
výši 5 500,- Kč, kdy nikde řádně nepracoval a nebyl veden na úřadě práce. 

Zato byl obviněný odsouzen k souhrnnému trestu odnětí svobody v trvání 12 
měsíců se zařazením do věznice s dozorem za současného zrušení  výroku o trestu 
z trestního příkazu  Okresního soudu v Ostravě ze dne 10. 4. 2002,  sp. zn. 3 T 
53/2002. 

Odvolání obviněného bylo Krajským soudem v Ostravě  zamítnuto podle § 253 odst. 
1 tr. ř., jako opožděně podané a to usnesením ze dne 7. 3. 2003, sp. zn. 3 To 
147/2003. 

Podle § 266 odst. 1 tr. ř.  podal ministr spravedlnosti k Nejvyššímu soudu 
stížnost pro porušení zákona ve prospěch obviněného Č. K., a to proti usnesení 
Krajského soudu v Ostravě ze dne 7. 3. 2003, sp. zn. 3 To 147/2003. Tímto 
usnesením byl podle názoru ministra spravedlnosti porušen zákon v neprospěch 
obviněného v ustanovení § 253 odst. 1  tr. ř. a v předcházejícím řízení též v 
ustanovení § 2 odst. 5 tr. ř. ve vztahu k ustanovením  § 130 odst. 1 a § 64 
odst. 1 písm. b) tr. ř.

Stěžovatel poukazuje, že rozsudek soudu prvního stupně byl podle dodejky 
poštovní zásilky č. 83963 doručen obviněnému dne 4. 2. 2003. Obviněný K. podal 
dne 18. 2. 2003 proti výše uvedenému  rozsudku odvolání, jež bylo krajským 
soudem zamítnuto, jako opožděně podané. Z podnětu obviněného bylo dalším 
šetřením Okresního soudu v Ostravě zjištěno, že rozsudek tohoto soudu nebyl 
obviněnému doručen procesně účinným způsobem. Poštovní doručovatelka měla totiž 
na žádost obviněného vložit obálku s rozsudkem do schránky a dodejku a doručný 
arch sama podepsala s uvedením čísla občanského průkazu obviněného, které znala 
z dřívějška.  Rozsudek okresního soudu byl pak obviněnému doručen procesně 
účinným způsobem až dne 14. 4. 2003, přičemž obviněný si znovu podal odvolání 
dne 22. 4. 2003. Z toho je dovozováno, že pro rozhodnutí odvolacího soudu podle 
§ 253 odst. 1 tr. ř. nebyly splněny zákonné podmínky.

V závěru podané stížnosti ministr spravedlnosti navrhl, aby Nejvyšší soud podle 
§ 268 odst. 2 tr. ř. vyslovil, že usnesením Krajského soudu v Ostravě ze dne 7. 
3. 2003, sp. zn. 3 To 147/2003, byl v neprospěch obviněného Č. K. porušen zákon 
ve výše uvedených ustanoveních trestního řádu. Dále navrhl, aby podle § 269 
odst. 2 tr. ř. bylo napadené usnesení zrušeno včetně dalších rozhodnutí na 
zrušené usnesení obsahově navazující, pokud vzhledem ke změně, k níž dojde 
zrušením, pozbudou podkladu a poté, aby bylo postupováno podle  § 271 odst. 1 
tr. ř.            

Nejvyšší soud České republiky podle § 267 odst. 3  tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k následujícím zjištěním a závěrům.

Podle § 130 odst. 1 tr. ř. se rozsudek v opise doručí obžalovanému, státnímu 
zástupci, zúčastněné osobě a poškozenému, který uplatnil nárok na náhradu 
škody, a to i když byli při vyhlášení rozsudku přítomni.

 Podle § 64 odst. 1 tr. ř. se doručuje do vlastních rukou a) obviněnému 
obžaloba, návrh na potrestání a předvolání, b) osobám oprávněným podat proti 
rozhodnutí opravný prostředek opis tohoto rozhodnutí, c) jiná písemnost, 
jestliže to předseda senátu, státní zástupce nebo policejní orgán z důležitých 
důvodů nařídí.

Podle § 248 odst. 1 tr. ř. odvolání se podává u soudu, proti jehož rozsudku 
směřuje,  a to do osmi dnů od doručení opisu rozsudku. 

Podle § 253 odst. 1 tr. ř.  odvolací soud zamítne odvolání, bylo-li podáno 
opožděně, osobou neoprávněnou nebo osobou, která se odvolání výslovně vzdala 
nebo znovu podala odvolání, které v téže věci již předtím výslovně vzala zpět.

Z odůvodnění napadeného usnesení vyplývá, že rozsudek soudu prvního stupně byl 
obviněnému doručen dne 4. 2. 2003.  Obviněný podal na poštu dne 18. 2. 2003 
odvolání, jež    bylo následujícího dne doručeno Okresnímu soudu v Ostravě. 
Konec lhůty obviněného k podání odvolání byl však dne 12. 2. 2003, a tudíž  
obviněný  podal odvolání po lhůtě.  V tomto smyslu Krajský soud v Ostravě o 
podaném odvolání obviněného rozhodl v neveřejném zasedání dne 7. 3. 2003. 

Tyto údaje jsou zřejmé z předloženého spisu a odvolací soud z nich zjevně 
vycházel při svém rozhodování, když na dodejce (viz č. l. 132 spisu) je uveden 
údaj 4. 2. 2003, jako datum doručení rozsudku soudu prvního stupně obviněnému. 
Proto podané odvolání považoval krajský soud za opožděně podané a zamítl je 
podle § 253 odst. 1 tr. ř. Obviněný sice ve svém odvolání uvedl, že mu byl 
předmětný rozsudek doručen až dne 17. 2. 2003, ale tuto nesrovnalost odvolací 
soud blíže nezkoumal neboť takováto tvrzení obviněných nejsou neobvyklá. 
Napadené usnesení krajského soudu bylo obviněnému doručeno dne  4. 4. 2003.  
Podle úředního záznamu na č. l. 148 spisu se vzápětí na Okresní soud v Ostravě 
dostavil obviněný a prohlásil, že obdržel zamítavé rozhodnutí krajského soudu, 
proti čemuž protestuje, neboť odvolání napsal hned druhý den poté, kdy mu byl 
rozsudek soudu prvního stupně dne 17. 2. 2003 doručen s tím, že byl volně 
vhozen ve schránce. K podpisu na dodejce ze zásilky s rozsudkem uvedl, že se 
nejedná o jeho podpis a že nikdy převzetí zásilky nepodepsal. Nato mu byl 
rozsudek krátkou cestou oproti podpisu na doručence dne 14. 4. 2003 znovu 
doručen. Dotazem na Českou poštu, s. p. bylo zjištěno, že doručování předmětné 
zásilky prováděla paní Z. K., která do protokolu o výslechu ze dne 2. 7. 2003 
uvedla, že dodejku  i doručný arch podepsala ona, a že je tudíž pravdou, že 
rozsudek soudu nebyl obviněnému doručen podle poštovního řádu. Obviněný ji 
totiž, poněvadž čekal důležitou poštu, požádal, aby mu ji hodila do schránky, 
což udělala. Číslo občanského průkazu obviněného jí bylo známo z 
dřívějška.            

Ze shora uvedeného je zřejmé, že rozhodnutí soudu prvního stupně nebylo dne 4. 
2. 2003 obviněnému doručeno procesně účinným způsobem. Soud prvního stupně za 
účelem doručení svého rozsudku obviněnému vypravil k poštovní přepravě zásilku 
určenou do jeho vlastních rukou, opatřenou zvláštní obálkou podle § 46 odst. 3 
vyhlášky č. 28/2001 Sb.(o základních službách držitele poštovní licence) s 
modrým pruhem, kterou mu Česká pošta, s. p. na základě poštovní smlouvy 
uzavřené ve smyslu zákona č. 29/2000 Sb. (o poštovních službách) měla doručit. 
Protože se jednalo o zásilku doručovanou do vlastních rukou s dodejkou, měla 
Česká pošta, s. p. povinnost podle  § 47 odst. 1 písm. a) této vyhlášky zásilku 
vydat jen přímo adresátovi s potvrzením převzetí na dodejce, a to ve smyslu 
ustanovení § 46 odst. 1 výše uvedené vyhlášky. Této povinnosti však Česká 
pošta, s. p. chybným postupem své pracovnice nedostála, v důsledku čehož 
nebylo  dodrženo ustanovení § 64 odst. 1 písm. b) tr. ř., podle kterého je 
rozsudek soudu prvního stupně nutné obviněnému doručit do vlastních rukou. 
Jestliže obviněnému nebylo soudní rozhodnutí doručeno v souladu se zákonem, 
nemohla mu ani začít plynout osmidenní lhůta k podání odvolání ve smyslu  § 248 
odst. 1 tr. ř. Lze proto souhlasit s podanou stížností pro porušení zákona, že 
Krajský soud v Ostravě, jako soud odvolací, nemohl podané odvolání obviněného 
zamítnout jako opožděně podané podle § 253 odst. 1 tr. ř., byť si výše 
uvedených okolností, za nichž došlo k doručení rozsudku soudu prvního stupně 
obviněnému, nebyl vědom. Uvedené pochybení je ve své podstatě pochybením, k 
němuž nedošlo v důsledku vadného postupu soudu, nýbrž z důvodu porušení 
povinnosti státní organizací, jež se zavázala k doručení předmětné soudní 
zásilky. Přesto jde v konečném důsledku o porušení zákona v neprospěch 
obviněného, které je nutné napravit v zájmu zachování práva obviněného na 
spravedlivý proces (viz čl. 36 odst. 1 Listiny základních práv a svobod).      

Z uvedených důvodů Nejvyšší soud podle § 268 odst. 2 tr. ř. vyslovil, že 
usnesením Krajského soudu v Ostravě ze dne 7. 3. 2003, sp. zn. 3 To 147/2003, 
byl porušen zákon v ustanovení § 253 odst. 1 tr. ř. a v řízení, které mu 
předcházelo, v ustanoveních § 64 odst. 1 písm. b) a § 248 odst. 1 tr. ř., v 
neprospěch obviněného Č. K.  Podle § 269 odst. 2      tr. ř. bylo uvedené 
usnesení zrušeno, a to včetně všech dalších rozhodnutí, která na zrušené 
usnesení obsahově navazovala, pokud vzhledem ke změně, k níž došlo zrušením, 
pozbyla podkladu. Následně bylo podle § 270 odst. 1 tr. ř. přikázáno Krajskému 
soudu v Ostravě, aby věc v potřebném rozsahu znovu projednal a rozhodl, což 
znamená že odvolání obviněného musí být v odvolacím řízení věcně projednáno. 
Krajský soud musí mít na paměti, že podle     § 273 tr. ř. v novém řízení 
nemůže dojít ke změně v neprospěch obviněného a že při svém postupu musí 
respektovat i ustanovení § 270 odst. 4 tr. ř. Stěžovatelem navržený postup 
podle § 271 odst. 1 tr. ř. nebylo možné akceptovat, neboť nelze nahrazovat 
rozhodovací postup věcně příslušného soudu, jímž je soud odvolací, který ve 
věci dosud meritorně nerozhodoval, rozhodovacím postupem Nejvyššího soudu v 
řízení o mimořádném opravném prostředku.      

P o u č e n í :    Proti tomuto rozhodnutí není opravný prostředek přípustný. 

V  Brně dne  27. dubna 2004

Předseda senátu: 

JUDr. František Hrabec  
