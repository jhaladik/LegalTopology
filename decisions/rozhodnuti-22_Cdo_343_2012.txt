Soud: Nejvyšší soud

Spisová značka: 22 Cdo 343/2012

Datum rozhodnutí: 28.03.2012

Typ rozhodnutí: ROZSUDEK


Heslo: Byty družstevní, Vlastnictví

Dotčené předpisy: § 126 odst. 1 obč. zák.

Kategorie rozhodnutí: B




22 Cdo 343/2012 
ROZSUDEK

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců Mgr. Michala Králíka, Ph.D., a JUDr. Zdeňka Pulkrábka, 
Ph.D., ve věci žalobkyně SMP Net, s. r. o., sídlem v Ostravě – Moravské 
Ostravě, Hornopolní 3314/38, identifikační číslo osoby 27768961, zastoupené 
Mgr. Kamilem Stypou, advokátem se sídlem v Praze 2, Rubešova 162/8, adresa pro 
doručování Ostrava – Moravská Ostrava, Plynární  2748/6, proti žalované M. T., 
bytem v O., o vydání věci, vedené u Okresního soudu v Karviné – pobočky v 
Havířově pod sp. zn. 107 C 134/2010, o dovolání žalobkyně proti rozsudku 
Krajského soudu v Ostravě ze dne 22. září 2011, č. j. 71 Co 143/2011-34, takto:
Rozsudek Krajského soudu v Ostravě ze dne 22. září 2011, č. j. 71 Co 
143/2011-34, a rozsudek Okresního soudu v Karviné – pobočky v Havířově ze dne 
7. února 2011, č. j. 107 C 134/2010-13, se ruší a věc se vrací Okresnímu soudu 
v Karviné – pobočce v Havířově k dalšímu řízení.
					     O d ů v o d n ě n í :

	Okresní soud v Karviné – pobočka v Havířově shora označeným rozsudkem 
jako soud prvního stupně zamítl žalobu, aby žalovaná vydala žalobkyni za účasti 
jí pověřeného zástupce označené měřící zařízení (plynoměr). Soud zjistil, že 
odběrné místo žalované bylo osazeno plynoměrem, jehož vlastníkem je žalobkyně. 
Žalovaná neumožnila jeho demontáž po té, co jí žalobkyně oznámila, „že zanikla 
smlouva o distribuci plynu mezi obchodníkem a žalovanou“ v předmětném odběrném 
místě a že od 27. 6. 2009 jde o neoprávněný odběr plynu.  Měl však za to, že 
žalobkyni podle § 71 odst. 8 zákona č. 458/2000 Sb. (energetický zákon) svědčí 
pouze právo na přístup k plynoměru za účelem jeho odebrání, nikoliv právo na 
jeho vydání podle § 126 odst. 1 obč. zák. Tento názor soud opřel o zákaz 
disponovat s plynoměrem bez souhlasu žalobkyně, vyplývající z § 71 odst. 7 
energetického zákona.
	Krajský soud v Ostravě jako soud odvolací rozsudek soudu prvního stupně 
rozsudkem shora označeným potvrdil. Se soudem prvního stupně se ztotožnil 
ohledně skutkových zjištění i právního posouzení.
	Proti rozsudku odvolacího soudu podala žalobkyně dovolání, neboť má za 
to, že rozsudek spočívá na nesprávném právním posouzení věci. Za přípustné 
považuje dovolání proto, že rozsudek řeší právní otázku, která je soudy 
rozhodována rozdílně. Otázkou zásadního právního významu podle žalobkyně je, 
zda se vlastník plynoměru jakožto věci „sui generis“ může domáhat jejího vydání 
podle obecné právní úpravy, jestliže zvláštní předpis vydání věci neupravuje. 
Sama má za to, že aplikace obecné úpravy není vyloučena, a to i s ohledem na 
čl. 11 Listiny základních práv a svobod, jenž zakotvuje stejný zákonný obsah a 
stejnou ochranu vlastnického práva všech vlastníků. Domnívá se, že může 
postupovat jak podle předpisu zvláštního (žalovat na zpřístupnění plynoměru), 
tak podle předpisu obecného (žalovat na vydání plynoměru). Pokud odvolací soud 
vycházel ze zákazu zasahovat do měřícího zařízení (demontovat jej) bez jejího 
souhlasu, žalobkyně oponuje, že žalovaná si souhlas může obstarat, a poté sama 
nebo za pomoci k tomu přibraného podnikatele plynoměr demontovat.  Navíc lze 
její souhlas dovodit ze samotného žalobního návrhu. Je-li o souhlas žádána, 
nabízí žadatelům, že demontáž provede její technický pracovník.
Žalovaná se k dovolání nevyjádřila.
	Nejvyšší soud jako soud dovolací zjistil, že dovolání bylo podáno včas, 
osobou k tomu oprávněnou a řádně zastoupenou. Zásadní právní význam napadeného 
rozhodnutí je dán tím, že žalobkyní předestřená otázka byla již dovolacím 
soudem rozhodnuta rozdílně oproti tomu, jak ji řešil odvolací soud. Dovolání je 
tak podle § 237 odst. 1 písm. c) a odst. 3 občanského soudního řádu (dále „o. 
s. ř.“) přípustné a zároveň podle § 241 odst. 2 písm. b) o. s. ř. důvodné.
V rozsudku ze dne 29. 2. 2012, sp. zn. 22 Cdo 385/2012, vydaným v typově 
totožné věci, dovolací soud odůvodnil závěr, na nějž v podrobnostech odkazuje, 
totiž že úspěšný může být jak žalobní návrh, aby žalované byla uložena 
povinnost umožnit žalobkyni přístup do prostor, v nichž se nachází plynoměr, a 
současně umožnit demontáž plynoměru, tak žalobní návrh, aby žalovaná žalobkyni 
vydala plynoměr, a to ať už s dovětkem „za účasti pověřeného zástupce“ nebo bez 
tohoto dovětku. Je tomu tak proto, že chování, kterým by žalovaná vydání 
plynoměru uskutečnila, by bylo v dané situaci shodné s chováním, kterým by 
žalobkyni umožnila přístup a demontáž. Tato shoda je jednak důsledkem absence 
povinnosti žalované plynoměr demontovat a fyzicky v nejužším smyslu slova 
předat, jednak důsledkem právní úpravy místa plnění.
	Vydat plynoměr může žalovaná buď tak, že zástupci pověřenému žalobkyní 
zpřístupní své prostory a nechá jej plynoměr demontovat, anebo tak, že plynoměr 
sama (nebo prostřednictvím někoho jiného) demontuje a předá žalobkyni. K druhé 
alternativě však není povinna (ani se souhlasem žalobkyně), tudíž může být 
povinna jen k alternativě prvé. Ta navíc vyplývá i z § 567 odst. 1 obč. zák. 
(upravujícího tzv. odnosný neboli výběrný dluh).
	Povinnost vydat plynoměr tak v dané situaci není ničím jiným než 
povinností zpřístupnit jej na odběrném místě a umožnit jeho demontáž (a odnos). 
Žalovaná není povinna ani jej demontovat, ani někam donést. Při posuzování 
důvodnosti žaloby tudíž není rozhodné, zda žalobní návrh zní na zpřístupnění 
nebo na vydání. Vzhledem ke stávající právní úpravě výkonu rozhodnutí lze ovšem 
žalobní návrh znějící na vydání plynoměru považovat za vhodnější prostředek k 
ochraně práva žalobkyně (srov. § 345 a § 351 o. s. ř.).	
Jestliže soudy obou nižších stupňů, vedeny jiným právním názorem, žalobě 
nevyhověly, jsou jejich rozhodnutí nesprávná. Proto je dovolací soud podle § 
243b odst. 2 a 3 o. s. ř. zrušil a věc vrátil soudu prvního stupně k dalšímu 
řízení.
Proti tomuto rozsudku není opravný prostředek přípustný.

V Brně dne 28. března 2012 

JUDr. Jiří Spáčil, CSc. 
předseda senátu 


