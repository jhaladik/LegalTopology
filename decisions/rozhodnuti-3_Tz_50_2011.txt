Soud: Nejvyšší soud

Spisová značka: 3 Tz 50/2011

Datum rozhodnutí: 27.07.2011

Typ rozhodnutí: ROZSUDEK


Dotčené předpisy: § 320 odst. 3 tr. ř.

Kategorie rozhodnutí: D




3 Tz 50/2011-27


ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 27. 
července 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného M. Č., proti 
pravomocnému usnesení Krajského soudu v Ostravě ze dne 18. 10. 2010, sp. zn. 32 
Nt 1328/2010, a podle § 268 odst. 2 a § 269 odst. 2 tr. ř. rozhodl  takto:

Pravomocným usnesením Krajského soudu v Ostravě ze dne 18. 10. 2010, sp. zn. 32 
Nt 1328/2010, a v řízení, které mu předcházelo, byl porušen zákon v 
ustanoveních § 2 odst. 5, odst. 6 a § 320 odst. 3 tr. ř. v neprospěch 
obviněného M. Č.

Napadené usnesení  se zrušuje.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Odůvodnění:

Obviněný M. Č. nastoupil dne 17. 1. 2010 výkon zbytku trestu odnětí svobody v 
délce 635 dnů z rozsudku Krajského soudu v Ostravě ze dne  21. 8. 2001, sp. zn. 
49 T 23/2000, ve spojení s rozsudkem Vrchního soudu v Olomouci ze dne 28. 11. 
2002, sp. zn. 3 To 18/2002. Tento zbytek trestu obviněný začal vykonávat ve 
věznici s dozorem.

Později byl obviněnému M. Č. nařízen trest odnětí svobody ve výměře 3 roků, 
který mu byl uložen rozsudkem Obvodního soudu pro Prahu 6 ze dne 7. 1. 2008, 
sp. zn. 3 T 95/2008. Výkon tohoto trestu byl nařízen do věznice s ostrahou.

Na základě žádosti ředitele Vazební věznice v Ostravě ze dne 9. 7. 2010 vydal 
Krajský soud v Ostravě dne 18. 10. 2010 usnesení pod sp. zn. 32 Nt 1328/2010, 
kterým ve smyslu § 320 odst. 3 tr. ř. došlo k ujednocení shora citovaných 
postupně uložených trestů tak, že budou společně vykonány ve věznici s 
ostrahou. Toto usnesení nabylo právní moci dnem jeho vydání, tj.  18. 10. 2010.

Proti usnesení Krajského soudu v Ostravě ze dne 18. 10. 2010, sp. zn. 32 Nt 
1328/2010, jimiž byl obviněnému M. Č. určen společný způsob výkonu postupně 
uložených trestů, podal ministr spravedlnosti podle § 266 odst. 1 tr. ř. k 
Nejvyššímu soudu stížnost pro porušení zákona ve prospěch tohoto obviněného.

Namítá, že Krajský soud v Ostravě měl ke svému rozhodnutí k dispozici hodnocení 
chování odsouzeného ve výkonu trestu a vyžádal si též aktuální opis z evidence 
Rejstříku trestů ze dne 6. 10. 2010, v němž je stále zaznamenáno odsouzení 
rozsudkem Obvodního soudu pro Prahu 6 ze dne 7. 1. 2008, sp. zn. 3 T 95/2008, 
ovšem toto rozhodnutí již bylo zrušeno usnesením téhož soudu ze dne 2. 9. 2010, 
sp. zn. 3 T 95/2008, a to k návrhu odsouzeného ve smyslu § 306a odst. 2 tr. ř. 
Zároveň byla zrušena i všechna obsahově navazující rozhodnutí, pozbyla-li 
zrušením zákonného podkladu. O této skutečnosti se Krajský soud v Ostravě 
nedozvěděl ani jiným způsobem, např. dotazem na soud nebo provedením důkazu 
spisem Obvodního soudu pro Prahu 6, ačkoli ve spise sp. zn. 32 Nt 1328/2010, je 
na č. l. 55 a násl. založen stejnopis rozsudku Obvodního soudu pro Prahu 6 ze 
dne 7. 1. 2008, sp. zn. 3 T 95/2008, z něhož je patrno, že řízení se v této 
věci vedlo proti uprchlému.

Podnět k postupu podle § 320 odst. 3 tr. ř. byl podán v době, kdy věznice 
evidovala u odsouzeného M. Č. dva tresty odnětí svobody s nařízením jejich 
přímého výkonu. Ještě před rozhodnutím o ujednocení způsobu výkonu těchto 
trestů byl jeden z nich zrušen rozhodnutím ve smyslu § 306a odst. 2 tr. ř. a 
návrh ředitele Vazební věznice Ostrava tak pozbyl podkladu. Odsouzený M. Č. měl 
i nadále vykonávat zbytek trestu z podmíněného propuštění v trvání 635 dnů, 
uložený ve věci vedené u Krajského soudu v Ostravě pod sp. zn. 49 T 23/2000, ve 
věznici s dozorem. Je zřejmé, že Krajský soud v Ostravě nezjistil skutkový stav 
v rozsahu potřebném pro své rozhodnutí a porušil zákon v neprospěch 
odsouzeného, který je nucen vykonávat trest odnětí svobody v přísnějším typu 
věznice, než ve kterém by jej vykonával při správném postupu soudu.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením byl 
porušen zákon v neprospěch obviněného v ustanovení § 320 odst. 3 tr. ř. a v 
ustanovení § 2 odst. 5 tr. ř. v řízení předcházejícím. Podle § 269 odst. 2 tr. 
ř. aby toto usnesení zrušil, jakož i další obsahově navazující rozhodnutí, 
která touto změnou pozbyla podkladu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadeným částem rozhodnutí 
předcházející a dospěl k závěru, že její podání je plně důvodné.

Podle § 320 odst. 3 tr. ř., je-li u trestů odnětí svobody postupně uložených 
stanoven různý způsob výkonu trestu, určí společný způsob výkonu postupně 
uložených trestů soud, v jehož obvodu se trest odnětí svobody vykonává. 
Postupně uloženými  tresty odnětí svobody zákon rozumí stav, kdy odsouzený má 
na základě pravomocného rozhodnutí soudu vykonat trest odnětí svobody a přitom 
předchozí uložený trest odnětí svobody nebyl zcela vykonán. Je nerozhodné, zda 
takový trest byl již v odsuzujícím rozhodnutí označen jako nepodmíněný trest 
odnětí svobody nebo zda jeho výkon byl nařízen později (srov. § 330 odst. 1 tr. 
ř., § 344 odst. 2 tr. ř.), podstatná není ani skutečnost, zda v době, kdy 
nabylo právní moci další rozhodnutí, kterým byl uložen nepodmíněný trest odnětí 
svobody, byl odsouzený ve výkonu jiného trestu odnětí svobody nebo se nacházel 
na svobodě.

Z obsahu přezkoumávaného spisového materiálu Nejvyšší soud zjistil, že Krajský 
soud v Ostravě při rozhodování o žádosti ředitele Vazební věznice v Ostravě na 
ujednocení postupně uložených trestů měl k dispozici hodnocení o chování 
odsouzeného ve výkonu trestu (č. l. 3) a vyžádal si též aktuální opis rejstříku 
trestů ze dne 6. 10. 2010 (č. l. 64). V tomto je stále zaznamenáno odsouzení z 
rozsudku Obvodního soudu pro Prahu 6 ze dne 7. 1. 2008, sp. zn. 3 T 95/2008. 
Přesto, že na č. l. 55 spisu je založena kopie rozsudku Obvodního soudu pro 
Prahu 6 ze dne 7. 1. 2008, sp. zn. 3 T 95/2008, z níž vyplývá že proti 
obviněnému M. Č. bylo vedeno řízení proti uprchlému, spokojil se s údaji z 
rejstříku trestů aniž učinil dotaz na obvodní soud případně provedl důkaz 
spisem Obvodního soudu pro Prahu 6, sp. zn. 3 T 95/2008. V takovém případě by 
totiž zjistil, že k návrhu obviněného ve smyslu § 306a odst. 2 tr. ř. byl 
rozsudek Obvodního soudu pro Prahu 6 ze dne 7. 1. 2008, sp. zn. 3 T 95/2008, 
zrušen a současně byla zrušena též všechna další rozhodnutí na zrušený rozsudek 
obsahově navazující, pokud vzhledem ke změně, k níž došlo zrušením, pozbyla 
podkladu.

V uvedeném směru tedy Krajský soud v Ostravě porušil zákon v neprospěch 
obviněného M. Č., a to v ustanovení § 320 odst. 3 tr. ř. Krajský soud vycházel 
bez dalšího z podkladů, které byly nedostatečné k rozhodnutí o žádosti ředitele 
Vazební věznice v O., ačkoliv mu nic nebránilo v doplnění dokazování ve shora 
naznačeném směru. Lze tedy konstatovat, že krajský soud rozhodoval na podkladě 
nedostatečně zjištěného skutkového stavu v důsledku hodnocení neúplných důkazů 
(viz ust. § 2 odst. 5, odst. 6 tr. ř.).

Nejvyšší soud proto podle § 268 odst. 2 tr. ř. vyslovil, že napadeným usnesením 
Krajského soudu v Ostravě ze dne 18. 10. 2010, sp. zn. 32 Nt 1328/2010, a v 
řízení, které mu předcházelo byl v citovaných ustanoveních trestního řádu 
porušen zákon v neprospěch obviněného M. Č. Podle § 269 odst. 2 tr. ř. napadené 
usnesení zrušil, a to včetně všech obsahově navazujících rozhodnutí, která 
touto změnou pozbyla svého podkladu. Protože v dané věci samotným rozhodnutím 
Nejvyššího soudu došlo k nápravě vzniklého nezákonného stavu a není třeba 
vydávat rozhodnutí další, Nejvyšší soud již neaplikoval ustanovení § 270 odst. 
1 tr. ř.

Poučení:  Proti tomuto rozhodnutí není opravný prostředek přípustný.

V Brně dne 27. července 2011

Předseda senátu:
JUDr. Petr  Šabata
