Soud: Nejvyšší soud

Spisová značka: 4 Tz 61/2003

Datum rozhodnutí: 29.07.2003

Typ rozhodnutí: Rozsudek




4 Tz 61/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
července 2003 v senátě složeném z předsedy senátu JUDr. Františka Hrabce a 
soudců JUDr. Juraje Malika a JUDr. Jiřího Pácala stížnost pro porušení zákona, 
kterou podal  ministr spravedlnosti České republiky  ve prospěch obviněného J. 
Š., proti usnesení Krajského soudu v Brně ze dne 16. 12. 2002, sp. zn. 4 To 
492/2002, v trestní věci Okresního soudu v Prostějově sp. zn. 1 T 193/2002, a 
rozhodl podle § 268 odst. 2 tr. ř.   t a k t o : 

Usnesením Krajského soudu v Brně ze dne 16. 12. 2002, sp. zn. 4 To 492/2002,   
b y l   p o r u š e n   z á k o n   v ustanoveních § 147 odst. 1 písm. a), b) 
a  § 148 odst. 1 písm. c) tr. ř.  a v řízení, které mu předcházelo, též v 
ustanovení § 188 odst. 1 písm. e) tr. ř. ve prospěch obviněného J. Š. 

O d ů v o d n ě n í : 

Dne 18. 9. 2002 byla u Okresního soudu v Prostějově podána obžaloba státního 
zástupce Okresního státního zastupitelství v Prostějově ze dne 17. 9. 2002, sp. 
zn. 2 Zt 208/2002, na obviněného  J. Š. pro dvojnásobný trestný čin omezování 
osobní svobody podle § 231 odst. 1 tr. zák., kterého se měl dopustit tím, že 
1.) dne 13. 5. 2002 kolem 12.00 hod. v areálu ÚSP N., okres P. pronásledoval 
vychovatelku Zvláštní školy N.   S. J.,  dostihl ji v budově údržby, uchopil ji 
zezadu za prsa, tiskl ji k sobě a snažil se ji políbit, přičemž poškozené se 
asi po 30 sekundách  podařilo vysmeknout  se mu a utéct do budovy údržby. Dále 
2.) dne 24. 6. 2002 kolem 12.00 hod. u vstupních dveří ÚSP N., okres P., 
uchopil za ramena vychovatelku Zvláštní školy N.   S. J.,  a poté, co se mu 
vysmekla, ji pronásledoval do prvního patra budovy, dostihl ji, uchopil za 
ramena a odmítal ji pustit, přičemž upadli na zem, kde na ní ležel a bránil jí 
v odchodu. 

Okresní soud v Prostějově rozhodl usnesením ze dne 11. 10. 2002, sp. zn. 1 T 
193/2002, tak, že podle § 188 odst. 1 písm. e) tr. ř. se věc vrací státnímu 
zástupci k došetření. Proti tomuto usnesení si podal stížnost státní zástupce 
Okresního státního zastupitelství v Prostějově, o které rozhodoval Krajský soud 
v Brně, který ji usnesením ze dne 16. 12. 2002, sp. zn. 4 To 492/2002, podle § 
148 odst. 1 písm. c) tr. ř. jako nedůvodnou zamítl. 

Proti usnesení Krajského soudu v Brně ze dne 16. 12. 2002, sp. zn. 4 To 
492/2002, podal ministr spravedlnosti podle § 266 odst. 1 tr. ř. ve prospěch 
obviněného J. Š.  stížnost pro porušení zákona. Napadeným usnesením byl podle 
názoru ministra spravedlnosti porušen zákon v ustanovení § 2 odst. 4, § 147 
odst. 1 písm. a), b), § 148 odst. 1 písm. c) tr. ř.  a v řízení mu 
předcházejícím  v § 188 odst. 1 písm. e) tr. ř.

V odůvodnění podané stížnosti ministr podrobně rozvedl, že v případě objasnění 
příčetnosti obviněného v době činu se jedná o splnění základní podmínky pro 
jeho trestní odpovědnost. Stejně je nutno zjistit, zda je obviněný schopen 
chápat smysl trestního řízení. Pokud by při podání obžaloby takový důkaz 
chyběl, jednalo by se v souladu se stávající judikaturou o důvod, pro který by 
bylo nutno vrátit věc státnímu zástupci k došetření podle § 188 odst. 1 písm. 
e) tr. ř.  

V tomto případě však takový důkaz nechyběl, neboť součástí vyšetřovacího spisu 
byl znalecký posudek z oboru zdravotnictví, odvětví soudního lékařství (správně 
odvětví psychiatrie). Soudu nic nebránilo, aby o doplnění znaleckého posudku 
požádal znalce sám, což stížnostní soud v odůvodnění svého rozhodnutí výslovně 
připustil. Důvodem zamítnutí stížnosti byla skutečnost, že existovaly 
pochybnosti o schopnosti obviněného chápat smysl trestního řízení za situace, 
kdy stejný znalec u totožného obviněného na tuto otázku v projednávaném spise 
odpověděl kladně, zatímco ve spise Okresního úřadu vyšetřování Policie České 
republiky v P. ČVS:  OVPV 265/00 na  tuto otázku odpověděl záporně. Tento  
zdánlivý rozpor mohl soud posoudit v průběhu hlavního líčení, což by 
neznamenalo výrazné obtíže oproti došetření v přípravném řízení. Ohledně 
schopnosti obviněného chápat smysl trestního řízení  je nutno poukázat na 
doslovnou formulaci odpovědí znalců na tuto položenou otázku. V projednávaném 
spise znalec uvedl, že obviněný je schopen chápat  smysl trestního řízení 
přiměřeně svému intelektu. Intelektuální úroveň obviněného byla v rámci tohoto 
znaleckého posudku zhodnocena tak, že spadá do pásma lehké mentální retardace 
jako lehká debilita. Ve vyšetřovacím spise ČVS: OVPV 265/00 byla intelektová 
úroveň obviněného zhodnocena jakožto lehká mentální retardace, úroveň debility  
středně těžkého stupně. Současně znalci uvedli, že obviněný není schopen chápat 
plně smysl trestního řízení. Srovnáním obou odpovědí lze dospět k závěru, že 
znalci se k otázce schopnosti obviněného chápat smysl trestního řízení v obou 
případech vyjádřili shodně ovšem odlišnými formulacemi. Lze mít za prokázané, 
že obviněný trpí defektem intelektu, který  mu brání chápat smysl trestního 
řízení ve stejném rozsahu, jak jej chápou osoby s intelektem nepoškozeným, 
nicméně v základních rysech je schopen tomuto řízení porozumět. Ze znaleckého 
posudku MUDr. P. H., primáře MUDr. M. K. a PhDr. D. H. je patrno, že při 
přípravě posudku měli k dispozici všechny údaje o předchozích vyšetřeních 
zdravotního stavu obviněného a v závěru posudku je hodnotili. 

Dále stěžovatel podotknul, že odůvodnění rozhodnutí soudu prvního stupně 
jednotlivými soudními rozhodnutími nelze na projednávaný případ použít, neboť 
rozsudek Nejvyššího soudu sp. zn. 6 Tz 315/2001 se týká  problematiky postupu 
podle § 110 tr. ř. a rovněž usnesení Krajského soudu v Brně sp. zn. 4 To 
116/2002 se zaměřuje na případ, kdy psychický stav pachatele v přípravném 
řízení vůbec zkoumán nebyl. Naopak lze podle stěžovatele poukázat na rozhodnutí 
Nejvyššího soudu  ze dne 1. 10. 2002, sp. zn. 4 Tz 33/2002, který podobnou 
problematiku řešil se závěrem, že doplnění znaleckých posudků již přibranými 
znalci je možno provést samotným soudem.       

V projednávaném případě je podle stěžovatele zřejmé, že  doplňující výslech 
soudního znalce k závěrům jím podaného znaleckého posudku v porovnání s jeho 
předchozím znaleckým posudkem nelze podřadit pod takový důkaz, jehož provedení 
by bylo spojeno s výraznými obtížemi nebo by bylo zřejmě na újmu rychlosti 
řízení. Naopak vrácením věci k došetření z uvedeného důvodu došlo k nedůvodným 
průtahům v trestním řízení a k poškození obviněného na jeho právu na rychlý 
soudní proces.  Závěr Okresního soudu v Prostějově a Krajského soudu v Brně, že 
v konkrétním projednávaném případě obviněného Š. byly splněny veškeré podmínky  
obsažené v ustanovení § 188 odst. 1 písm. e) tr. ř. pro vrácení věci do 
přípravného řízení, nebyl podle stěžovatele opodstatněný. 

V závěru podané stížnosti  ministr spravedlnosti navrhl, aby Nejvyšší soud  
podle § 268 odst. 2 tr. ř. vyslovil, že usnesením Krajského soudu v Brně ze dne 
16. 12. 2002, sp. zn. 4 To 492/2002, byl v neprospěch obviněného J. Š. porušen 
zákon v ustanovení § 2 odst. 4, § 147 odst. 1 písm. a), b) a § 148 odst. 1 
písm. c) tr. ř. a v řízení předcházejícím i v ustanovení § 188 odst. 1 písm. c) 
tr. ř. (správně § 188 odst. 1 písm. e/ tr. ř.).  Dále stěžovatel navrhl, aby 
Nejvyšší soud  podle § 269 odst. 2 tr. ř. uvedené usnesení, jakož i usnesení  
Okresního soudu v Prostějově ze dne 11. 10. 2002, sp. zn. 1 T 193/2002, zrušil 
a dále aby postupoval podle § 270 odst. 1 tr. ř.      

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Soud prvního stupně ve svém rozhodnutí konstatoval, že v trestní věci 
obviněného Š. nebyly do podání obžaloby objasněny základní skutečnosti, bez 
kterých není možné v hlavním líčení rozhodnout a  jejich došetření je spojeno s 
obtížemi ve smyslu ustanovení § 188 odst. 1 písm. e) tr. ř., neboť se jedná o 
splnění základní podmínky pro trestní odpovědnost obviněného, a to o objasnění 
jeho příčetnosti. Ve věci byl v přípravném řízení přibrán znalec MUDr. P. H., 
který spolu s konzultanty vypracoval písemný znalecký posudek, ze kterého 
vyplývá, že obviněný v době spáchání činu netrpěl žádnou duševní chorobou ani 
sexuální deviací, nýbrž pouze defektem intelektu v pásmu lehké mentální 
retardace, tedy lehkou debilitou. Osobnost obviněného je  hodnocena jako 
strukturovaná s infantilními rysy, psychopatickými rysy nezdrženlivosti, 
impulzivity s pohotovostí ke zlobným a agresivním reakcím. V závěrečném 
vyjádření znalce se pak uvádí, že  obviněný mohl rozpoznat nebezpečnost svého 
jednání, mohl své jednání ovládat a jeho pobyt na svobodě není nebezpečný.  
Obviněný je schopen chápat smysl trestního řízení a není  u něj navrhována 
žádná forma ochranného léčení.   

Soud prvního stupně své rozhodnutí odůvodnil tím, že státnímu zástupci musel  
být v době jeho rozhodování znám znalecký posudek založený ve spise Okresního 
státního zastupitelství v Prostějově pod sp. zn. 1 Zt 336/2000. V tomto posudku 
MUDr. P. H. a MUDr. J. E. je však obviněný hodnocen z hlediska defektu jeho 
intelektu jako osoba s lehkou mentální retardací na úrovni debility středně 
těžkého stupně. Navíc jsou jeho schopnosti rozpoznávací a ovládací hodnoceny 
jako vymizelé právě pro poruchu tohoto intelektu. V tomto posudku oba znalci 
navrhují ochranné léčení  psychiatrické v ústavní formě s tím, že  obviněný Š. 
není ani schopen chápat smysl trestního řízení. 

Jak nalézací soud zjistil, obviněný Š. je osobou, jež je zbavena způsobilosti k 
právním úkonům, a to rozhodnutím Okresního soudu v Prostějově. I v této civilní 
věci byl ohledně jeho osoby opatřen znalecký posudek, který má odlišné závěry 
od znaleckého posudku opatřeného v nyní projednávané trestní věci, neboť se v 
něm uvádí, že obviněný trpí těžkou debilitou až v pásmu imbecibility, jde tedy 
o výrazné snížení intelektových schopností, které činí J. Š. zcela nezpůsobilým 
k právním úkonům, a tento není ani schopen chápat smysl soudního řízení. 

Znalecký posudek MUDr. P. H. podaný v trestní věci vedené u Okresního soudu v 
Prostějově pod sp. zn. 1 T 193/2002 sice zmiňuje obě předchozí znalecká 
posouzení, avšak se již v jejich souvislosti nevyjadřuje ke svým nynějším 
závěrům, ani je blíže neodůvodňuje.  Uvedené znalecké posudky jsou ve svých 
výsledcích ve vzájemném rozporu a navíc k odlišným závěrům pak došel stejný 
znalec, který se k duševnímu stavu obviněného Š. vyjadřoval již v předchozí  
trestní věci. V této souvislosti okresní soud poukázal na judikaturu obecných 
soudů a konstatoval nutnost odstranit rozpory postupem podle § 109 tr. ř. a pro 
případ, že k náležitému objasnění otázky příčetnosti obviněného takto nedojde, 
bude nutné použít postup podle § 110 tr. ř. 

Za procesní situace, jak byla výše uvedena, měl okresní soud zato, že dosud 
nebyl v řízení vytvořen dostatečný podklad pro postavení obviněného před soud a 
doplňování potřebných důkazů je spojeno s obtížemi, které by byly v řízení před 
soudem na újmu rychlosti řízení nehledě na okolnost, že otázka příčetnosti 
obviněného má být podle konstantní judikatury  náležitě objasněna již v 
přípravném řízení. 

Opačný právní názor ve své stížnosti ke Krajskému soudu v Brně vyslovil státní 
zástupce, kterou pak stížnostní soud v neveřejném zasedání, jako nedůvodnou 
zamítl. Krajský soud se tak ztotožnil s názorem soudu prvního stupně až na 
otázku postupu podle § 110 tr. ř., neboť se jedná o postup zatím naprosto 
předčasný, vhledem k možnosti odstranit vzniklé pochybnosti  postupem podle § 
109 tr. ř.        

Podle Nejvyššího soudu je třeba zdůraznit, že objasnění okolností nezbytných 
pro stanovení příčetnosti obviněného v době činu patří mezi základní 
skutečnosti důležité pro rozhodnutí věci. Pokud po podání obžaloby takový důkaz 
chybí, lze to považovat za důvod vrácení věci státnímu zástupci k došetření 
podle § 188 odst. 1 písm. e) tr. ř., a to i v jeho znění podle zák. č. 265/2001 
Sb. 

V této souvislosti je potřebné alespoň ve stručnosti připomenout, že podle vědy 
trestního práva se příčetností rozumí subjektivní způsobilost být pachatelem 
trestného činu, pokud závisí na duševních schopnostech. Naopak nepříčetností ve 
smyslu § 12 tr. zák. je stav, v němž někdo pro duševní poruchu, jež je dána v 
době spáchání činu, nemůže buď rozpoznat nebezpečnost svého jednání pro 
společnost, nebo nemůže své jednání ovládat. Otázka nepříčetnosti je otázkou 
právní, její posouzení tedy náleží orgánům činným v trestním řízení na základě 
skutečností vyplývajících z provedených důkazů. Teorie trestního práva používá 
pojmu „kritéria nepříčetnosti“, která dělí na kritéria biologická (lékařská) a 
kritéria psychologická (juristická). Biologickým kritériem nepříčetnosti je 
duševní porucha, psychologickým kritériem je nedostatek schopnosti rozumové 
(rozpoznávací) nebo schopnosti ovládací (určovací), přičemž některý z těchto 
nedostatků musí být u pachatele vyvolán duševní poruchou v době činu.  

V konkrétním projednávaném případě příslušné vyšetření duševního stavu 
obviněného J. Š., ze kterého by bylo možno pro účely obžaloby učinit závěr o 
příčetnosti pachatele v době činu,  nechybělo,  neboť součástí vyšetřovacího 
spisu byl příslušný znalecký posudek, jenž se podmínkou příčetnosti obviněného 
v době činu zabýval. Problém nastal až při jeho srovnání se znaleckým posudkem 
z předcházející trestní věci obviněného a se závěry znaleckého posudku 
předkládaného Okresnímu soudu ve Znojmě v souvislosti s občanskoprávním řízením 
o jeho zbavení způsobilosti k právním úkonům. Soudy obou stupňů pak vyhodnotily 
důkazní situaci ohledně příčetnosti obviněného J. Š. v této trestní věci  tak, 
že z dostupných důkazních prostředků nelze závěr o příčetnosti obviněného v 
době spáchání činu učinit.

Zbavení či omezení způsobilosti k právním úkonům podle občanskoprávních 
předpisů je pro posouzení otázky nepříčetnosti v zásadě bezvýznamné a nezbavuje 
orgány činné v trestním řízení povinnosti objasnit v tom kterém případě, zda 
byl pachatel ve vztahu ke konkrétnímu trestnému činu nepříčetný ve smyslu § 12 
tr. zák. Stejně tak znalecký posudek o duševním stavu obviněného podaný v 
předchozí trestní věci téhož obviněného nemůže být znaleckým posudkem v další 
trestní věci, v níž je vedeno nové trestní stíhání.

Schopnost obviněného rozpoznat nebezpečnost svého jednání a ovládat je se musí 
posuzovat vždy z hlediska konkrétního trestného činu. Důsledné objasnění otázky 
příčetnosti pachatele vystupuje do popředí právě proto, že soud nezjišťuje 
příčetnost pachatele jako takovou, ale vždy jen příčetnost ve vztahu k určitému 
činu (srov. rozh. č. 17/1979 Sb. rozh. trest.). Je tedy zapotřebí v průběhu 
dokazování na tuto otázku soustředit pozornost, neboť při spáchání několika 
trestných činů může být pachatel ve vztahu k některým z nich příčetný a ve 
vztahu k jiným nepříčetný (hovoří se o tzv. nepříčetnosti parciální). Je obecně 
známo, že např. slabomyslný rozpozná společenskou nebezpečnost krádeže, kterou 
provedl sám, ale nerozpozná nebezpečnost spolupachatelství krádeže nebo loupeže 
spáchané s osobou, která je pro něj autoritou. Obdobné rozdíly by bylo možno 
vysledovat u téhož pachatele ve vztahu k úmyslnému trestnému činu a ve vztahu k 
trestnému činu spáchanému z nedbalosti.

Vzhledem k tomu, že otázka příčetnosti je otázkou právní, náleží její posouzení 
orgánům činným v trestním řízení, které ji zodpoví na základě hodnocení 
dostupných provedených důkazů. I když je v této věci potřeba odborných znalostí 
z oboru psychiatrie, je znalecký důkaz z tohoto oboru jen jedním z podkladů pro 
vytvoření přesvědčení o otázce příčetnosti a musí být hodnocen v souvislosti se 
všemi ostatními zjištěnými skutečnostmi z tohoto hlediska relevantními. Pokud 
orgán činný v trestním řízení k objasňování příčetnosti obviněného ke 
konkrétnímu jednání přistoupil a zjistil, že ohledně téhož pachatele existuje 
vedle znaleckého psychiatrického posudku vypracovaného pro potřeby trestního 
řízení diametrálně odlišný znalecký psychiatrický posudek vypracovaný pro 
potřeby jiného trestního řízení, popř. občanskoprávního řízení, neznamená to, 
že by neměl těmto psychiatrickým posudkům věnovat pozornost, a že by se neměl 
pokusit vysvětlit příčiny, které jednotlivé soudní znalce k rozdílným závěrům 
vedly. V této souvislosti Nejvyšší soud podotýká, že znalec MUDr. P. H. se sám  
k důvodům svých odlišných závěrů ohledně příčetnosti obviněného J. Š. v obou 
trestních věcech nevyjádřil, neboť mu nebyla jako znalci tato otázka 
položena.   

Ze závěrů znaleckého posudku ze dne 24. 7. 2002 vypracovaného v projednávané 
trestní věci znalcem MUDr. P. H. v součinnosti s konzultanty PhDr. D. H. a 
prim. MUDr. M. K. vyplývá, že obviněný Š. netrpěl duševní chorobou ani sexuální 
deviací. Jedná se u něj o defekt intelektu  v pásmu lehké  mentální retardace – 
lehké debility. Obviněný nebyl v době trestné činnosti ovlivněn alkoholem. Ve 
vztahu k posuzovanému jednání  byly rozpoznávací i ovládací schopnosti 
obviněného Š. zachovány. Pobyt obviněného na svobodě není z psychiatrického 
hlediska nebezpečný, neboť netrpí duševní chorobou ani sexuální deviací. Defekt 
intelektu obviněného je trvalého rázu a je léčbou neovlivnitelný. Rovněž 
osobnostní  rysy obviněného nemůže léčba ovlivnit. Ochranné léčení nebylo 
znalci  navrženo. Posuzovaný je schopen chápat smysl trestního řízení přiměřeně 
svému intelektu.  

Z obsahu znaleckého posudku  ze dne 15. 5. 2000 předloženého  v trestní věci 
vedené Policií České republiky, Okresním úřadem vyšetřování v P. pod sp. zn. 
ČVS:  OVPV- 265/00,  znalci  MUDr. P. H. a MUDr. J. E. lze zjistit, že obviněný 
Š. trpí defektem intelektu na úrovni debility středně těžkého stupně, 
eretického typu s rysy nezdrženlivosti, impulzivity, pohotovostí k agresivním 
reakcím se sociální maladaptivitou v širším smyslu. Pro uvedenou poruchu 
intelektu byly u obviněného rozpoznávací i ovládací schopnosti v době páchání 
trestných činů vymizelé, přičemž ovlivnění alkoholem znalci u obviněného Š. 
nezjistili. Z psychiatrického hlediska je pobyt obviněného na svobodě 
společnosti nebezpečný bez adekvátní psychiatrické léčby. Znalci proto navrhli  
ochranné léčení psychiatrické v ústavní formě. Obviněný není schopen chápat 
smysl trestního řízení. (pozn. Tehdy byl obviněný stíhán pro podezření ze 
spáchání trestných činů podle §  238 odst. 1, 2 a § 247 odst. 1 písm. b) tr. 
zák., kterých se měl dopustit tím, že  násilím vnikl do domu staré paní, kde 
odcizil potraviny v hodnotě 91, 20 Kč)     

Ve spise vedeném u Okresního soudu v Prostějově pod sp. zn. 1 T 193/2002 se 
rovněž nachází kopie rozsudku Okresního soudu ve Znojmě ze dne ze dne 28. 4. 
1989, sp. zn. Nc 755/89, kterým byl J. Š. zbaven způsobilosti k právním úkonům. 
Z odůvodnění tohoto rozhodnutí je pak zřejmé, že duševní stav jmenovaného byl 
blíže zkoumán znalcem MUDr. L. R., který dospěl k závěru, že J. Š. trpí 
výrazným snížením intelektových schopností v pásmu těžké debility až 
imbecility. Jedná se  o vrozenou duševní poruchu trvalého rázu, která je  
léčbou neovlivnitelná. Posuzovaný není schopen chápat smysl soudního jednání.  

Z protokolu o trestním oznámení na č. l. 8 spisu  vyplývá, že  dne 13. 5. 2002 
vyšla poškozená S. J. po té, co ji obviněný říkal na chodbě ústavu, že ji chce 
„ošahávat“, ven před budovu, přičemž obviněný Š. šel za ní. Poškozená směřovala 
k budově údržby, kde je stále někdo ze zaměstnanců ústavu. Š. poškozenou dohnal 
v průchodu mezi budovami, kde ji uchopil rukama zezadu za prsa a snažil se ji 
políbit. Poškozená se mu po chvíli vysmekla a utekla do dílny, kde jí údržbáři 
otevřeli dveře. Když Š. viděl údržbáře, přestal ji pronásledovat a po té, co na 
něj údržbář F. promluvil, utekl. To vyplývá rovněž i z úředních záznamů o 
podaném vysvětlení učiněných J. H. na č. l. 14 spisu a  Z. F. na č. l. 15 
spisu.       

Z psychiatrické části znaleckého posudku na č. l. 33 l) spisu vyplývá, že ve 
vztahu k projednávané trestné činnosti obviněný J. Š. ví, že se dopustil 
nepatřičného jednání, a v okamžiku, kdy vycítil nebezpečí (přítomní údržbáři), 
svého jednání zanechal a utekl.  Obviněný si je i při své úrovni intelektu 
vědom toho, co je správné a co ne. Pokud je to v jeho prospěch, dovede 
korigovat své jednání. Mnohdy své špatné chování, které i on sám vnímá jako 
špatné,  omlouvá tím, že je zbaven  „svéprávnosti“, a proto se mu vlastně 
nemůže nic stát, neboť nemůže být potrestán. Podle závěrů znalce - psychologa 
obviněný ví, co znamená nepodmíněný trest,  a bojí se ho, kdežto u podmíněného 
trestu  u obviněného představa o jeho obsahu chybí. Posuzovaný je pak podle 
znaleckého závěru schopen chápat smysl trestního řízení přiměřeně svému 
intelektu.  

Z výše uvedených skutkových zjištění a obsahu znaleckého posudku pak bylo možné 
učinit závěr o tom, že obviněný J. Š. ve vztahu k projednávanému jednání věděl, 
že to, co dělá, dělat nemá, a byl tedy jinými slovy schopen rozpoznat 
nebezpečnost svého jednání. Dále pak ze skutkových zjištění, na které poukazuje 
rovněž znalec psychiatr vyplývá, že obviněný J. Š. svého závadného jednání 
zanechal poté, co se „na scéně“ objevili údržbáři a z místa činu utekl, z čehož 
lze vyvodit závěr o tom, že své nepřístojné jednání dokázal ovládnout. Ze 
závěru znalce psychologa pak  lze logicky vyvodit, že obviněný byť v omezené 
míře chápe smysl trestního stíhání, neboť má představu o nepodmíněném trestu a 
bojí se ho. Jinými slovy řečeno, okolnost, že obviněný byl někdy v minulosti na 
základě psychiatrického znaleckého posudku shledán nepříčetným ve vztahu k 
tehdy projednávanému jednání automaticky neznamená, že ve vztahu k jinému 
jednání musí být rovněž nepříčetný. 

Na základě těchto skutkových zjištění, jakož i závěrů znaleckého posudku o tom, 
že rozpoznávací a ovládací schopnosti byly u obviněného v době páchání 
posuzovaného jednání zachovány, si státní zástupce utvořil pro účely podání 
obžaloby v této trestní věci odůvodněný závěr o příčetnosti obviněného J. Š. v 
době činu. Byť vzhledem k významu této otázky bylo důvodné, aby orgány 
přípravného řízení požádaly znalce MUDr. P. H. o bližší vysvětlení jeho závěrů 
učiněných v nyní projednávané věci ve vztahu k jeho znaleckým závěrům v 
předchozí trestní věci obviněného, za účelem srovnání obou případů, a přesto, 
že tak orgány přípravného řízení neučinily, nemohlo to zpochybnit podanou 
obžalobu v této trestní věci natolik, aby bylo možné dospět k závěru, že 
obviněný je pro zcela nedostatečnou objasněnost své příčetnosti stavěn před 
soud v rozporu s ustanovením § 176   tr. ř.  

Bylo tedy úkolem nalézacího soudu, aby opatřil odpovědi na dosud nezodpovězené 
otázky a odstranil i případné rozpornosti ohledně duševního stavu obviněného 
vzniklé na podkladě existujících znaleckých psychiatrických posudků, které byly 
na J. Š. postupně zpracovány. Mělo se tak stát nejprve požádáním znalce MUDr. 
P. H. o vysvětlení podle § 109 tr. ř., které by spočívalo v bližším objasnění a 
vzájemném srovnání obou znaleckých posudků a zejména jejich závěrů, na jejichž 
vypracování se ohledně osoby obviněného podílel, a to i ve vztahu k znaleckému 
posudku MUDr. L. R., který se k duševnímu stavu obviněného vyjadřoval v 
občanskoprávním řízení.  

Pokud by toto vysvětlení dostatečně neodstranilo pochybnosti soudu v otázce 
příčetnosti pachatele v době jeho posuzovaného jednání či jeho schopnosti 
chápat smysl trestního řízení, nic nebránilo soudu, aby si za účelem náležitého 
objasnění duševního stavu obviněného opatřil znalecký posudek jiného znalce ve 
smyslu ustanovení § 109 věta druhá tr. ř. Teprve pokud by se ani shora uvedeným 
způsobem nepodařilo odstranit rozpory vznikající srovnáním závěrů postupně 
vypracovaných psychiatrických znaleckých posudků,  přicházel by v úvahu postup 
podle § 110 tr. ř. I po novele trestního řádu lze totiž ve výjimečných, zvlášť 
obtížných případech, vyžadujících zvláštního vědeckého posouzení, přibrat 
státní orgán, vědecký ústav, vysokou školu nebo instituci specializovanou na 
znaleckou činnost k podání znaleckého posudku nebo přezkoumání posudku podaného 
znalcem. 

Shora popsaný postup nalézacího soudu by pak byl v této konkrétní trestní věci 
zcela v souladu s novelou trestního řádu č. 265/2001 Sb. účinnou od 1. 1. 2002, 
včetně novelizovaného znění ustanovení § 188 odst. 1 písm. e) tr. ř., v němž 
jsou stanoveny podmínky pro vrácení věci státnímu zástupci k došetření po 
předběžném projednání obžaloby. Kumulativní podmínkou pro  vrácení věci v 
případě, kdy je toho třeba k objasnění základních skutkových okolností, bez 
kterých není možné v hlavním líčení ve věci rozhodnout, byla nově stanovena ta, 
aby v řízení před soudem takové došetření bylo v porovnání s možnostmi opatřit 
takový důkaz v přípravném řízení spojeno s výraznými obtížemi nebo by zřejmě 
bylo na újmu rychlosti řízení. S ohledem na rozsah došetření, které v prvé řadě 
spočívalo v doplnění znaleckého posudku z oboru zdravotnictví či jeho srovnání 
se znaleckým posudkem předloženým soudu v jiné trestní či občanskoprávní věci, 
nebylo opodstatněné dospět k závěru, že v konkrétním  projednávaném případě 
obviněného J. Š. jsou  splněny veškeré podmínky obsažené v ustanovení § 188 
odst. 1 písm. e) tr. ř. v novelizovaném znění, pro vrácení věci do přípravného 
řízení, při zohlednění časové náročnosti na provedení takového úkonu, v 
porovnání s možnostmi přípravného řízení. 

V této souvislosti je třeba zdůraznit, že novelou trestního řádu provedenou 
zákonem č.  265/2001 Sb. došlo k zásadní změně poměru a významu jednotlivých 
stadií trestního řízení. Přípravné řízení má pouze funkci přípravnou, pomocnou 
a těžiště řízení se přesunulo před soud. Znamená to mj. i omezení procesní 
činnosti orgánů činných v přípravném řízení. Vady procesního charakteru ale i 
nedostatečné objasnění věci je třeba vždy zkoumat v kontextu konkrétního 
případu, s ohledem na povahu věci, důvodnost podané obžaloby ve smyslu 
ustanovení § 176 tr. ř., rozsah ostatních důkazů, následky vadného procesního  
postupu pro celkové důkazní řízení, apod.

Nejvyšší soud proto s ohledem na  shora uvedené dospěl k závěru, že Krajský 
soud v Brně napadeným usnesením  a v řízení, které mu předcházelo, porušil 
zákon v ustanoveních § 147 odst. 1 písm. a), b) tr. ř., jež mu ukládá povinnost 
přezkoumat z podnětu podané stížnosti správnost výroku napadeného usnesení, 
jakož i jemu předcházející řízení, a dále v ustanovení § 148 odst. 1 písm. c) 
tr. ř., podle nějž může podanou stížnost zamítnout jen tehdy, je-li nedůvodná. 
Stížnostní soud měl namísto toho s ohledem na důvody a argumenty, které jsou 
obsaženy v odůvodnění tohoto rozhodnutí, zrušit usnesení soudu prvního stupně, 
jímž z důvodu obsaženém v § 188 odst. 1 písm. e) tr. ř. věc vrátil do 
přípravného řízení  a uložit mu, aby o věci znovu jednal a rozhodl. Protože se 
tak nestalo, Nejvyšší soud podle § 268 odst. 2 tr. ř. vyslovil  porušení zákona 
ve výše uvedených ustanoveních trestního řádu, ale ve prospěch obviněného, a 
nikoli v jeho neprospěch, jak se toho domáhala stížnost pro porušení zákona.   

Předmětné rozhodnutí Krajského soudu v Brně, jako soudu stížnostního, mělo ten 
důsledek, že věc, která se v době jeho rozhodování dosud nacházela ve stádiu 
řízení před soudem, byla nedůvodně vrácena do přípravného řízení, a tím 
jednoznačně došlo ke zlepšení procesního postavení obviněného J. Š. Došlo totiž 
k oddálení projednání předmětné věci v hlavním líčení a případného vydání 
rozhodnutí ve věci samé, které mohlo mít odsuzující povahu. Na tomto závěru 
nemůže nic změnit ani argumentace stěžovatele opírající se o zásadu oficiality 
a právo obviněného na co nejrychlejší projednání věci s plným šetřením práv a 
svobod zaručených Listinou základních práv a svobod a mezinárodními smlouvami o 
lidských právech a základních svobodách, jimiž je Česká republika vázána. S 
ohledem na to nepřicházel další postup navrhovaný ministrem spravedlnosti podle 
§ 269 odst. 2 a § 270 odst. 1 tr. ř. v úvahu a Nejvyšší soud se ve svém 
rozhodnutí musel omezit pouze na tzv. akademický výrok. 

P o u č e n í :    Proti tomuto rozsudku není opravný prostředek přípustný. 

V  Brně dne 29. července 2003

Předseda senátu: 

JUDr. František Hrabec  
