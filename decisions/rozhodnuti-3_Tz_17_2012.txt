Soud: Nejvyšší soud

Spisová značka: 3 Tz 17/2012

Datum rozhodnutí: 14.03.2012

Typ rozhodnutí: ROZSUDEK


Heslo: Přeměna trestu

Dotčené předpisy: § 147 odst. 1 tr. ř., § 65 odst. 2 tr. zákoníku

Kategorie rozhodnutí: D




3 Tz 17/2012-28

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 14. 
března 2012 v senátu složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného J. K., proti 
usnesení Krajského soudu v Hradci Králové, pobočka v Pardubicích, ze dne 21. 9. 
2010, sp. zn. 13 To 470/2010, a podle § 268 odst. 2, § 269 odst. 2 a § 270 
odst. 1 tr. ř. rozhodl  takto:

Pravomocným usnesením Krajského soudu v Hradci Králové, pobočka v Pardubicích, 
ze dne 21. 9. 2010, sp. zn. 13 To 470/2010,  byl porušen zákon v ustanoveních § 
147 odst. 1 a § 148 odst. 1 písm. c) tr. ř. a v řízení předcházejícím v 
ustanovení § 2 odst. 1 tr. zákoníku (zák. č. 40/2009 Sb.) v neprospěch 
obviněného J. K.

Napadené usnesení se zrušuje. Zrušuje se i usnesení Okresního soudu v 
Pardubicích ze dne 19. 8. 2010, sp. zn. 2 T 76/2004.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Pardubicích   se přikazuje, aby věc v potřebném rozsahu znovu 
projednal a rozhodl.

Odůvodnění:

Trestním příkazem Okresního soudu v Pardubicích ze dne 8. 6. 2004, sp. zn. 2 T 
76/2004, který byl obviněnému doručen dne 22. 3. 2005 a nabyl právní moci dne 
5. 4. 2005, byl J. K. uznán vinným skutkem spáchaným dne 28. 5. 2004, který byl 
právně posouzen jako trestný čin výtržnictví podle § 202 odst. 1 zákona č. 
140/1961 Sb. účinného do 31. 12. 2009 (dále jen tr. zák.) a byl mu uložen podle 
§ 202 odst. 1 tr. zák. s přihlédnutím k ustanovení § 314e odst. 2 tr. ř. za 
použití § 45 odst. 1, 2 a § 45a odst. 1, 2 tr. zák. trest obecně prospěšných 
prací ve výměře 150 hodin.

Okresní soud v Trutnově vydal dne 7. 8. 2008 usnesení, sp. zn. 4 Nt 953/2008, 
jímž obviněnému podle § 336 odst. 2 tr. ř. nařídil výkon trestu obecně 
prospěšných prací ve výměře 150 hodin s tím, že tento trest vykoná u Městského 
úřadu V., a to formou pomocných prací.

Obviněnému stanovil povinnost dostavit se do čtrnácti dnů od oznámení usnesení 
ke zmíněné instituci k projednání podmínek výkonu uloženého trestu. Toto 
usnesení bylo obviněnému doručeno 25. 8. 2008.

Vzhledem k tomu, že obviněný uložený trest obecně prospěšných prací v zákonem 
stanovené době nevykonal a ani jej nezačal vykonávat, nařídil Okresní soud v 
Trutnově z podnětu poskytovatele práce a Probační a mediační služby ČR, 
středisko Trutnov, veřejné zasedání o přeměně trestu obecně prospěšných prací, 
které se po několika odročeních konalo  dne 19. 8. 2010, kdy vydal usnesení pod 
sp. zn. 2 T 76/2004, jímž podle § 65 odst. 2 zákona č. 40/2009 Sb. (dále jen 
tr. zákoník) přeměnil nevykonaný trest obecně prospěšných prací ve výměře 150 
hodin v nepodmíněný trest odnětí svobody v trvání 150 dnů, pro jehož výkon 
obviněného podle § 56 odst. 2 písm. b) tr. zákoníku zařadil do věznice s 
dozorem.

O stížnosti obviněného proti citovanému usnesení rozhodl Krajský soud v Hradci 
Králové, pobočka v Pardubicích, který usnesením ze dne 21. 9. 2010, sp. zn. 13 
To 470/2010, stížnost podle § 148 odst. 1 písm. c) tr. ř. zamítl jako 
nedůvodnou.

Proti usnesení o přeměně trestu obecně prospěšných prací podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněného J. K. Namítal v ní, že napadeným rozhodnutím byl v 
neprospěch obviněného porušen zákon v ustanovení § 2 odst. 1 tr. zákoníku a § 
45a odst. 4 tr. zák. Podle názoru stěžovatele okresní soud vadně vyložil 
zákonné ustanovení § 2 odst. 1 tr. zákoníku o časové působnosti nového zákona a 
neujasnil si, užití kterého zákona je pro obviněného příznivější. V opačném 
případě by totiž musel postupovat podle zákona č. 140/1961 Sb., který stanoví 
příznivější poměr při přeměňování trestu obecně prospěšných prací v nepodmíněný 
trest odnětí svobody, takže závěr o nutnosti aplikovat trestní zákoník a z něj 
vyplývající uložení přísnější výměry trestu, je porušením zákona v neprospěch 
obviněného.

V petitu svého mimořádného opravného prostředku navrhl, aby Nejvyšší soud České 
republiky vyslovil podle § 268 odst. 2 tr. ř., že napadeným usnesením Krajského 
soudu v Hradci Králové, pobočka v Pardubicích, ze dne 21. 9. 2010, sp. zn. 13 
To 470/2010, byl porušen zákon v namítaném rozsahu v neprospěch obviněného, aby 
podle § 269 odst. 2 tr. ř. toto usnesení zrušil včetně všech na něj obsahově 
navazujících rozhodnutí, pokud vzhledem ke změně, k níž došlo zrušením, pozbyla 
podkladu. Poté navrhl, aby Nejvyšší soud České republiky věc podle § 270 odst. 
1 tr. ř. přikázal okresnímu soudu s pokynem znovu v ní jednat a rozhodnout.

Nejvyšší soud České republiky (dále jen Nejvyšší soud) přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Od 1. 1. 2010 je účinný nový trestní zákoník (zákon č. 40/2009 Sb. ve znění 
novely), který v § 2 stanoví podmínky trestnosti činu a dobu jeho spáchání. 
Podle odstavce 1 se trestnost činu posuzuje podle zákona účinného v době, kdy 
byl čin spáchán. Podle pozdějšího zákona jen tehdy, jestliže je to pro 
pachatele příznivější. Trestností činu nutno rozumět možnost, že pachatel je 
pro určitý trestný čin odsouzen, tj. po zažalování činu bude pro tento trestný 
čin uznán vinným a uložen mu trest či jiná trestní sankce. Trestnost činu je 
tedy charakteristikou činu jako činu soudně trestného, jehož druh, povaha i 
sankce musí být popsána v trestním zákoně. Jsou to tedy všechny podmínky 
relevantní pro výrok o vině i trestu (srov. Šámal, Pavel a kol., Trestní 
zákoník I, Komentář, str. 39, 1. vydání 2009, C. H. Beck).

Jestliže za účinnosti trestního zákona č. 140/1961 Sb. nastaly podmínky pro 
rozhodnutí, že je nutno celý či nevykonaný zbytek uloženého trestu obecně 
prospěšných prací přeměnit v nepodmíněný trest odnětí svobody, pak podle 
ustanovení § 45a odst. 4 tr. zák. platilo, že každé, i jen započaté dvě hodiny 
nevykonaného trestu obecně prospěšných prací, se počítají za jeden den odnětí 
svobody. Znamená to, že v konkrétním případě by při použití tohoto právního 
předpisu byl obviněnému přeměněn trest 150 hodin obecně prospěšných prací v 
trest odnětí svobody v trvání 75 dnů.

Podle ustanovení §  65 odst. 2  tr. zákoníku je takováto přeměna trestu obecně 
prospěšných prací stanovena tak, že každá i jen započatá jedna hodina 
takovéhoto nevykonaného trestu se počítá za jeden den odnětí svobody. V 
konkrétním případě tak bylo přeměněno nevykonaných 150 hodin trestu obecně 
prospěšných prací v trest odnětí svobody v trvání 150 dnů.

V posuzované trestní věci bylo namístě při úvaze, který zákon bude aplikován, a 
které podmínky jsou pro obviněného příznivější pro posouzení trestnosti, 
porovnat výše citovaná zákonná ustanovení, přičemž je zřejmé, že nová právní 
úprava v trestním zákoníku pro obviněného příznivější není. Bylo proto při 
přeměně trestu nutno užít zákona č. 140/1961 Sb., účinného do 31. 12. 2009, 
konkrétně § 45 odst. 4 tr. zák., a při zařazení obviněného pro výkon trestu 
postupovat v intencích ustanovení § 39a tr. zák. (nikoli § 65 odst. 2  resp. § 
56 tr. zákoníku). Aplikace zákonných ustanovení trestního zákoníku byla v daném 
případě porušením zákona v neprospěch obviněného.

Nejvyšší soud vzhledem k těmto závěrům podle § 268 odst. 2 tr. ř. vyslovil, že 
pokud Okresní soud v Pardubicích svým usnesením ze dne 19. 8. 2010, sp. zn. 2 T 
76/2004, nepostupoval v souladu s výše uvedeným výkladem, porušil v ustanovení 
§ 2 odst. 1 tr. zákoníku zákon. Jestliže se následně Krajský soud v Hradci 
Králové, pobočka v Pardubicích, v usnesení ze dne 21. 9. 2010, sp. zn. 13 To 
470/2010, ztotožnil se závěry obsaženými v usnesení Okresního soudu v 
Pardubicích a stížnost obviněného jako nedůvodnou zamítl, porušil zákon v 
ustanoveních § 147 odst. 1 a § 148 odst. 1 písm. c) tr. ř. V obou případech byl 
zákon porušen v neprospěch obviněného J. K.

Podle § 269 odst. 2 tr. ř. pak Nejvyšší soud obě tato usnesení soudů nižších 
stupňů zrušil, a to včetně všech dalších rozhodnutí, na tato usnesení obsahově 
navazujících, pokud vzhledem ke změně, k níž došlo zrušením, pozbyla podkladu. 
Věc pak byla podle § 270 odst. 1 tr. ř. přikázána Okresnímu soudu v 
Pardubicích, aby ji v potřebném rozsahu znovu projednal a rozhodl.

Nad rámec shora uvedeného (jako obiter dictum) je třeba uvést, že okresní soud 
obviněného zařadil pro výkon trestu odnětí svobody do věznice s dozorem přesto, 
že obviněnému byl uložen trest za úmyslný trestný čin a byly splněny podmínky 
pro zařazení do věznice s ostrahou. Toto pochybení však již nelze napravit, 
neboť by se jednalo o rozhodnutí v neprospěch obviněného.

Při rozhodování o přeměně trestu obecně prospěšných prací bude okresní soud 
postupovat v intencích právního názoru, který v tomto rozsudku Nejvyšší soud 
vyslovil  (§ 270 odst. 4  tr. ř.). Nejvyšší soud České republiky v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného J. K., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení:  Proti tomuto rozhodnutí není opravný prostředek přípustný.

V Brně dne 14. března 2012

Předseda senátu:
JUDr. Petr  Š a b a t a 


