Soud: Nejvyšší soud

Spisová značka: 4 Tz 94/2002

Datum rozhodnutí: 08.01.2003

Typ rozhodnutí: ROZSUDEK




4 Tz 94/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal v senátě složeném z předsedy JUDr. 
Juraje Malika a soudců JUDr. Františka Hrabce a JUDr. Jiřího Pácala ve veřejném 
zasedání dne 8. ledna 2003 stížnost pro porušení zákona, kterou podal ministr 
spravedlnosti ve prospěch obviněných L. B., t. č. ve výkonu trestu ve Vazební 
věznici v P., B. G.,  a  R. G.,  t. č. ve výkonu trestu ve Věznici V., proti 
pravomocnému rozsudku Vrchního soudu v Praze ze dne 19. dubna 2001, čj. 2 To 
30/01-1884, a rozhodl podle § 268 odst. 2, § 269 odst. 2 a § 270 odst. 1 tr. 
ř., takto:

I.  Rozsudkem Vrchního soudu  v  Praze  ze  dne 19. dubna 2001, čj. 2 To 
30/01-1884,   

byl porušen zákon v ustanovení § 254 odst. 1 tr. ř., § 258 odst. 1 písm. d), 
e), odst. 2 a § 259 odst. 3 tr. ř., ve znění účinném do 31. 12. 2001,  v 
neprospěch obviněných L. B., B. G. a R. G.

II. Tento rozsudek se ve všech výrocích týkajících se obviněných L. B., B. G. a 
R. G. zrušuje.

III. Vrchnímu soudu v Praze se přikazuje, aby věc v potřebném rozsahu znovu 
projednal a rozhodl. 

O d ů v o d n ě n í : 

Rozsudkem Krajského soudu v Praze ze dne 3. listopadu 2000, čj. 6 T 
63/2000-1737, byli obvinění L. B., B. G. a R. G. uznáni vinnými trestným činem 
útisku podle § 237 tr. zák., ve spolupachatelství podle § 9 odst. 2 tr. zák., 
kterého se dopustili jednáním popsaným pod body I. a II. tohoto rozsudku [v 
bodě II.) spolu s obviněným M. T.], obviněný L. B., B. G. a R. G. trestným 
činem vydírání podle § 235 odst. 1 tr. zák., ve spolupachatelství podle § 9 
odst. 2 tr. zák., kterého se dopustili jednáním popsaným pod body IV., V. a VI. 
rozsudku [bodě VI. spolu s M. C.] a obviněný B. G. dílem i sám jednáním 
popsaným pod bodem VII. rozsudku, přičemž  jednáním popsaným pod body IV., V. a 
VI. rozsudku naplnili též skutkovou podstatu trestného činu vydírání podle § 
235 odst. 2 písm. b) tr. zák., jednáním popsaným pod body V. a VI. rozsudku 
splnili též podmínku § 235 odst. 2 písm. c) tr. zák. a jednáním popsaným v bodě 
IV. rozsudku a obviněný B. G. sám i v bodě VII. rozsudku naplnili i podmínku §  
235 odst. 2 písm. d) tr. zák. Tímž rozsudkem byl obviněný R. G. ještě uznán 
vinným trestným činem loupeže podle § 234 odst. 1 tr. zák, kterého se dopustil 
jednáním popsaným v bodě III. rozsudku a obviněný L. B. trestným činem 
výtržnictví podle § 202 odst. 1 tr. zák. za jednání uvedené v tomtéž bodě 
rozsudku. 

Za to byl obviněný L. B. podle § 235 odst. 2 tr. zák, § 35 odst. 1 tr. zák 
odsouzen k úhrnnému trestu odnětí svobody v trvání dvou a půl roků,  přičemž 
podle § 60a odst. 1 tr. zák., za použití § 58 odst. 1 tr. zák., mu byl výkon 
trestu odnětí svobody podmíněně odložen za současného vyslovení dohledu, když 
zkušební doba mu byla podle § 60a odst. 2 tr. zák. stanovena na pět let. 
Obviněný B. G. byl podle § 235 odst. 2 tr. zák. za použití § 35 odst. 1 tr. 
zák. odsouzen k úhrnnému trestu odnětí svobody v trvání čtyř roků, pro jehož 
výkon byl podle § 39a odst. 2 písm. c) tr. zák. zařazen do věznice s ostrahou. 
Obviněný R. G. byl podle § 234 odst. 1 tr. zák. a § 35 odst. 1 tr. zák. 
odsouzen k úhrnnému trestu odnětí svobody v trvání tří roků, pro jehož výkon 
byl podle § 39a odst. 2 písm. c) tr. zák. zařazen do věznice s ostrahou. Pro 
úplnost nutno dodat, že týmž rozsudkem byl obviněný M. C. podle § 235 odst. 2 
tr. zák. odsouzen k trestu odnětí svobody v trvání dvou roků do věznice s 
ostrahou a obviněný M. T. podle § 235 odst. 2 tr. zák.  k úhrnnému trestu 
odnětí svobody v trvání tří roků, rovněž do věznice s ostrahou. 

	

Proti rozsudku podali odvolání obvinění B. G. a R. G. (též M. C. a M. T.) a 
státní zástupce Krajského státního zastupitelství v Praze v neprospěch 
obviněných B. G., R. G., L. a B. a M. C.

Vrchní soud v Praze rozsudkem ze dne 19. dubna 2001, čj. 2 To 30/01–1884, z 
podnětu odvolání krajského státního zástupce v Praze podle  § 258 odst. 1 písm. 
d), e), odst. 2 tr. ř. napadený rozsudek částečně zrušil ve výroku o vině pod 
body I.b) a II) ohledně obviněných L. B., B. G. a R. G. a ve výrocích o 
trestech uložených obviněným L. B., M. C., B. G. a R. G. [výrok I. odvolacího 
soudu] a podle § 259 odst. 3 tr. ř. znovu rozhodl tak, že obviněné L. B., B. G. 
a R. G. uznal pod bodem I.b) rozsudku, který je naprosto shodný se stejně 
označeným bodem v rozsudku soudu prvního stupně, vinnými trestným činem 
vydírání podle § 235 odst. 1, odst. 2 písm. b), odst. 3 tr. zák. jako 
spolupachatele podle § 9 odst. 2 tr. zák. a pod bodem II. rozsudku, shodným se 
stejně označeným bodem rozsudku soudu prvního stupně, trestným činem lichvy 
podle § 253 odst. 1, odst. 2 tr. zák. a za to odsoudil obviněného L. B. podle § 
235 odst. 3 tr. zák. za použití § 35 odst. 1 tr. zák. k úhrnnému trestu odnětí 
svobody v trvání šesti let, pro jehož výkon jej podle § 39a odst. 3 tr. zák. 
zařadil do věznice s dozorem, obviněného B. G. podle § 235 odst. 3 tr. zák., za 
použití § 35 odst. 1 tr. zák., k úhrnnému trestu odnětí svobody v trvání devíti 
let, pro jehož výkon byl podle § 39a odst. 2 písm. d) tr. zák. zařazen do 
věznice se zvýšenou ostrahou a obviněného R. G. podle § 235 odst. 3 tr. zák., 
za použití § 35 odst. 1 tr. zák., k úhrnnému trestu odnětí svobody v trvání 
osmi let, pro jehož výkon byl podle § 39a odst. 2 písm. d) tr. zák. zařazen do 
věznice se zvýšenou ostrahou [výrok II. odvolacího soudu]. Obviněnému M. C. při 
nezměněném výroku o vině zvýšil vrchní soud trest odnětí svobody na čtyři roky 
[výrok III. odvolacího soudu]  Naproti tomu podle § 256 tr. ř. zamítl odvolání 
obviněných B. G. a R. G.  (též M.C., a M. T. [výrok IV. odvolacího soudu]). 

Proti tomuto rozsudku Vrchního soudu v Praze podal ministr spravedlnosti ve 
prospěch obviněných L. B., B. G. a R. G. stížnost pro porušení zákona, v jejímž 
odůvodnění namítal, že napadeným rozsudkem Vrchního soudu v Praze byl porušen 
zákon v ustanovení § 259 odst. 3 tr. ř., neboť odvolací soud podle tohoto 
ustanovení důsledně nepostupoval a dokazování doplnil pouze výslechem jednoho 
svědka, který vypovídal ke skutku pod bodem III) a ve vztahu ke skutku pod 
bodem I./b) rozsudku neprováděl žádná další dokazování. Poté rozhodl rozsudkem, 
kterým obviněné L. B., B. G. a R. G. pod bodem I./b) uznal vinnými trestným 
činem vydírání podle § 235 odst. 1, odst. 2 písm. b), odst. 3 tr. zák a pod 
bodem II) uvedené obviněné uznal vinnými trestným činem lichvy podle § 253 
odst. 1, 2 tr. zák., na rozdíl od rozsudku soudu I. stupně, kterým byli 
obvinění pod bodem I./b) a II) uznáni vinnými trestným činem útisku podle § 237 
odst. 1, 2 tr. zák. Podle ministra spravedlnosti odvolací soud nemohl sám 
rozhodnout rozsudkem podle § 259 odst. 3 tr. ř., jestliže sám neprovedl žádné 
důkazy a změnil skutkový stav zjištěný soudem I. stupně jen na tom základě, že 
hodnotil jinak důkazy provedené před soudem I. stupně. Odvolacímu soudu dále 
stížnost pro porušení zákona vytýká, že rovněž přehlédl, že útok popsaný pod 
bodem I./b) nelze posoudit jako samostatný trestný čin, ale s ohledem na 
časovou souvislost, způsob provedení i jednotný záměr pachatelů, jako jeden z 
útoků pokračujícího trestného činu vydírání, pro který byli obvinění B. G., R. 
G. a L. B. uznáni vinnými pod body IV) až VII), a který byl právně kvalifikován 
jako trestný čin vydírání podle § 235 odst. 1, odst. 2 písm. b), c), d) tr. 
zák. Vrchní soud v Praze měl tedy napadený rozsudek zrušit vzhledem k těmto 
obviněným i ohledně výroku o vině pod body IV) až VII) a hodnotit útoky pod 
body I./b), IV), V), VI) a VII) společně jako pokračující trestný čin. 

Navrhl proto, aby Nejvyšší soud podle § 268 odst. 2 tr. ř. vyslovil, že 
rozsudkem Vrchního soudu v Praze ze dne 19. dubna 2001, čj. 2 To 30/01 – 1884, 
byl porušen zákon v ustanovení § 259 odst. 3 tr. ř. v neprospěch obviněných L. 
B., B. G. a R. G., aby na základě toho podle § 269 odst. 2 tr. ř. napadený 
rozsudek ohledně těchto obviněných zrušil a zrušil i další rozhodnutí na něj 
obsahově navazující, pokud vzhledem ke změně, k níž došlo zrušením, pozbyla 
podkladu a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 89 odst. 3 tr. zák., ve znění účinném do 31. 12. 2001, se pokračováním  
v trestném  činu rozumí takové jednání, jehož  jednotlivé dílčí  útoky  vedené  
jednotným záměrem naplňují stejnou  skutkovou podstatu  trestného činu,  jsou 
spojeny stejným nebo podobným způsobem provedení a blízkou souvislostí časovou 
a v předmětu útoku.

Podle § 254 odst. 1 tr. ř., ve znění účinném do 31. 12. 2001, nezamítne-li   
odvolací  soud   odvolání  podle §  253, přezkoumá  zákonnost a  odůvodněnost 
všech  výroků rozsudku, proti nimž může  odvolatel podat odvolání,  i správnost 
postupu  řízení, které  předcházelo rozsudku,  přihlížeje přitom  i k  vadám, 
které nebyly odvoláním vytýkány.

Podle § 259 odst. 3 tr. ř. ve znění účinném do 31. 12. 2001, může odvolací soud 
rozhodnout sám ve  věci rozsudkem, jen je-li možno  nové rozhodnutí učinit na  
podkladě skutkového stavu, který byl v napadeném rozsudku  správně zjištěn a 
popřípadě důkazy provedenými   před   odvolacím   soudem   doplněn.   V 
neprospěch obžalovaného může  odvolací soud změnit  napadený rozsudek jen  na 
podkladě odvolání státního zástupce,  jež bylo podáno v neprospěch 
obžalovaného;  ve výroku  o náhradě  škody tak  může učinit též na podkladě  
odvolání poškozeného,  který uplatnil  nárok na  náhradu škody. 

K námitce ministra spravedlnosti, že došlo  k porušení zákona v  ustanovení § 
259 odst. 3 tr. ř., protože odvolací soud  zhodnotil jinak důkazy provedené 
soudem I. stupně a rozhodl sám ve věci rozsudkem, aniž provedl v odvolacím 
řízení potřebné důkazy, považuje Nejvyšší soud za nutné zdůraznit, že odvolací 
soud v zásadě může změnit právní kvalifikaci skutku, jímž byl obviněný uznán 
vinným soudem I. stupně, pokud se ztotožnil s hodnocením důkazů provedeným 
soudem I. stupně a vycházel z jím  zjištěného skutkového stavu, který shledal 
správným. To vše za předpokladu, že dokazování před soudem prvního stupně bylo 
provedeno v rozsahu předpokládaném v ustanovení § 2 odst. 5 tr. ř., s 
hodnocením důkazů tímto soudem (§ 2 odst. 6 tr. ř.) se odvolací soud ztotožnil, 
zjištěný skutkový stav považoval za správný a toliko k právnímu posouzení  
zaujal stanovisko odchylné od soudu prvního stupně (srov. R 57/98 Sbírky 
soudních rozhodnutí a stanovisek). Vzhledem k uvedenému Nejvyšší soud 
neshledal, že by jen tím postupem, který je stížností pro porušení zákona 
odvolacímu soudu vytýkán, byl porušen zákon. 

Problém je však nutno spatřovat jinde. Vrchní soud překvalifikoval jednání 
obviněných L. B., B. G. a R. G. popsané pod bodem I.b) rozsudku  soudu prvního 
stupně, z trestného činu útisku spáchaného ve spolupachatelství podle § 9 odst. 
2 a §  237 tr. zák. na trestný čin vydírání spáchaný ve spolupachatelství podle 
§ 9 odst. 2 a § 235 odst. 1, odst. 2 písm. b), odst. 3 tr. zák., aniž by 
příslušná skutková věta v rozsudku odvolacího soudu doznala sebemenší změny 
proti stejné větě v rozsudku soudu prvního stupně. Přitom jednání obviněných je 
v ní popisováno v podstatě tak, že bez bližšího upřesnění nutili poškozeného K. 
F. nejdříve k zaplacení dlužné částky 300 000,- Kč,  pak se zmocnili (není 
uvedeno jak) jeho nákladního automobilu a nakonec ho přinutili k podpisu kupní 
smlouvy o prodeji domu s příslušenstvím a pozemků.  Pro kvalifikaci podle § 237 
tr. zák. (kdo jiného nutí, zneužívaje jeho tísně nebo závislosti, aby něco 
konal, opominul nebo strpěl)  takový popis skutku  může v zásadě stačit, nikoli 
však pro kvalifikaci jako trestného činu vydírání podle § 235 odst. 1 tr. zák. 
(kdo jiného násilím, pohrůžkou násilí nebo pohrůžkou jiné těžké újmy nutí, aby 
něco konal, opominul nebo trpěl). Doplnění skutku o tyto znaky by však již bylo 
změnou (a to dokonce podstatnou) skutkového stavu, zjištěného soudem prvního 
stupně, což by ovšem mohl odvolací soud učinit jen na základě jím provedených 
důkazů. To se ovšem nestalo a tak výtka stížnosti pro porušení zákona o 
porušení zákona v ustanovení § 259 odst. 3 tr. ř. je zde plně po právu. 
Vyjadřovat se za této situace k otázce pokračování v trestném činu by bylo 
předčasné. Jen ad eventum, pokud po řádně provedeném dokazování dojde k takové 
změně skutkového stavu, který umožní kvalifikovat jednání obviněných sub I.b) 
jako trestný čin vydírání podle § 235 odst. 1 (případně i dalších odstavců), 
lze souhlasit i s námitkou stížnosti pro porušení zákona, že tento skutek by 
měl být z důvodu časové a obsahové souvislosti hodnocen spolu se skutky 
uvedenými pod body IV. – VII. výrokové části rozsudku soudu prvního stupně. 

V zásadě totéž platí pokud jde o výrok ad II./II. napadeného rozsudku. Odvolací 
soud totiž opět bez jakýchkoli korektur převzal skutková zjištění soudu prvního 
stupně, avšak právní kvalifikaci jednání obviněných L. B., B. G. a R. G., 
(jehož se dopustili spolu s M. T.) změnil z trestného činu útisku podle § 237 
tr. zák., spáchaného ve spolupachatelství podle § 9 odst. 2 tr. zák., na 
trestný čin lichvy podle § 253 odst. 1, odst. 2 tr. zák., spáchaného ve 
spolupachatelství podle § 9 odst. 2 tr. zák. I zde je na místě připomenout 
znění ustanovení § 253 odst. 1 tr. zák. (Kdo zneužívaje  něčí  tísně,  
nezkušenosti nebo rozumové slabosti  nebo něčího  rozrušení, dá  sobě nebo  
jinému poskytnout nebo slíbit plnění, jehož hodnota je k hodnotě vzájemného 
plnění v hrubém nepoměru, nebo kdo takovou  pohledávku uplatní nebo v  úmyslu 
uplatnit ji na sebe převede).  

Podle obou rozsudků byl skutek ad II. spáchán tak, že „v průběhu doby od 
počátku listopadu 1998 do počátku dubna 1999 převážně v M. B. poté, co si  P. 
Ž., počátkem listopadu 1998 zapůjčil od obviněného T. pro svého známého J. Č. 
částku 300 000,- Kč se lhůtou splacení do jednoho měsíce s 10 procentním úrokem 
týdně a poté, co byl schopen ve smluvené lhůtě splatit jen 220 000,- Kč, nutili 
P.  Ž.o, a to nejprve obvinění T. a B. G., později i obvinění R. G. a B., k 
uhrazení postupně navyšovaného dluhu až do výše 1 500 000,- Kč, v důsledku 
čehož byl P. Ž. nucen vypůjčovat si další statisícové částky s týdenním úrokem, 
který postupně splácel a posléze dluh hradil mj. i tím, že obviněnému T. předal 
osobní automobil   registrovaný na jeho firmu P., spol. s r. o., takže P. Ž. 
přinutili 11. 3. 1999 k uzavření smlouvy s obviněným B. G. s tím, že obviněnému 
B. G. dluží 1 700 000 Kč, a že pokud tuto částku obviněnému B. G. nesplatí do 
2. 4. 1999, převede na něho bezúplatně svůj podíl v obchodní společnosti P., 
spol. s r. o. – vnitřní zařízení restaurace, k čemuž poté i došlo“. Mimo to, že 
výše uvedený text není příliš srozumitelný, je na první pohled zřejmé, že 
uvedené jednání obviněných neodpovídá výše uvedeným znakům trestného činu 
lichvy. Především není uvedeno v jaké tísni byl poškozený Ž., případně o jakou 
nezkušenost, rozumovou slabost, či rozrušení se u něj jednalo, když si pro 
svého známého vypůjčoval od T. peníze, za tak nevýhodných úrokových podmínek. Z 
uvedeného popisu skutku rovněž nevyplývá jakou roli v této fázi děje hráli 
obvinění B., B. a R. G. Vrchní soud v odůvodnění napadeného rozsudku pouze 
povšechně konstatuje, že obvinění „společným jednáním zneužívaje tísně P. Ž. si 
od něho nechali poskytnout plnění, jehož hodnota byla k hodnotě vzájemného 
plnění v hrubém nepoměru, a tímto činem získali značný prospěch“, na základě 
čehož dospěl k závěru, že jde nikoli o trestný čin útisku podle § 237 tr. zák., 
nýbrž o trestný čin lichvy podle § 253 odst. 1, odst. 2 tr. zák. Takové 
odůvodnění výrazné změny právní kvalifikace, při ztotožnění se se skutkovými 
zjištěními soudu prvního stupně, shledává Nejvyšší soud jako nedostatečné, 
neumožňující přezkoumání správnosti jeho závěrů.  I zde tudíž platí, že pokud 
vrchní soud se neztotožňoval s právními závěry krajského soudu, přitom však 
chtěl ve věci rozhodnout sám, měl svým představám přizpůsobit skutková 
zjištění, což by ovšem mohl jen doplněním důkazů ve veřejném zasedání, jak již 
bylo vysvětleno.   

Lze tedy uzavřít, že odvolací soud v tomto směru svoji přezkumnou povinnost 
stanovenou mu ustanovením § 254 odst. 1 tr. ř., ve znění účinném do 31. 12. 
2001, nesplnil. Rovněž tak nelze za tohoto stavu považovat za správný a zákonu 
odpovídající ani jeho postup podle § 258 odst. 1 písm. d), e), odst. 2 tr. ř., 
ve znění účinném do 31. 12. 2001. Na jiném místě již bylo vysvětleno v čem 
shledává Nejvyšší soud porušení zákona v ustanovení § 259 odst. 3 tr. ř., ve 
znění účinném do 31. 12. 2001. Podle § 268 odst. 2 tr. ř. proto vyslovil, že v 
uvedených ustanoveních byl porušen zákon v neprospěch obviněných  L. B., B. G. 
a R. G. Na podkladě tohoto výroku pak podle § 269 odst. 2 tr. ř. zrušil 
napadený rozsudek vrchního soudu ve všech výrocích týkajících se jmenovaných 
obviněných a tomuto soudu podle § 270 odst. 1 tr. ř. přikázal, aby věc v 
potřebném rozsahu znovu projednal a rozhodl. Podle § 270 odst. 4 tr. ř. je 
orgán, jemuž byla věc přikázána, vázán právním názorem, který ve věci vyslovil 
Nejvyšší soud, a je povinen provést procesní úkony, jejichž provedení Nejvyšší 
soud nařídil. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá, tr. ř.).

V Brně dne 8. ledna 2003

Předseda senátu:

JUDr. Juraj  M a l i k   

	

	

