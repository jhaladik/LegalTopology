Soud: Nejvyšší soud

Spisová značka: 4 Tz 35/2009

Datum rozhodnutí: 02.06.2009

Typ rozhodnutí: ROZSUDEK




4 Tz 35/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 2. června 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Petra Šabaty stížnost pro porušení zákona, kterou podal ministr 
spravedlnosti ve prospěch obviněného P.  G., proti usnesení Okresního soudu ve 
Frýdku-Místku ze dne 15. 8. 2007, sp. zn. 4 T 86/2006, a podle § 268 odst. 2 a 
§ 269 odst. 2 tr. řádu rozhodl  t a k t o :

Pravomocným usnesením Okresního soudu ve Frýdku-Místku ze dne 15. 8. 
2007,          sp. zn. 4 T 86/2006,  b y l   p o r u š e n   z á k o n   v 
ustanoveních § 152 odst. 1 písm. b) a § 155 odst. 1 tr. řádu v neprospěch 
obviněného P. G.

Napadené usnesení  s e   z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Odůvodnění:

Okresní soud ve Frýdku-Místku vydal dne 15. 8. 2007 usnesení pod sp. zn. 4 T 
86/2006, jímž podle § 155 odst. 1 a § 152 odst. 1 písm. b) tr. řádu zavázal 
obviněného P. G. k povinnosti nahradit odměnu a hotové výdaje uhrazené státem 
ustanovenému obhájci JUDr. A. H. ve výši 11.305,- Kč, a to do patnácti dnů od 
právní moci tohoto usnesení. Rozhodnutí nabylo právní moci dne 21. 9. 2007.

Proti tomuto pravomocnému usnesení podal ministr spravedlnosti podle § 266 
odst. 1 tr. řádu stížnost pro porušení zákona ve prospěch obviněného. Podle 
jeho názoru byl tímto rozhodnutím porušen zákon v ustanovení § 152 odst. 1 
písm. b) a § 155 odst. 1 tr. řádu, a v řízení předcházejícím v ustanovení § 2 
odst. 6 tr. řádu v neprospěch obviněného P. G.

Podstata stížnostních námitek ministra spravedlnosti spočívá v konstatování, že 
v trestním řízení, které bylo proti obviněnému u Okresního soudu ve Frýdku-
Místku vedeno pro trestný čin krádeže podle § 247 odst. 1 písm. e) tr. zákona, 
rozhodl tento soud usnesením ze dne 30. 10. 2006, sp. zn. 4 T 86/2006, podle § 
33 odst. 2 tr. řádu, že má obviněný nárok na bezplatnou obhajobu. Je tudíž v 
rozporu s tímto pravomocným rozhodnutím usnesení o povinnosti obviněného 
zaplatit státu částku 11.035,- Kč (částka je uvedena vadně, neboť v rozhodnutí 
je uvedena suma 11.305,- Kč). V důsledku usnesení, proti němuž byla podána 
stížnost pro porušení zákona, vznikl obviněnému škodlivý účinek, který nelze 
odstranit jinak, než podáním tohoto mimořádného opravného prostředku.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. řádu, že 
napadeným usnesením byl porušen zákon v neprospěch obviněného v namítaném 
rozsahu, a aby podle § 269 odst. 2 tr. řádu bylo toto usnesení zrušeno, včetně 
všech na něj obsahově navazujících rozhodnutí, pokud vzhledem ke změně, k níž 
došlo zrušením, pozbyla podkladu.

Nejvyšší soud České republiky (dále jen Nejvyšší soud) přezkoumal podle § 267 
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části předcházející, a shledal, že zákon byl porušen.

Z obsahu přezkoumávaného spisu Nejvyšší soud zjistil, že dne 7. 6. 2006 byl na 
obviněného státním zástupcem podán u Okresního soudu ve Frýdku-Místku návrh na 
potrestání pro trestný čin krádeže podle § 247 odst. 1 písm. e) tr. zákona. 
Uvedeného trestného činu se měl dopustit tím, že dne 30. 5. 2006 ve F.-M. v 
supermarketu H. pronesl ve vnitřní kapse své bundy  přes pokladnu bez zaplacení 
2 balení žiletek zn. Gillete  M 3 Power NH v ceně 839,- Kč, byl však odhalen a 
přinucen vynášené zboží vrátit, a tohoto jednání se dopustil přesto, že byl 
trestním příkazem Okresního soudu v Opavě ze dne 19. 12. 2005, sp. zn. 5 T 
182/2005, odsouzen pro trestný čin krádeže podle § 247 odst. 1, odst. 2 tr. 
zákona k trestu odnětí svobody v trvání jednoho roku, jehož výkon byl podmíněně 
odložen na zkušební dobu v trvání dvou let.

Obviněný P. G. přípisem založeným na č. l. 89 spisu požádal, aby mu byl pro 
toto řízení ustanoven obhájce a protože nemá dostatek vlastních finančních 
prostředků k tomu, aby mohl náklady spojené s obhajobou hradit ze svého, 
požádal, aby mu byl přiznán nárok na obhajobu bezplatnou. Tuto žádost na výzvu 
soudu doložil čestným prohlášením ze dne 25. 10. 2006, že nevlastní žádnou 
finanční hotovost či majetek, výpisem z běžného účtu G. M. B.vedeného u této 
banky v O., potvrzením o denním studiu na S. š. t. v O.-H. S ohledem na obsah 
těchto písemností potvrzujících, že obviněný nemá dostatek vlastních finančních 
prostředků, aby si hradil náklady obhajoby, vydal Okresní soud ve Frýdku-Místku 
dne 30. 10. 2006, sp. zn. 4 T 86/2006, usnesení, jímž podle § 33 odst. 2 tr. 
řádu rozhodl, že obviněný má nárok na bezplatnou obhajobu. Toto rozhodnutí 
nabylo právní moci dne 14. 11. 2006.

Samosoudkyně Okresního soudu ve Frýdku-Místku podle § 33 odst. 4 a § 39 odst. 
1  tr. řádu ustanovila dne 30. 10. 2006 obviněnému pro řízení v této trestní 
věci obhájce JUDr. A. H., advokáta se sídlem ve F.-M., P.

Obviněný byl rozsudkem Okresního soudu ve Frýdku-Místku ze dne 31. 1. 2007, sp. 
zn. 4 T 86/2006, uznán vinným trestným činem krádeže podle § 247 odst. 1 písm. 
e) tr. zákona při shodném popisu skutku tak, jak je uvedeno výše v souvislosti 
s citací návrhu na potrestání, za což mu byl uložen trest obecně prospěšných 
prací ve výměře 250 hodin.

Odvolání, které obviněný proti rozsudku v zákonné lhůtě podal, bylo Krajským 
soudem v Ostravě usnesením ze dne 19. 4. 2007, sp. zn. 7 To 105/2007, podle § 
256 tr. řádu zamítnuto jako nedůvodné.

Obhájce obviněného JUDr. A. H. po právní moci rozsudku v souladu s ustanovením 
§ 151 odst. 2 tr. řádu požádal o přiznání výše odměny a náhradu hotových výdajů 
ve výši 11.305,- Kč. Usnesením ze dne 23. 5. 2007 rozhodla vyšší soudní 
úřednice Okresního soudu ve Frýdku-Místku podle § 151 odst. 2, 3 tr. řádu s 
odkazem na vyhlášku Ministerstva spravedlnosti České republiky o odměnách 
advokátů č. 177/1996 Sb., ve znění pozdějších předpisů, že se obhájci přiznává 
celková částka 11.305,- Kč. Toto rozhodnutí nabylo právní moci dne 19. 6. 2007.

Vyšší soudní úřednice vydala dne 15. 8. 2007 pod sp. zn. 4 T 86/2006, usnesení, 
jímž obviněného podle § 155 odst. 1 a § 152 odst. 1 písm. b) tr. řádu zavázala 
k povinnosti nahradit odměnu a hotové výdaje uhrazené obhájci státem ve výši 
11.305,- Kč, a to do patnácti dnů od právní moci rozhodnutí. Obviněný ani 
státní zástupce proti tomuto rozhodnutí nepodali v zákonné lhůtě opravný 
prostředek, tudíž rozhodnutí nabylo dne 21. 9. 2007 právní moci.

Podle ustanovení § 152 odst. 1 písm. b) tr. řádu byl-li obviněný pravomocně 
uznán vinným, je povinen nahradit státu odměnu a hotové výdaje uhrazené 
ustanovenému obhájci státem, pokud nemá nárok na obhajobu bezplatnou.

Podle § 155 odst. 1 tr. řádu povinnosti odsouzeného k náhradě nákladů spojených 
s výkonem vazby a o povinnosti k náhradě odměny a hotových výdajů uhrazených 
ustanovenému obhájci státem /§ 151 odst. 1 písm. a), b)/ rozhodne po právní 
moci rozsudku předseda senátu soudu prvního stupně.

Okresní soud ve Frýdku-Místku pravomocně rozhodl poté, co si opatřil všechny 
potřebné podklady o finančních a majetkových poměrech obviněného, že má nárok 
na bezplatnou obhajobu. Tento jednoznačně formulovaný závěr nelze vykládat 
jinak, než že obviněný nemá povinnost zpětně uhradit státu náklady a hotové 
výdaje, které v souvislosti s jeho obhajobou byly obhájcem účtovány, soudem mu 
přiznány a vyplaceny. V takovémto případě nese tyto náklady plně stát. Je 
zjevné, že okresní soud v usnesení ze dne 15. 8. 2007 činěném dle § 155 odst. 1 
a § 152 odst. 1 písm. b) tr. řádu přehlédl své vlastní pravomocné rozhodnutí ze 
dne 30. 10. 2006 o bezplatné obhajobě, takže se vydáním pozdějšího rozhodnutí 
dostal do konfliktu se zákonem. Vzhledem k tomu, že vada nebyla napravena 
podáním řádného opravného prostředku, důvodně bylo postupováno cestou 
mimořádného opravného prostředku, jedině jehož prostřednictvím mohl být 
nezákonný stav konvalidován.

Nejvyšší soud vzhledem k argumentaci výše uvedené vyslovil podle § 268 odst. 2 
tr. řádu, že pravomocným usnesením Okresního soudu ve Frýdku-Místku ze dne 15. 
8. 2007, sp. zn. 4 T 86/2006, byl porušen zákon v ustanoveních § 152 odst. 1 
písm. b) a § 155 odst. 1 tr. řádu v neprospěch obviněného P. G.

Podle § 269 odst. 2 tr. řádu toto usnesení zrušil. Zrušil také i všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo zrušením, pozbyla podkladu. Jiná procesní opatření Nejvyšší 
soud nečinil, neboť zrušením napadeného usnesení byl nezákonný stav napraven.

Poučení: Proti tomuto rozhodnutí není opravný prostředek přípustný.

V Brně dne 2. června 2009

Předsedkyně senátu:

JUDr. Danuše Novotná   

	

	

