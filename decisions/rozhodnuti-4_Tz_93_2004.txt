Soud: Nejvyšší soud

Spisová značka: 4 Tz 93/2004

Datum rozhodnutí: 29.06.2004

Typ rozhodnutí: Rozsudek




4 Tz 93/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal ve veřejném zasedání konaném 
dne            29. června 2004 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky  ve  
prospěch  obviněných M. K. a  J.  V., proti rozsudku Okresního soudu v Českých 
Budějovicích ze dne 7. 5. 2003, sp. zn. 2 T 1/2003,  a podle § 268 odst. 2,   § 
269 odst. 2 a § 270 odst. 1  tr. ř.  rozhodl   t a k t o :

Výrokem o trestu pravomocného rozsudku Okresního soudu v Českých Budějovicích 
ze dne 7. 5. 2003, sp. zn. 2 T 1/2003,  b y l   p o r u š e n    z á k o n  v 
ustanovení § 60a  odst. 1, 3 tr. zák. v neprospěch obviněných M. K. a J. V.  

Napadený rozsudek se ve výroku o trestech uložených oběma obviněným   z r u š u 
j e .  

Zrušují se též všechna další rozhodnutí na zrušený výrok obsahově navazující, 
pokud vzhledem ke změně,  k níž došlo zrušením, pozbyla podkladu.    

Okresnímu soudu v Českých Budějovicích  s e  p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í : 

Obvinění M. K. a J. V. byli rozsudkem Okresního soudu v Českých Budějovicích ze 
dne 7. 5. 2003, sp. zn. 2 T 1/2003, uznáni vinnými trestným činem podvodu, a to 
obviněný M. K. podle § 250 odst. 1, 3 písm. b) tr. zák. a obviněný J. V. podle 
§ 250 odst. 1, 2 tr. zák., jehož se dopustili následujícím způsobem: 

I. 

1) Oba obvinění společně  v době od října 1998 do března 1999 v prodejně v H. 
n. V., M. ul.,  M. K., soukromý podnikatel působící pod obchodním jménem M. k. 
– A., se sídlem M., H. n. V., jako  mandatář společnosti A. s. r. o., K., Č. B. 
a dealer společnosti E. l. a. s. S. nám., Č. B. po domluvě  s J. V., který pod 
různými záminkami vylákal podpisy na nevyplněné tiskopisy leasingových smluv, 
vyhotovil  fiktivní smlouvy o nájmu předmětů dlouhodobé spotřeby mezi 
společností A. s. r. o.  a 

1)	M. D.,   ( smlouvy č.  )

2)	V. B.,  ( smlouvy č. )  

3)	A. Z., ( smlouva č.  )

4)	P. H., ( smlouva č.  )

5)	M. Č., ( smlouva č.  )

6)	T. K.,  ( smlouvy č.  )

7)	T. K., ( smlouvy č.  )

Na základě těchto smluv M. K. firmě A. vystavil faktury, které si nechal 
proplatit,  a to 

1)  fakturu č.   znějící na částku 12 405,- Kč a fakturu č.   znějící na   
částku 22  013,30 Kč,

2)	fakturu č.  na částku 12 111,10 Kč, fakturu č. na částku 19 957,10 Kč,

3)	fakturu č.  na částku 26 828,80 Kč, 

4)	fakturu č.  na částku 19 167,- Kč,

5)	fakturu č.  na částku 10 643,10 Kč

6)	fakturu č.  na částku 19 957,10 Kč, fakturu na částku 14 672,10 Kč,

7)	fakturu č.  na částku 40 362,10 Kč a fakturu  na částku 16 140,10 
Kč,  

čímž firmě A. s. r. o. způsobili škodu  ve výši 213 906,70 Kč. 

2) Obviněný M. K. sám v téže době a na témž místě jako soukromý podnikatel 
působící pod obchodním jménem M. K. – A., se sídlem na H. n. V., M. a jako 
mandatář společnosti A. s. r. o. a dealer společnosti E. l. a. s. vyhotovil 
fiktivní smlouvy o nájmu předmětů dlouhodobé spotřeby mezi společností A. s. r. 
o. a 

1) J. V.,   ( smlouvy č. )

2) V. V.,  ( smlouva č. )

3) F. V., ( smlouvy č. )

4) M.  P.,  ( smlouvy č. )

dále mezi společností E. l. a. s.  a 

5) V. P., ( smlouva č. )

6) M. P. ( smlouva č.  )

na  základě těchto smluv vystavil firmě A. s. r. o. faktury, které si nechal 
proplatit, a to 

1)	fakturu č.  znějící na částku 44 003,- Kč, fakturu č.   znějící na 
částku    14 907,10 Kč, 

2)	fakturu č.  znějící na částku 22 686,- Kč,

3)	fakturu č.  znějící na částku 17 565,60 Kč, fakturu č.  znějící na 
částku 49 829,80 Kč,

4)	fakturu č. znějící na částku 256 830,- Kč,  fakturu č.  znějící na 
částku 19 811,10 Kč, 

čímž firmě A. s. r. o. způsobil škodu ve výši 194 485,60 Kč, 

firmě E. l. a. s. pak vyhotovil faktury, které si nechal proplatit, a to 

5)	fakturu č.  znějící na částku 30 922,80 Kč

6)	fakturu č. znějící na částku 34 195,50 Kč, fakturu č.  znějící na 
částku 35 057,90 Kč,

čímž firmě E. l. a. s. způsobil škodu ve výši  100 176,20 Kč.

Za to byli odsouzeni: 

Obviněný M. K. k trestu odnětí svobody v trvání dvou let a šesti měsíců s tím, 
že výkon tohoto trestu mu byl podle § 60a odst. 1, 2 tr. zák. podmíněně odložen 
na zkušební dobu v trvání čtyř let s vyslovením dohledu spočívajícím v 
pravidelném osobním kontaktu obviněného s probačním úředníkem, ve spolupráci 
při vytváření a realizaci dohledového probačního plánu ve zkušební době a 
kontrole dodržování podmínek uložených obviněnému soudem. Obviněnému  byly ve 
zkušební době v rámci dohledu stanoveny povinnosti: 

a) hradit způsobenou škodu v částkách  minimálně 10 000,- Kč měsíčně, zejména 
je povinen se vyrovnat s A. Z., částku jíž ji uhradí si může započíst do 
pohledávky vůči firmě A. s. r. o.

b) spolupracovat s probačním úředníkem způsobem, který mu probační úředník 
stanoví na základě jeho dohledového  probačního  plánu,

c) dostavovat se k probačnímu úředníkovi ve lhůtách nejčastěji jednou do 
měsíce, které  mu budou blíže stanoveny probačním úředníkem a informovat ho o 
svém pobytu, zaměstnání, úhradě škody, jejíž hrazení je povinen dokládat, a o 
jiných důležitých okolnostech pro tento dohled určených probačním úředníkem.

Obviněný J. V. k trestu odnětí svobody v trvání jednoho roku s tím, že výkon 
tohoto trestu mu byl podle § 60a odst. 1, 2 tr. zák.  podmíněně odložen  na 
zkušební dobu v trvání tří let s vyslovením dohledu spočívajícím v pravidelném 
osobním kontaktu obviněného s probačním úředníkem, ve spolupráci při vytváření  
a realizaci dohledového probačního plánu ve zkušební době a kontrole dodržování 
podmínek uložených obviněnému soudem. Obviněnému byly ve zkušební době v rámci 
dohledu stanoveny povinnosti: 

a) hradit způsobenou škodu v částkách  minimálně 2 500,- Kč měsíčně, zejména je 
povinen se vyrovnat s A. Z., částku jíž ji uhradí si může započíst do 
pohledávky vůči firmě A. s. r. o.

b) spolupracovat s probačním úředníkem způsobem, který mu probační úředník 
stanoví na základě jeho dohledového probačního plánu,

c) dostavovat se k probačnímu úředníkovi ve lhůtách nejčastěji jednou do 
měsíce, které  mu budou blíže stanoveny probačním úředníkem a informovat ho o 
svém pobytu, zaměstnání, úhradě škody, jejíž hrazení je povinen dokládat, a o 
jiných  důležitých okolnostech pro tento dohled určených probačním úředníkem.

Podle § 228 odst. 1 tr. ř.  byli oba obvinění zavázáni k povinnosti společně  a 
nerozdílně uhradit firmě A.  s. r. o., K., Č. B., částku  187 077,90 Kč.

Podle § 228 odst. 1 tr. ř. byl obviněný M. K. povinen uhradit firmě A.     s. 
r. o. částku 148 991,50 Kč, firmě  E. l. a. s., S. nám., Č. B., částku 100 
176,20 Kč. 

Podle § 229 odst. 2 tr. ř. byly poškozené firmy A.  s. r. o. a E. l. a. s. 
odkázány se zbytky svých uplatněných nároků na náhradu škody na řízení ve 
věcech občanskoprávních.

II. 

Podle § 226 písm. c) tr. ř. byli oba obvinění zproštěni obžaloby v těch 
částech, kde jim bylo kladeno za vinu, že společně vyhotovili fiktivní smlouvy 
mezi firmou A. s. r. o.  a J. K. (smlouvy č. ), K. T. (smlouvy č.), mezi firmou 
E. l. a. s. a  K. T.  (smlouvy č. ). 

Obviněný J. V. byl podle § 226 písm. c)  tr. ř. zproštěn obžaloby v těch 
částech, kde mu bylo kladeno za vinu, že se podílel na uzavření fiktivních 
smluv mezi společností A. s. r. o. a     

1) J.,   ( smlouvy č.  )

2) V. V.,  ( smlouva č.  )

3) F. V., ( smlouvy č. )

4) M.  P.,  ( smlouvy č.  )

dále mezi společností E. l. a. s.  a 

5) V. P., ( smlouva č. )

6) M. P., ( smlouva č. )   

Proti uvedenému rozsudku si podala odvolání pouze poškozená společnost 
A.        s. r. o. Toto odvolání bylo projednáno ve veřejném zasedání Krajským 
soudem v Českých Budějovicích, který rozhodl rozsudkem ze dne 8. 12. 2003, sp. 
zn. 3 To 824/2003, tak, že podle § 258 odst. 1 písm. f), odst. 2 tr. ř. 
napadený rozsudek zrušil v té části výroku o náhradě škody, v níž byla 
obviněnému M. K. uložena povinnost uhradit A. s. r. o., K., Č. B., částku 148 
991,50 Kč. Podle § 259 odst. 3 tr ř. bylo odvolacím soudem znovu rozhodnuto 
tak, že obviněnému M. K. byla podle           § 228 odst. 1 tr. ř. uložena 
povinnost  uhradit na náhradě škody firmě A. s. r. o., K., Č. B., částku 194 
485,60 Kč. Jinak zůstal rozsudek soudu prvního stupně nedotčen.          

Podle § 266 odst. 1, 2 tr. ř. podal ministr spravedlnosti k Nejvyššímu soudu ve 
prospěch obviněných M. K. a J. V. stížnost pro porušení zákona, a to proti 
výroku o trestu pravomocného rozsudku Okresního soudu v Českých Budějovicích ze 
dne 7. 5. 2003, sp. zn. 2 T 1/2003. Tímto  rozsudkem byl podle názoru ministra 
spravedlnosti porušen zákon v neprospěch  jmenovaných obviněných v ustanovení § 
60a odst. 3 tr. zák.,  když v rámci výroku o trestu byly obviněným uloženy 
povinnosti, které jim podle zákona být uloženy nemohly. Stěžovatel má proto 
zato, že níže uvedená pochybení naplňují kritéria uvedená v ustanovení § 266 
odst. 2 tr. ř. pro podání stížnosti pro porušení zákona pouze proti výroku o 
trestu .    

Konkrétní pochybení stěžovatel spatřuje ve formulaci  povinností uložených 
obviněným v rámci výkonu dohledu. Okresní soud obviněným m. j. uložil povinnost 
hradit poškozeným v době podmíněného odsouzení s dohledem způsobenou škodu. 
Tuto povinnost přitom formuloval tak, že každému z obviněných přímo uložil 
hradit způsobenou škodu v minimálních pevně měsíčně stanovených splátkách, a to 
u obviněného M. K. v částce minimálně 10 000,- Kč měsíčně a u obviněného J. V. 
v částce minimálně  2 500,- Kč měsíčně. Okresní soud v Českých Budějovicích tak 
rozhodl v rozporu s ustanovením § 60a odst. 3 tr. zák., podle něhož má soud 
obviněnému v rámci dohledu zpravidla uložit, aby podle svých sil hradil škodu, 
kterou trestným činem způsobil, a to v závislosti na majetkových, resp. 
výdělkových  poměrech obviněného, jenž se mohou přirozeně během doby 
podmíněného odsouzení podstatně měnit, zejména pokud jde o výši příjmů. Pokud 
by obviněný nebyl v důsledku takové změny schopen plnit přesně stanovené 
měsíční splátky náhrady škody, ať již z objektivních či subjektivních důvodů, 
došlo by de facto k situaci, kdy by obviněný bez vlastního zavinění nevyhověl 
podmínkám stanoveným soudem pro podmíněné odložení výkonu trestu odnětí svobody 
s dohledem, což by mohlo vést k rozhodnutí o neosvědčení se obviněného ve 
zkušební době. K podstatné změně majetkových poměrů obviněného přitom může 
teoreticky dojít během zkušební doby od 1 roku do 5 let i opakovaně.      

Další nesprávnost spatřuje stěžovatel  ve zcela vágní a principiálně nesprávné 
formulaci povinnosti uložené obviněným, když se mají „vyrovnat s A. Z.“ a 
částku, jíž ji uhradí, si mohou započíst do pohledávky vůči firmě A. s. r. o., 
přičemž z trestního spisu vyplývá, že postavení poškozeného ve smyslu 
ustanovení § 43 odst. 1, 3 tr. ř. v této trestní věci měly pouze dva subjekty, 
a to společnost A., s. r. o. a společnost E. l., a. s., jimž obvinění svým 
podvodným jednáním způsobili škodu. Obě tyto společnosti se se svými nároky na 
náhradu škody k trestnímu řízení řádně připojily a náhrada způsobené škody jim 
byla částečně přiznána. A. Z. měla v dané věci pouze postavení svědka a 
přiznání postavení poškozeného  podle ustanovení § 43 odst. 1,3 tr. ř.  se  
nedomáhala a vůči obviněným také neuplatnila nárok na náhradu škody. Proto 
nebylo podle stěžovatele možné, aby byla obviněným uložena povinnost „vyrovnat 
se“ s osobou, jejíž majetková újma nebyla bezprostředně způsobena jejich 
zaviněním, nehledě na neurčitost formulace „vyrovnat se“, jde-li o dvě povinné 
osoby. Pochybnosti rovněž vyvolává výrok soudu o tom, že  obvinění K. a V. si 
mohou započíst částku, kterou uhradí A.  Z.,  do pohledávky vůči firmě A. s. r. 
o., když obvinění mají vůči jmenované společnosti z titulu náhrady škody 
závazek a nikoli pohledávku. Z uvedeného vyplývá, že tato část rozsudečného 
výroku  je zmatečná a rovněž neodpovídá ustanovení § 580 občanského zákoníku, 
podle něhož je možné pouze započtení  vzájemně se kryjících pohledávek  
dlužníka a věřitele a obviněným by plněním A. Z. nevznikla žádná pohledávka 
vůči společnosti A. s. r. o. Navíc v trestním řízení může soud rozhodovat pouze 
o náhradě škody způsobené trestným činem, nikoli o jiných otázkách občanského 
práva.          

Nejasností též trpí formulace povinnosti obviněných dostavovat se k probačnímu 
úředníkovi „nejčastěji jednou do měsíce“, kdy soud jistě mínil nejméně jednou 
do měsíce, ovšem takto stanovená povinnost  je poněkud zavádějící, neboť 
vzbuzuje dojem, že obviněným je častější kontakt s probačním úředníkem 
zakazován.  

Pokud okresní soud rozhodl podle § 229 odst. 2 tr. ř. tak, že odkázal poškozené 
společnosti na řízení ve věcech občanskoprávních, pak opomněl, že obviněné z 
části jejich obžaloby zprostil, a proto měl rovněž  učinit i výrok podle § 229 
odst. 3 tr. ř. Odvolací soud totiž rozhodoval pouze o odvolání poškozeného do 
adhezního výroku, a tudíž uvedené pochybení nemohl napravit. Toto pochybení 
však nemá žádný materiální dopad.          

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že pravomocným výrokem o 
trestu z rozsudku Okresního soudu v Českých Budějovicích ze dne 7. 5. 2003, sp. 
zn. 2 T 1/2003, byl porušen zákon v ustanovení § 60a odst. 3 tr. zák., a to v 
neprospěch obviněných M. K. a J. V. Dále navrhl, aby Nejvyšší soud napadený 
rozsudek v této části zrušil, jakož aby zrušil i všechna další rozhodnutí na 
zrušený výrok obsahově navazující, pokud vzhledem k této změně pozbudou 
podkladu,  a poté aby bylo postupováno podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím závěrům. 

Podle § 60a odst. 1 tr. zák.  za podmínek uvedených v § 58 odst. 1 může soud 
podmíněně odložit výkon trestu odnětí svobody nepřevyšujícího tři léta, vysloví-
li zároveň nad pachatelem dohled. Na výkon dohledu se užije obdobně ustanovení 
§ 26a a 26b.

Podle § 60a odst. 2 tr. zák.  při podmíněném odsouzení s dohledem stanoví soud 
zkušební dobu na jeden rok až pět let; zkušební doba počíná právní mocí 
rozsudku.

Podle § 60a odst. 3 tr. zák. podmíněně odsouzenému, kterému byl vysloven 
dohled, může soud uložit přiměřená omezení nebo i přiměřené povinnosti uvedené 
v § 26 odst. 4 směřující k tomu, aby vedl řádný život; zpravidla mu má též 
uložit, aby podle svých sil nahradil škodu, kterou trestným činem způsobil.

Podle § 60 odst. 4 tr. zák. jestliže podmíněně odsouzený, ohledně něhož byl 
vysloven dohled, vedl ve zkušební době řádný život a vyhověl uloženým 
podmínkám, vysloví soud, že se osvědčil; jinak rozhodne, a to popřípadě již 
během zkušební doby, že se trest vykoná.

Podle § 26b odst. 1 tr. zák.  pachatel, kterému byl uložen dohled, je povinen

a) spolupracovat s probačním úředníkem způsobem, který mu probační úředník 
stanoví na základě jeho probačního programu,

b) dostavovat se k probačnímu úředníkovi ve lhůtách, které mu budou stanoveny 
probačním úředníkem,

c) informovat probačního úředníka o svém pobytu, zaměstnání, dodržování soudem 
uložených přiměřených omezení nebo povinností a jiných důležitých okolnostech 
pro výkon dohledu určených probačním úředníkem,

d) umožnit probačnímu úředníkovi vstup do obydlí, ve kterém se zdržuje.

Podle § 26b odst. 2 tr. zák.  poruší-li pachatel, kterému byl uložen dohled, 
podmínky dohledu nebo přiměřená omezení či povinnosti, informuje o tom probační 
úředník bez zbytečného odkladu předsedu senátu soudu, který dohled uložil.

Z odůvodnění rozsudku okresního soudu Nejvyšší soud zjistil, že obviněnému M. 
K. byl uložen podmíněný trest odnětí svobody s vyslovením dohledu mírně nad 
dolní hranici trestní sazby s ohledem na absenci přitěžujících okolností, 
dosavadní řádný život a na tu skutečnost, že jím způsobená škoda je rovněž při  
dolní hranici rozsahu značné škody. Výkon trestu byl též kvůli prohlášení M. 
K., že způsobenou škodu uhradí, odložen na zkušební dobu v trvání čtyř let, 
když současně byl po dobu zkušební doby nad obviněným vysloven dohled. K 
povinnostem obviněného ve zkušební době pak bude podle rozhodnutí soudu patřit 
i povinnost hradit způsobenou škodu tak, aby ji v průběhu čtyř let beze zbytku 
uhradil a prokázal tak, že přímého výkonu trestu není třeba. Pokud jde o 
obviněného J. V., tomu podstatně polehčovalo, že se doznal a prohlásil, že je 
ochoten veškerou způsobenou škodu nahradit. Byť byl za obdobnou trestnou 
činnost odsouzen, od propuštění z výkonu trestu již poměrně dlouhou dobu žije 
řádným životem  a další trestné činnosti se nedopouští, proto soud i v jeho 
případě učinil závěr, že k dosažení účelu trestu tak, jak má na mysli 
ustanovení § 23 odst. 1 tr. zák., postačí uložení trestu výchovného, byť i v 
jeho případě považoval soud za nutné po dobu zkušební doby nad obviněným 
vyslovit dohled, v jehož rámci mu byla stanovena povinnost dokládat, že hradí 
škodu tak, aby dokonce  zkušební doby jím způsobenou škodu bezezbytku uhradil. 
Soud také obviněným stanovil povinnost nahradit poškozeným společnostem 
způsobenou škodu, a to v rozsahu, v němž byli uznáni vinnými. V případě 
společnosti A. s. r. o. byla tato povinnost obviněných zkrácena o ty případy, 
kdy společnost A. s. r. o. podala občanskoprávní žaloby proti osobám, jenž byly 
na leasingových smlouvách uvedeny jako  zájemci o leasing. Jedná se o případy 
svědků P. a A. Z. Se zbytkem  uplatněných nároků nad rámec rozsahu trestní 
odpovědnosti za způsobenou škodu pak byly obě poškozené společnosti podle § 229 
odst. 2 tr. ř. odkázány na řízení ve věcech občanskoprávních. Odůvodnění 
rozsudku pak postrádá bližší a podrobnější odůvodnění výroků, jimiž okresní 
soud obviněným uložil v rámci dohledu konkrétní povinnosti, a proti kterým 
zejména směřuje stížnost pro porušení zákona.

Nejvyšší soud na tomto místě připomíná, že ustanovení § 60a odst. 3 tr. zák. 
hovoří o  pravidelné možnosti soudu uložit obviněnému v rámci podmíněného 
odsouzení s dohledem povinnost nahradit škodu, kterou svým trestným činem 
způsobil. Uložení této povinnosti nebrání skutečnost, jestli soud současně 
rozhodl o nároku poškozeného na náhradu škody podle § 228  tr. ř. či nikoli. To 
z toho důvodu, že výrok podle ustanovení § 60a odst. 3 poslední věty tr. ř. má 
jinou funkci než výrok podle § 228 tr. ř. Zatímco primárním účelem výroku podle 
§ 228 tr. ř. je jednoznačně formulovat obsah a rozsah nároku poškozeného, má  
výrok podle poslední věty ustanovení § 60a odst. 3 tr. ř. v první řadě 
především zesílit výchovný účinek podmíněného odsouzení tím, že pod pohrůžkou 
výkonu trestu odnětí svobody podněcuje pachatele k dobrovolné úhradě škody, 
kterou svým trestným činem způsobil. Od obviněného se tedy vyžaduje aktivní 
úsilí o nápravu nebo odčinění škodlivých následků trestného činu a vede jej tak 
k uznání a respektování zájmů trestným činem dotčených. Povinnost nahradit 
podle svých sil způsobenou škodu se tak stává  důležitým prostředkem nápravy a 
resocializace podmíněně odsouzeného, protože nepostačuje pouze uznání nároku 
poškozeného, ale nutí podmíněně odsouzeného ke skutečné náhradě škody způsobené 
trestným činem. Škodou ve smyslu poslední věty ustanovení § 60a odst. 3 tr. 
zák. se pak rozumí jen škoda, jenž vznikla v příčinné souvislosti se skutkem, 
jímž byl obviněný uznán vinným. Jde o škodu majetkovou, jakou lze uplatnit v 
adhezním řízení. Pokud nelze některý nárok v adhezním řízení uplatnit, lze 
povinnost k jeho uspokojení  vyslovit jako jinou přiměřenou povinnost ( např. 
úhradu zkrácené daně ). Je tedy zřejmé, že  výrok podle § 60a odst. 3 tr. zák. 
se může týkat i další škody, než ke které byl obviněný zavázán rozsudečným 
výrokem podle § 228 odst. 1 tr. ř. o náhradě škody, ovšem nesmí jít o škodu, 
která by šla nad rámec výroku o vině. Výrok podle § 60a odst. 3 tr. zák. je 
totiž součástí výroku o trestu, resp. konkrétně podmíněného odsouzení  k trestu 
odnětí svobody s dohledem, a jako takový musí vždy vycházet z prokázané viny. 
Rozsah povinnosti k náhradě škody podle § 60a odst. 3 tr. ř. je přirozeně 
limitován její výší, jenž vyplývá z příslušných právních předpisů. Povinnost 
nahradit škodu podle svých sil znamená, že odsouzený je povinen nahradit škodu 
v době a ve výši, v jaké to jeho osobní, majetkové a výdělkové poměry dovolí, 
proto nepřichází v úvahu stanovení splátek, neboť výdělkové, resp. majetkové 
poměry obviněného se mohou během zkušební doby i bez zavinění obviněného 
změnit, a to i opakovaně. K náhradě majetkové škody je ovšem v určitých 
případech možné určit i kratší termín, než je zkušební doba, zejména pokud to 
majetkové poměry obviněného zjevně umožňují. Pokud by obviněný vlastním 
zaviněním  tuto podmínku ve stanovené kratší době nesplnil, může to být důvodem 
k nařízení výkonu trestu odnětí svobody ještě před koncem zkušební doby. Není-
li stanovena kratší lhůta k náhradě škody, může tak podmíněně odsouzený učinit 
zásadně kdykoli v průběhu zkušební doby. Z uvedeného je tedy zjevné, že výhrada 
obsažená ve stížnosti pro porušení zákona směřující proti rozsudečnému výroku, 
jímž byla obviněným podle § 60a     odst. 3 tr. zák. stanovena povinnost, aby 
hradili způsobenou škodu v pravidelných fixních měsíčních splátkách je důvodná, 
neboť tento výrok není v souladu s platnou právní úpravou.  

Nejvyšší soud se také zabýval procesním postavením A. Z. a to v souvislosti s 
další povinností, která byla okresním soudem obviněným stanovena. Zjistil 
přitom, že jmenovaná byla vyslechnuta jak v přípravném řízení tak v hlavním 
líčení v postavení svědkyně. Zde uvedla, že žádnou myčku nádobí nikdy 
nedostala. O tom, že je na její jméno u společnosti A.. s. r. o. vedena smlouva 
o nájmu předmětu dlouhodobé spotřeby se dozvěděla, až jí začaly chodit obsílky 
na platby. Do data hlavního líčení dne 12. 2. 2003 zaplatila  za myčku  53 
000,- Kč, ačkoli ji nemá, nikdy ji neviděla ani nepřevzala. Smlouvu ji 
leasingová společnost poslala až poté, kdy byla tato předmětem občanskoprávního 
řízení. Asi třikrát se odvolávala a rozporovala na smlouvě svůj podpis, který 
nevypadá jako její, poslední odvolání podala po lhůtě, rozsudek nabyl právní 
moci a byla tak nucena myčku zaplatit. V hlavním líčení žádné listiny ohledně 
svého závazku vůči společnosti A. s. r. o. nepředložila. Poškozená společnost 
A. s. r. o. posléze v odvolacím řízení ohledně uváděného závazku A. Z. vůči 
jmenované společnosti předložila mimo jiné platební rozkaz Okresního soudu v 
Českých Budějovicích ze dne 28. 6. 2001, sp. zn. 57 Ro 224/2001, jímž byla A. 
Z. uložena povinnost uhradit společnosti A. s. r. o. částku 28 213,50 Kč s 10% 
úroky z prodlení od 1. 8. 1999 do zaplacení z částky  19 395,- Kč  a náklady 
řízení v částce 1 380,- Kč. Tento platební rozkaz nabyl právní moci dne 1. 11. 
2001. Příkazem k úhradě nákladů exekuce soudního exekutora ze dne 4. 10. 2002 
bylo také A. Z. stanoveno uhradit na nákladech exekuce částku 5 772,- Kč.

Z uvedeného je zřejmé, že A. Z. vystupovala v předmětném trestním řízení pouze 
v procesním postavení svědkyně, přičemž s ní nikdy nebylo z procesního hlediska 
jednáno jako s poškozenou ani se toho ona sama nedomáhala. Výrok o vině v 
napadeném rozsudku je navíc formulován tak, že protiprávní jednání obviněných i 
jimi způsobený následek se vztahují k poškozeným subjektům, jimiž jsou pouze 
výše jmenované obchodní společnosti. Obviněným proto nebylo možno v rámci 
výroku o trestu stanovit neurčitou povinnost „vyrovnat se s A. Z.“, za níž se 
ve své podstatě skrývá povinnost hradit škodu, která ale nebyla předmětem 
stíhaného skutku. I když tedy A. Z. jednáním obviněných ve svém důsledku 
fakticky poškozena byla, což vyplynulo z širšího dokazování, jí způsobená škoda 
nebyla součástí stíhaného skutku a proto ji ani nebylo možné jakýmkoli způsobem 
obsáhnout do výroku o trestu, jak to učinil okresní soud. Tím méně pak bylo 
možné konstatovat právo obviněných na započtení částky, jíž uhradí A. Z. v 
rámci „vyrovnání“, do pohledávky (zjevně myšleno závazku) vůči společnosti A. 
s. r. o. Takové právo obviněným z výroku o vině v žádném případě nevyplývalo a 
ani vyplývat nemohlo. Výrok o vině m. j. také určujícím způsobem vymezuje 
občanskoprávní otázku náhrady škody, jenž může být v trestním procesu řešena 
výhradně v rámci adhezního řízení při respektování příslušných civilních 
právních norem. Rozhodně pak nebylo přípustné v rámci tohoto výroku závazně 
určovat práva a povinnosti ohledně započtení případných závazků, neboť tato 
otázka je samostatně řešena občanskoprávními předpisy, zejména ustanovením  § 
580 obč. zák. To stanoví, že mají-li věřitel a dlužník vzájemné pohledávky, 
jejichž plnění je stejného druhu, zaniknou započtením, pokud se vzájemně kryjí, 
jestliže některý z účastníků učiní vůči druhému projev směřující k započtení. 
Zánik nastane okamžikem, kdy se setkaly pohledávky způsobilé k započtení. V 
daném případě došlo k vyslovení možnosti započtení výrokem soudu v trestním 
řízení, navíc v rámci výroku o trestu. To vše v situaci, kdy byla  pouze zřejmá 
pohledávka společnosti A.   s. r. o. vůči obviněným a event. pohledávka této 
společnosti vůči A. Z. Pohledávka A. Z. vůči obviněným byla takto ve výroku o 
trestu zmíněna poprvé, aniž by bylo patrné z jakého právního titulu soud 
vychází, když sám nebyl oprávněn a to ani v rámci adhezního řízení tuto 
případnou škodu řešit a jakkoli o ní rozhodovat. Navíc zde zcela zjevně 
neexistovala shoda v osobách dlužníka a věřitele, kteří vůči sobě měli mít 
vzájemné pohledávky. Jednalo se tedy každopádně o nezákonné stanovení možnosti 
započtení pohledávek mezi těmito subjekty, k čemuž okresní soud nebyl oprávněn 
z procesního ani hmotně právního hlediska.       

Pokud také bylo obviněným napadeným rozhodnutím stanoveno, že se mají 
dostavovat k probačnímu úředníkovi nejčastěji jednou do měsíce, není ani tento 
výrok v souladu v příslušnou úpravou trestního zákona. Podle § 26b odst. 1 
písm. b) tr. zák.,  jenž se v daném případě podle § 60a odst. 1 tr. zák. užije 
obdobně, je to probační úředník, kdo je oprávněn tyto lhůty stanovit, byť je 
vhodné, aby tak učinil v součinnosti s příslušným soudem a po projednání s 
pachatelem (obviněným). Přitom stanovení těchto lhůt musí zajišťovat pravidelný 
osobní kontakt pachatele s probačním úředníkem tak, jak to má na mysli 
ustanovení § 26a tr. zák. Pachatel (obviněný) tak má nejen povinnost dostavovat 
se k probačnímu úředníkovi, ale probační program sestavený probačním úředníkem, 
jenž předpokládá ustanovení § 26b  odst. 1 písm. a) tr. zák., by měl počítat i 
s tím, že obviněný je v případě potřeby též oprávněn  sám z vlastní iniciativy 
vyhledat a navštívit probačního úředníka a řešit s ním otázky související s 
výkonem probace. Nejvyššímu soudu proto nezbylo něž konstatovat, že tento výrok 
okresního soudu  jde ve svých důsledcích proti smyslu a právní úpravě institutu 
probačního dohledu.  

K námitce ministra spravedlnosti ohledně opomenutí okresního soudu odkázat 
poškozené s nárokem na náhradu škody na řízení ve věcech občanskoprávních podle 
§ 229 odst. 3 tr. ř. a to v té části obžaloby, z níž byli obvinění zproštěni, 
Nejvyšší soud konstatoval,  že i tato námitka je důvodná. Okresní soud pokud 
obviněné z části obžaloby zprostil podle § 226 písm. c) tr. ř., měl v tomto 
rozsahu též odkázat poškozené s jejich řádně uplatněnými nároky na náhradu 
škody na občanskoprávní řízení podle § 229 odst. 3 tr. ř. Toto porušení zákona 
však nemá faktický vliv na postavení obviněných ani poškozených, nehledě na 
okolnost, že stížnost pro porušení zákona směřovala výhradně ve prospěch 
obviněných proti výroku o trestu napadeného rozsudku .    

Vzhledem ke všem shora uvedeným skutečnostem je pak možné prohlásit, že 
vytýkané porušení zákona namířené proti výroku o trestu ve svém souhrnu 
naplňuje podmínky obsažené v ustanovení § 266 odst. 2 tr. ř., když nedílná 
součást uložených podmíněných trestů odnětí svobody s dohledem, jimiž jsou 
podmínky a povinnosti stanovené v jejich rámci oběma obviněným, je v rozporu s 
účelem trestu. Nejvyšší soud proto podle § 268 odst. 2 tr. ř. vyslovil, že 
výrokem o trestu z rozsudku Okresního soudu v Českých Budějovicích ze dne 7. 5. 
2003, sp. zn. 2 T 1/2003, byl porušen zákon v ustanovení § 60a odst. 1, 3 tr. 
zák. v neprospěch obviněných M. K. a J. V. Podle § 269 odst. 2 tr. ř. Nejvyšší 
soud celý výrok o trestu v napadeném rozsudku zrušil, a to včetně všech dalších 
rozhodnutí na zrušený výrok obsahově navazujících, pokud vzhledem ke změně, k 
níž došlo zrušením, pozbyla podkladu a následně podle § 270 odst. 1 tr. ř. 
přikázal Okresnímu soudu v Českých Budějovicích, aby věc v potřebném rozsahu 
znovu projednal a rozhodl.  To znamená, že okresní soud opětovně rozhodne o 
uložení trestu oběma obviněným, přičemž se bude řídit názory vyslovenými 
Nejvyšším soudem v tomto rozsudku (viz § 270 odst. 4  tr. ř.). Taktéž musí mít 
na paměti, že zákon byl porušen v neprospěch obviněných, a proto podle   § 273 
tr. ř. nemůže v novém řízení dojít ke změně rozhodnutí v jejich neprospěch.     

P o u č e n í :   Proti tomuto rozhodnutí není opravný prostředek přípustný. 

V  Brně dne 29.  června 2004

	

Předseda senátu: 

JUDr. František Hrabec 

	

	
