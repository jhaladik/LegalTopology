Soud: Nejvyšší soud

Spisová značka: 11 Zp 2/2002

Datum rozhodnutí: 14.05.2002

Typ rozhodnutí: ROZSUDEK




11 Zp 2/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky rozhodl ve veřejném zasedání dne 14. května 2002 
v senátě složeném z předsedy senátu JUDr. Karla Hasche a soudců JUDr. Antonína 
Draštíka a JUDr. Stanislava Rizmana o opravných prostředcích Mgr. A. Z., 
státního zástupce, a okresního státního zástupce v Olomouci JUDr. M. Š., proti 
rozhodnutí kárného senátu státního zastupitelství při Nejvyšším státním 
zastupitelství v Brně ze dne 30. 1. 2002, sp. zn. K 108/2001,   t a k t o : 

Rozhodnutí kárného senátu státního zastupitelství při Nejvyšším státním 
zastupitelství v Brně ze dne 30. 1. 2002, sp. zn. K 108/2001,  s e   z r u š u 
j e  a věc se vrací tomuto senátu k dalšímu řízení.

Odůvodnění:

Ve věci kárného řízení proti státnímu zástupci Mgr. A. Z., které bylo zahájeno 
návrhy okresního státního zástupce v Olomouci, sp. zn. Spr 717/2001, ze dne 29. 
10. 2001, ministra spravedlnosti, č. j. 228/01&#64979;pers. SZ, ze dne 13. 12. 
2001 a vrchního státního zástupce v Olomouci, sp. zn. 4 Spr 118/2001, ze dne 
21. 12. 2001, rozhodl kárný senát státního zastupitelství při Nejvyšším státním 
zastupitelství v ústním jednání konaném dne 30. ledna 2002 v Brně svým 
rozhodnutím tak, že Mgr. A. Z.  je vinen závažným kárným proviněním podle § 27 
odst. 2 zák. č. 283/1993 Sb., o státním zastupitelství, ve znění pozdějších 
předpisů, § 2 odst. 2 zák. č. 412/1991 Sb., o kárné odpovědnosti soudců, ve 
znění pozdějších předpisů, za užití § 31 odst. 1, odst. 2 zák. č. 283/1993 Sb., 
o státním zastupitelství, ve znění pozdějších předpisů. Za to mu uložil kárné 
opatření podle § 3 odst. 3 písm. c) zák. č. 412/1991 Sb., o kárné odpovědnosti 
soudců, ve znění pozdějších předpisů, za užití § 31 zák. č. 283/1993 Sb., o 
státním zastupitelství, ve znění pozdějších předpisů – přeložení na Okresní 
státní zastupitelství v P. 

 Uvedeného závažného kárného provinění se podle zjištění kárného senátu 
státního zastupitelství dopustil tím, že dne 4. 9. 2001 kolem 18.10 hod. v O. 
na místní komunikaci  u křižovatky s ulicí L. řídil vozidlo Opel Corsa, ačkoliv 
v jeho krvi bylo nejméně 1,95 g/kg alkoholu, vyjel od pravého okraje vozovky, 
čímž způsobil střet s vozidlem Renault Megane Scenic,  řízené R. H., 
nerespektoval pokyny přivolané hlídky zásahové skupiny oddělení hlídkové služby 
Policie České republiky v Olomouci, ve složení nstržm. D. H. a nstržm. P. K., 
kterou na místo dopravní nehody přivolal R. H. a která tam konala úkony podle 
zákona č. 283/1991 Sb., o Policii České republiky, ve znění pozdějších 
předpisů, prohlašoval, že je státním zástupce, prokazoval se služebním průkazem 
státního zástupce a vyhrožoval policistům, že je „dostane z uniformy“ a že 
svého postupu budou litovat, následně hodlal z místa dopravní nehody odjet, v 
čemž mu hlídka musela zabránit přehrazením cesty služebním vozidlem.

Proti tomuto rozhodnutí podal Mgr. A. Z.  opravný prostředek, v jehož 
odůvodnění uvedl:

Ve výroku o vině ničeho nenamítám, ke svému jednání jsem se doznal, litoval jej 
a poukazoval na to, že šlo o mimořádné vybočení v souvislosti s oslavou mých 50 
narozenin. Svůj opravný prostředek směřuji do uloženého kárného opatření, neboť 
mám za to, že přeložení na Okresní státní zastupitelství v P.  je pro mne 
nepřiměřeně přísné.

Domnívám se, že kárný senát při výběru zastupitelství, na které přichází v 
úvahu moje přeložení, postupoval vůči mé osobě nepřiměřeně přísně, když mne 
zařadil na Okresní státní zastupitelství v P. Mohl volit okresní státní 
zastupitelství v působnosti Krajského státního zastupitelství v O., kde je 
rovněž výrazná potřeba státních zástupců. Mám za to, že pokud kárný senát 
rozhodl o přeložení na konkrétní státní zastupitelství, rozhodl předčasně, 
neboť si měl vyžádat k eventualitě přeložení stanoviska státních 
zastupitelství, která přichází v úvahu, a to i vyšších složek státních 
zastupitelství, která vedou osobní agendu jednotlivých státních zástupců.

Proti výše citovanému rozhodnutí kárného senátu státního zastupitelství při 
Nejvyšším státním zastupitelství podal opravný prostředek i okresní státní 
zástupce v Olomouci JUDr. M. Š. V jeho odůvodnění mj. uvedl:

Neztotožnil jsem se s uloženým kárným opatřením. Mám za to, že přeložení na 
několik set kilometrů vzdálené Okresní státní zastupitelství v P., a to 
vzhledem k místu trvalého bydliště Mgr. A. Z., je nepřiměřeně přísné opatření, 
a to navíc v období, kdy není dobrá situace v personálním obsazení jednotlivých 
státních zástupců i v rámci Severomoravského kraje. Z posledních publikovaných 
přehledů je patrno, že kritická situace, pokud se týče obsazení státními 
zástupci, je i u Okresního státního zastupitelství v O. a Okresního státního 
zastupitelství v P. Realizací kárného opatření by se v případě přeložení na 
Okresní státní zastupitelství v P.  snížil počet státních zástupců v 
Severomoravském kraji, což by činilo problémy vzhledem k nárůstu úkolů státních 
zastupitelství po novele tr. řádu. Z tohoto důvodu měl kárný senát při 
Nejvyšším státním zastupitelství v Olomouci zjistit i personální situaci v 
rámci Severomoravského kraje, případně personální situaci v rámci státních 
zastupitelství spadajících pod působnost Vrchního státního zastupitelství v 
Olomouci.

Současně dávám na zvážení odvolacímu orgánu, zda kárný senát při Nejvyšším 
státním zastupitelství v Olomouci užil správnou kvalifikaci jednání Mgr. A. Z., 
který se měl dopustit závažného kárného provinění podle § 27 odst. 2 zákona č. 
283/1993 Sb., o státním zastupitelství, ve znění pozdějších předpisů, § 2 odst. 
2 zákona č. 412/1991 Sb., o kárné odpovědnosti soudců, ve znění pozdějších 
předpisů, za použití § 31 odst. 1, odst. 2 zákona č. 283/1993 Sb., o státním 
zastupitelství, ve znění pozdějších předpisů. Při hodnocení přitěžujících i 
polehčujících okolností je nutno vzít v potaz, že Mgr. A. Z.  není osobou, 
která by zneužívala alkoholické nápoje, taktéž v rámci plnění služebních 
povinností nejsou k jeho osobě žádné vážnější výhrady, dosud nebyl postižen 
žádným stupněm kárného opatření a jedná se tedy o jeho první mimořádné 
vybočení. Je nutno vzít v úvahu i tu skutečnost, že po příjezdu skupiny 
Dopravního inspektorátu Policie České republiky v Olomouci, která byla na místo 
následně přivolána, se Mgr. A. Z.  zcela dobrovolně podrobil dechové orientační 
zkoušce na alkohol a následnému lékařskému vyšetření. Tyto shora uvedené 
skutečnosti je nutno vyhodnotit jako výrazné polehčující okolnosti. Mám za to, 
že jeho jednání by bylo možno i posoudit jako kárné provinění podle § 24 odst. 
1 zák. č. 283/1993 Sb., o státním zastupitelství, v platném znění, a uložit mu 
mírnější kárné opatření, odpovídající závažnosti jeho jednání.

Nejvyšší soud České republiky, jehož pravomoc k rozhodnutí o těchto opravných 
prostředcích vyplývá z § 30 odst. 2 zákona o státním zastupitelství, projednal 
v souladu s dispoziční zásadou (srov. § 250l odst. 2 písm. a) a § 250h odst. 1 
o. s. ř.) rozhodnutí kárného senátu státního zastupitelství. K tomu je třeba 
uvést, že sice v době rozhodování Nejvyššího soudu byly již platné a účinné 
nové předpisy upravující kárné řízení ve věcech státních zástupců (zákon č. 
14/2002 Sb., kterým se mění zákon č. 283/1993, o státním zastupitelství, a 
zákon č. 7/2002 Sb., o řízení ve věcech soudců a státních zástupců), avšak 
podle § 31 odst. 1  zákona č. 7/2002 Sb., jenž je v těchto věcech určující 
normou, se kárná řízení neskončená do dne nabytí účinnosti tohoto zákona 
dokončí podle dosavadních předpisů. Po provedení řízení podle dosavadních 
předpisů shora citovaných dospěl Nejvyšší soud k následujícím závěrům:

Především, pokud jde o právní posouzení skutku, jehož zjištění nebylo opravnými 
prostředky napadáno, se Nejvyšší soud plně ztotožňuje s kárným senátem státního 
zastupitelství. Lze plně souhlasit s argumenty napadeného rozhodnutí, kterými 
je odůvodněn závěr, že u kárného provinění, jehož se  Mgr. Z. dopustil, lze 
dovodit zvýšený stupeň škodlivosti ve smyslu ustanovení § 2 odst. 2 zák. č. 
412/1991 Sb., o kárné odpovědnosti soudců, ve znění pozdějších předpisů. 
Podstatné zejména je, že svým jednáním vůči zasahujícím policistům porušil 
velmi významnou povinnost, plynoucí z jeho postavení státního zástupce, 
spočívající v povinnosti vystříhat se především jakéhokoli zneužití své funkce 
k prosazování svých osobních zájmů. Způsob porušení uvedené povinnosti byl 
skutečně takový, že při vyšší intenzitě (pokud by jednal z větší důsledností)  
mohl naplňovat znaky návodu k trestnému činu zneužívání pravomoci veřejného 
činitele podle § 10 odst. 1 písm. b), § 158 odst. 1 písm. c) tr. zák., neboť 
vlastně policisty vyzýval, aby v jeho případě s ohledem na jím zastávanou  
funkci státního zástupce nesplnili povinnost vyplývající z jejich pravomoci. V 
tomto směru tedy nelze námitkám proti takovému právnímu posouzení skutku 
uvedeným v opravnému prostředku okresního státního zástupce v Olomouci JUDr. M. 
Š. přisvědčit. 

    Souhlasit však lze s oběma opravnými prostředky, pokud jde o námitky 
směřující do uloženého kárného opatření. 

Kárný senát odůvodnil přeložení Mgr. A. Z.  k Okresnímu státnímu zastupitelství 
v P.  pouze odkazem na zjištění, na kterém okresním státním zastupitelství v 
České republice je nejtíživější stav, pokud jde o obsazení pracoviště státními 
zástupci. Ze smyslu institutu kárného řízení však podle názoru Nejvyššího soudu 
vyplývá, že účelem kárného opatření je zejména odradit státního zástupce od 
páchání kárných provinění, vychovat jej k tomu, aby plnil řádně své povinnosti 
státního zástupce a tím působit výchovně i na ostatní státní zástupce (srov. 
přiměřeně např. účel trestu, jak je stanoven v § 23 trestního zákona). Takový 
účel však může plnit jen kárné opatření, které odpovídá také poměrům státního 
zástupce a nezasahuje nepřiměřeně a neúčelně do jeho života. V případě ukládání 
kárného opatření záležícího v přeložení na jiné okresní státní zastupitelství 
měl kárný senát zvažovat i okolnosti, které se týkají uvedených otázek. Přitom 
vzhledem ke značné vzdálenosti státního zastupitelství v P.  od bydliště 
obviněného a jeho rodiny může skutečně být uložené  kárné opatření nepřiměřeným 
trestem. Kárný senát se tedy při ukládání kárného opatření nezabýval všemi 
okolnostmi případu podstatnými pro toto rozhodnutí a v tomto směru je jeho 
rozhodnutí v rozporu se zákonem. 

To byl důvod, pro který Nejvyšší soud podle § 250q o. s. ř. rozsudkem zrušil 
napadené rozhodnutí a věc vrátil kárnému senátu k dalšímu řízení. K tomu je 
třeba poznamenat, že uvedené ustanovení nedává možnost soudu rozhodujícímu o 
opravném prostředku v podobných případech napadené rozhodnutí zrušit jen 
částečně, nebo v části potvrdit a v části zrušit, a to ani tehdy, jestliže 
účastník řízení v rozhodnutí ponechal některé výroky opravným prostředkem 
nedotčené.  

V novém řízení bude kárný senát státního zastupitelství postupovat ve smyslu 
ustanovení § 31 odst. 1 zák. č. 7/2002 Sb. podle předpisů platných před 
účinností tohoto zákona (dokončí kárné řízení podle dosavadních předpisů) a v 
souladu s vytknutými nedostatky zohlední při ukládání kárného opatření všechny 
okolnosti, které jsou pro tento postup rozhodné. Podle § 250r o. s . ř. je 
přitom vázán právním názorem Nejvyššího soudu vyjádřeným v tomto jeho rozsudku.

Poučení: Proti tomuto rozhodnutí není opravný prostředek přípustný (§ 250s o. 
s. ř.).

V Brně dne 14. května 2002

Předseda senátu:      

JUDr. Karel Hasch

