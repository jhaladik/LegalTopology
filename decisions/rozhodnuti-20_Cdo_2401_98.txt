Soud: Nejvyšší soud

Spisová značka: 20 Cdo 2401/98

Datum rozhodnutí: 20.12.2000

Typ rozhodnutí: Rozsudek


Kategorie rozhodnutí: C




20 Cdo 2401/98

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Vladimíra Kurky a soudců JUDr. Vladimíra Mikuška a JUDr. Pavla Krbka v právní 
věci žalobkyně Č. o. s., proti žalovaným 1/ Tělovýchovné jednotě K., zastoupené 
advokátem, a 2/ Č. s. t. v., o vydání nemovitostí, vedené u Okresního soudu v 
Bruntále - pobočka Krnov pod sp. zn. 7 C 284/92, o dovolání první žalované 
proti rozsudku Krajského soudu v Ostravě ze dne 20.3.1998, č.j. 10 Co 162/98 - 
166,  takto:

I. Dovolání se zamítá.

II. Žádný z účastníků nemá právo na náhradu nákladů dovolacího řízení.

Od ů v o d n ě n í :

Odvolací soud v záhlaví označeným rozsudkem (ve znění opravného usnesení ze dne 
22.5.1998, č.j. 10 Co 162/98-185) potvrdil zamítavý rozsudek soudu prvního 
stupně proti druhému žalovanému, zatímco proti první žalované jej změnil tak, 
že žalobě vycházející ze zák. č. 173/1990 Sb. vyhověl, a uložil jí povinnost 
označené nemovitosti vydat do patnácti dnů od právní moci rozsudku. Se soudem 
prvního stupně se ztotožnil v závěru, že žalobkyně je osobou ve vztahu k danému 
restitučnímu nároku oprávněnou, a že jej řádně a včas uplatnila, odlišně však 
posuzoval otázku, zda Tělocvičné jednotě S. v K. svědčilo ke sporným 
nemovitostem vlastnické právo k rozhodnému dni 31.3.1948; podle názoru 
odvolacího soudu sokolská jednota jejich vlastnictví nabyla již dnem 1.7.1947, 
ke kterému jí byly nemovitosti odevzdány rozhodnutím O. ú. a F. n. o. Pasivně 
legitimovanou je pak první žalovaná, neboť v souladu s usnesením mimořádného 
sjezdu ČSTV ze dne 23.3.1990 s těmito nemovitostmi hospodařila. 

První žalovaná (zastoupena advokátem) ve včasném dovolání odvolacímu soudu 
vytýká, že "zaujal právní názor, který je v rozporu se zákonem". Nesprávně 
podle jejího názoru posoudil "otázku pasivní legitimace", neboť pominul, že k 
tomu, aby mohla být považována za právního nástupce "organizace ve smyslu § 2 
zák. č. 68/1956 Sb.", bylo zapotřebí, aby byla jako samostatný subjekt 
registrována MV ČR do 30.6.1990, což se nestalo. Odvolací soud pochybil dále 
tím, že rozhodl o vydání majetku, jenž "není identický" se stavem pozemků, 
který zde byl ke dni 31.3.1948. Následně bylo zbudováno travnaté a betonové 
hřiště, ochozy a umělý povrch na sportovištích, a vznikl nový sportovní areál, 
který je jednak "souborem věcí tvořících jediný, hospodářsky nedílný i 
neoddělitelný celek", a nadto (podle § 120 obč. zák.) není ani součástí 
pozemků. Nesprávné je podle dovolatelky též posouzení průkazu vlastnických práv 
ke dni 31.3.1948, jelikož až vydáním správního aktu mohlo dojít k nabytí 
vlastnictví přídělu "s účinky vydání již před datem vydání rozhodnutí". 
Rozsudek odvolacího soudu je posléze v rozporu se zákonem č. 173/1990 Sb., 
protože předpokládá navrácení majetkových práv pouze formou dohody uzavřené 
mezi povinnou a oprávněnou osobou, v důsledku čehož (odlišná) žaloba v dané 
věci "trpěla zásadní procesní chybou", která nebyla v průběhu řízení 
odstraněna. Žalobkyně konečně ani neprokázala, že restituční nárok byl uplatněn 
v zákonem stanovené lhůtě, poněvadž příslušné výzvy byly podány nikoli jí, ale 
S. ž. M., aniž by bylo zmocnění jednat za ni do 31.12.1991 doloženo. 

Žalobkyně se k dovolání nevyjádřila.

Dovolání je ve smyslu § 236 odst. 1 o.s.ř. přípustné, jelikož směřuje proti 
(výroku) rozsudku odvolacího soudu, jímž byl změněn rozsudek soudu prvního 
stupně ve věci samé -(§ 238 odst. 1 písm. a/ o.s.ř.), a dovolatelka jím 
uplatnila především dovolací důvod podle § 241 odst. 3 písm. d/ o.s.ř., že 
rozhodnutí odvolacího soudu spočívá na nesprávném právním posouzení věci. 

	

Jelikož vady vyjmenované v § 237 o.s.ř. a jiné vady, které mohly mít za 
následek nesprávné rozhodnutí ve věci (jež podle § 242 odst. 3 o.s.ř. posuzuje 
dovolací soud z úřední povinnosti), se z obsahu spisu nepodávají, a jelikož 
jinak je dovolací soud vázán uplatněnými dovolacími důvody, je předmětem 
dovolacího přezkumu posouzení, 1/ zda je správný závěr odvolacího soudu, že 
dovolatelka je osobou k navrácení odňatých majetkových práv povinnou, 2/ zda 
byla splněna podmínka, že uplatněný nárok postihuje věci, jež byly sokolským 
majetkem ke dni 31.3.1948, 3/ zda lze vskutku majetková práva navrátit pouze 
formou dohody uzavřené mezi povinnou a oprávněnou osobou, 4/ zda restitučnímu 
nároku nepřekáží, že dotčené pozemky byly zastavěny "sportovním areálem", a 
konečně 5/ zda výzva k navrácení majetkových práv ve smyslu ustanovení § 2 zák. 
č. 173/1990 Sb. byla uplatněna řádně a včas.

Podle ustanovení § 2 zákona č. 173/1990 Sb. ve znění zákona č. 247/1991 Sb. 
(dále jen zákona č. 173/1990 Sb.) platí, že majetková práva dobrovolných 
organizací, která jim byla odňata zákony č. 187/1949 Sb., č. 71/1952 Sb. a č. 
68/1956 Sb., se navracejí dle stavu ke dni 31.3.1948 Č. o. s. a ostatním znovu 
vzniklým dobrovolným organizacím, které uplatní své nároky u právního nástupce 
organizace uvedené v § 2 zákona č. 68/1956 Sb. do 31.12.1991. Bližší úpravu 
podmínek a způsobu navracení těchto majetkových práv obsahuje zákon č. 232/1991 
Sb. ve znění zákona č. 312/1991 Sb. (dále jen zákon č. 232/1991 Sb.), který 
shodně upravuje i osobu oprávněného a povinného subjektu (§ 1 odst. 2  a § 2 
odst. 1).

Nejvyšší soud již v rozsudku ze dne 24.10.1996, sp. zn. 3 Cdon 1172/96, 
uveřejněném pod č. 34/1997 Sbírky soudních rozhodnutí a stanovisek, jakož i v 
mnoha rozhodnutích dalších, vyslovil právní názor, že povinnou k navrácení 
majetkových práv ve smyslu § 2 zák. č. 173/1990 Sb. a § 2 odst. 1 zák. č. 
232/1991 Sb. je osoba povolaná jako nástupnická organizace Č. s. t. v. vzhledem 
k jeho zániku na základě usnesení mimořádného sjezdu ze dne 25.3.1990, a to ve 
vztahu k tímto usnesením určenému majetku.

Z odůvodnění napadeného rozsudku vyplývá, že odvolací soud tento názor ve svém 
výsledku respektoval. Z rozhodného hlediska (pro určení nástupce zaniklého 
ČSTV) stanoveného v usnesení mimořádného sjezdu ČSTV, že sporné nemovitosti 
splňují podmínku majetku, který byl ve prospěch dovolatelky zapsán u 
příslušného orgánu a tato jednota jej vedla ve své účetní evidenci, odvolací 
soud výslovně vycházel, a v dovolání tyto skutkové okolnosti ani zpochybněny 
nebyly. 

Určení tělovýchovné jednoty jakožto právního nástupce organizace uvedené v § 2 
zákona č. 68/1956 Sb. nepřekáží dovolatelkou namítaná okolnost pozdější 
registrace proto, že dnem 30.6.1990 (k němuž měl zaniknout její předchůdce) 
tato jednota jako subjekt práva nezanikla, ale byla nositelkou, byť od Č. s. t. 
v. odvozené (§ 6 odst. 2 písm. e/ zákona č. 83/1990 Sb.), způsobilosti mít 
práva a povinnosti (srov. usnesení Vrchního soudu ze dne 21.6.1993, 7 Cmo 
18/92, uveřejněné pod č. 15 Sbírky soudních rozhodnutí a stanovisek, ročník 
1995). 

198 

To, že - na rozdíl od dovolatelky - se před 30.6.1990 registroval Č. s. t. v., 
samo o sobě jeho právní nástupnictví po zaniklém Č. s. t. v. nezdůvodňuje, 
neboť není zřejmé, jaká kritéria nástupnictví podle usnesení mimořádného sjezdu 
ČSTV (z něhož sama dovolatelka vycházela) by mu mohla svědčit. Toto usnesení 
nástupnictví Č. s. t. v. (jehož tehdy platné stanovy samostatnému vlastnictví 
tělovýchovných jednot nebránily) ve vztahu k majetku, který byl "zapsán ve 
prospěch tělovýchovné jednoty u příslušného orgánu", výslovně vyloučilo, 
a       o takový majetek v dané věci šlo. 

I tyto závěry Nejvyšší soud uplatnil mnohokrát, jsou zmíněny v odůvodnění 
citovaného judikátu R 34/1997, a rozvedeny v mnoha rozhodnutí dalších; s tím, 
že se naopak tělovýchovná jednota do 30.6.1990 registrovala, se lze setkat jen 
ojediněle. 

Nejvyšší soud nepřehlíží, že v celku jeho někdejší rozhodovací praxe existoval 
i názor jiný (srov. sp. zn. 3 Cdon 1076/96); je však názorem ojedinělým, a 
překonaným - nejpozději publikací zmíněného rozsudku sp. zn. 3 Cdon 1172/96 ve 
Sbírce soudních rozhodnutí a stanovisek. 

Odlišný názor, jejž i Ústavní soud ČR zahrnul do odůvodnění nálezu ze dne 
4.2.1998, sp. zn. II. ÚS 19/97 (na který se poukazuje v dovolání), je situován 
na samém okraji problematiky, jíž se dotýká zde posuzovaná ústavní stížnost 
(otázky aktivní legitimace Č. o. s.), a průmět do právní věty publikované ve 
Sbírce nálezů a usnesení Ústavního soudu České republiky (svazek 10, ročník 
1998 - I. díl, str. 105) nemá žádný. 

Správnost závěru, že je povinnou osobou, se tedy dovolatelce zpochybnit 
nepodařilo. 

Rovněž námitka, jež směřuje proti úsudku, že sokolské tělocvičné jednotě 
svědčilo k předmětným nemovitostem vlastnické právo k 31.3.1948, neobstojí.

	

Odvolací soud vycházel jednak (implicite) z názoru, že tzv. intabulační princip 
neplatil pro všechny nabývací tituly (zejména neplatil pro nabytí vlastnictví 
úředním výrokem), jednak ze zjištění, že rozhodnutím O. ú. a F. n. o. v P. ze 
dne 11.5.1949 o odevzdání konfiskovaného majetku byla majetková podstata, 
postihující dnes sporné nemovitosti, vyňata z přídělového řízení a odevzdána 
Tělocvičné jednotě S. v K. "podle stavu k rozhodnému dni, to jest k 1.1.1947". 
K témuž dni, uvádí se v rozhodnutí, není-li stanoveno něco jiného, přecházejí 
na (tohoto) nabyvatele všechna práva a povinnosti, jakož i nebezpečí spojené s 
vlastnictvím, držbou a správou.

V rozhodnutí ze dne 29.3.1993, sp. zn. Odon 4/93, uveřejněném pod č. 35/1993 
Sbírky soudních rozhodnutí a stanovisek, vycházejícím z obdobného skutkového 
základu, založeného dekretem presidenta republiky č. 108/1945 Sb., dospěl 
Nejvyšší soud k závěru, že v občanském soudním řízení o vydání nemovitostí 
oprávněné organizaci, jíž se majetková práva navracejí podle stavu k 31.3.1948 
(ve  smyslu § 2 zákona č. 173/1990 Sb. a § 2 a § 3 zákona č. 231/1991 Sb.), je 
nutno pokládat za rozhodující nabytí práv k nemovitostem podle rozhodnutí tehdy 
příslušných orgánů (např. O. ú. a F. n. o.), i když o tomto nabytí, k němuž 
došlo v období 1945 - 1948, nebyl proveden zápis do pozemkové knihy, popřípadě 
byl proveden později. Okolnost, že rozhodnutí O. ú. a F. n. o. zakládalo zpětný 
přechod vlastnictví tělocvičné jednotě S.   k 1. 1. 1947, představuje praxi u 
majetku konfiskovaného po roce 1945 naprosto běžnou, uvedl Nejvyšší soud, neboť 
odevzdání do vlastnictví se zpětnými účinky, tehdejší předpisy nevylučovaly. 

Tyto úvahy, od kterých není důvod se odchýlit, dopadají přímo do právních 
poměrů bývalé Tělocvičné jednoty S. v K., která dotčené nemovitosti užívala od 
roku 1945, resp. 1946, a správní rozhodnutí O. ú. a F. n. o. stvrdilo - i v 
jejím případě - dříve založený faktický stav. Závěr odvolacího soudu, že této 
sokolské tělocvičné jednotě byly dotčené nemovitosti odevzdány do vlastnictví k 
1.7.1947, tj. před 31.3.1948, vyloženému právnímu názoru Nejvyššího soudu 
zjevně koresponduje; ostatně s tím, že správní rozhodnutí může mít účinky k 
době, jež předchází jeho vydání, počítá i sama dovolatelka.  

Ani námitka, že ve smyslu zákonů č. 173/1990 Sb. a č. 232/1991 Sb. lze 
majetková práva navrátit pouze formou dohody uzavřené mezi povinnou a 
oprávněnou osobou (pročež žaloba o vydání věcí trpěla "procesní vadou"), není 
důvodná. Nejvyšší soud již dříve vyslovil názor, později mnohokrát aplikovaný, 
že obě žaloby, o uložení prohlášení vůle, jakož i            o vydání věci, 
jsou ve smyslu zákonů č. 173/1990 Sb. a č. 232/1991 Sb. adekvátními způsoby 
uplatnění téhož nároku, na navrácení majetkových práv (srov. rozhodnutí 
uveřejněné pod č. 39/1996 Sbírky soudních rozhodnutí a stanovisek). I žaloba o 
vydání nemovitostí, kterou zvolila žalobkyně, je tedy přípustným procesním 
prostředkem uplatnění restitučního nároku.

Také názor, že skutečnost, že na pozemcích byl později vybudován sportovní 
areál (podle dovolatelky soubor věcí, jenž tvoří jediný hospodářsky nedílný 
celek, a není součástí pozemků), brání jejich vydání, již Nejvyšší soud ve své 
rozhodovací praxi odmítl, jmenovitě v rozsudku ze dne 27.10.1999, sp. zn. 20 
Cdo 1356/98. 

Ve smyslu § 118 odst. 1 a § 119 odst. 1, 2 zákona č. 40/1964 Sb., občanského 
zákoníku, ve znění pozdějších předpisů (dále jen občanského zákoníku), je 
pozemek, coby předmět občanskoprávních vztahů, nemovitou věcí, jež se vyznačuje 
tím, že je částí zemského povrchu, oddělenou zpravidla viditelnými hranicemi, 
popřípadě podle geodetických zásad i bez vyznačení hranic v terénu, jemuž v 
katastrálních operátech přísluší v rámci katastrálního území určité parcelní 
číslo, výměra, druh a zobrazení v katastrální mapě. Takto je uveden v katastru 
nemovitostí, zahrnujícím soupis a popis pozemků a jejich geometrické a polohové 
určení, jakož i evidenci vlastnických a jiných věcných práv k nemovitostem 
podle zvláštního předpisu a dalších práv k nemovitostem (srov. zákon č. 
344/1992 Sb., ve znění pozdějších předpisů). Jelikož podle § 5 odst. 1 tohoto 
zákona v listinách, které jsou podkladem pro zápis do katastru, musí být 
označeny pozemky parcelním číslem s uvedením názvu katastrálního území, ve 
kterém leží, zakládají již tyto údaje identitu pozemku (zapsaného v katastru 
nemovitostí) jakožto věci v občanskoprávním smyslu. 

Z hlediska těchto zásad není sporu o tom, že dotčené pozemky jsou totožné s 
těmi, které ke dni 31.3.1948 vlastnila tehdejší Tělocvičná jednota v K. 
Dovolatelka otevírá toliko otázku, zda na tom nemění něco okolnost, byly-li 
pozemky (spolu s pozemky sousedícími) zastavěny ("sportovním areálem", tedy 
tzv. stavbou pro tělesnou výchovu). 

O tom, že vlastník pozemku může být subjektem odlišným od vlastníka stavby na 
něm zřízené, není pochyb. Platí-li to ohledně staveb jakožto věcí nemovitých, 
platí totéž tím spíše o stavbách coby věcech movitých. 

I kdyby na odňatých pozemcích stála později (po 31.3.1948) zbudovaná stavba, 
nic tedy nebrání tomu, aby cestou uplatnění restitučního nároku bylo dosaženo 
navrácení (obnovy) jejich vlastnictví; podle zákonů č. 173/1990 Sb. a č. 
232/1991 Sb. ani tato okolnost (na rozdíl od jiných restitučních předpisů) 
překážkou pro navrácení majetkových práv není.

Stavba, jež oproti tomu není věcí samostatnou, resp. jež je součástí pozemku 
(srov. nález Ústavního soudu č. 131/1994 Sb.), restituci pozemku nepřekáží 
rovněž, neboť se uplatní zásada, že součást věci (dokud není oddělena) sdílí 
právní osud věci hlavní. Podobně jsou zcela bez významu úpravy povrchu pozemku 
(zatravnění, zpevnění a pod), jestliže na něm byly provedeny. 

Právní argument, vycházející z údajné zastavěnosti (sportovním areálem), jejž 
vznesla dovolatelka, je proto bezvýznamný.

Totéž platí ohledně tvrzení, že sloučením s dalšími pozemky vznikl "hospodářsky 
nedílný celek" (sportovní areál).

Ve své rozhodovací činnosti Nejvyšší soud opakovaně vyjádřil názor (srov. kupř. 
rozsudek ze dne 23.6.1998, sp. zn. 2 Cdon 55/97), že "je nepřípustné dovozovat 
neexistenci  pozemků ze samotného jejich následného rozdělení, sloučení, 
přeparcelování, respektive přečíslování; skutečnost, že jako části zemského 
povrchu oddělené od zbytku zemského povrchu hranicemi byly postupem doby v 
operátech evidence nemovitostí, případně v operátech katastru nemovitostí 
evidovány pod různými parcelními čísly a s rozmanitým geometrickým určením,  
neznamená, že se na jejich hmotném substrátu (jímž je samotná půda coby produkt 
přírody vzniklý bez přičinění člověka, který je - z ekonomického hlediska - 
nenahraditelný, nerozmnožitelný a nezastupitelný) cokoli změnilo. Nelze tudíž 
vyloučit vydání stávajících pozemků jakožto věcí v právním smyslu,  které co do 
své půdní podstaty byly předmětem rozdělování, přeparcelování nebo 
slučování" (obdobně se vyslovil i Ústavní soud v nálezu ze dne 19.3.1997, sp. 
zn. II. ÚS 82/96, uveřejněném ve svazku 7 Sbírky nálezů a usnesení Ústavního 
soudu ČR, ročník 1997 - I.díl). 

Tím spíše pak platí, že restituční nárok (včetně nároku na navrácení 
majetkových práv) není omezen tím, byly-li pozemky (po 31.3.1948) "sloučeny" s 
dalšími pozemky toliko           ve smyslu "hospodářsky nedílného" určení; tím 
méně by totiž mohla být dotčena identita "původních" pozemků jakožto věcí, 
tvořících jediný (nepřímý) předmět příslušného (nyní navraceného) práva.

Co do výtky, že žalobkyně neprokázala řádné uplatnění restitučního nároku 
(protože výzvu k navrácení majetkových práv učinila S. ž. M., aniž doložila 
příslušné zmocnění), platí, že je výtkou především skutkovou. V dovolacím 
řízení - v obecné rovině - je relevantní (pouze) z hlediska dovolacích důvodů 
podle § 241 odst. 3 písm. b/ nebo c/ o.s.ř., coby námitka, že skutková zjištění 
jsou nesprávná nebo neúplná. 

Dovolatelka však přehlíží (co z obou uvedených ustanovení plyne), že správnost 
nebo úplnost skutkových zjištění je vyloučeno poměřovat prostřednictvím tvrzení 
o skutkových okolnostech, jež byly uplatněny teprve v dovolacím řízení; v 
dovolacím řízení jsou skutkové novoty nepřípustné v tom smyslu, že ani dovolací 
důvod podle § 241 odst. 3 písm. b/ ani podle § 241 odst. 3 písm. c/ o.s.ř. na 
takové námitce nemůže být úspěšně založen. Tomu odpovídá, že se v dovolacím 
řízení neprovádí dokazování, resp. že se provádí jen k prokázání důvodu 
dovolání (§ 243a odst. 2 o.s.ř.). 

Právě takovou je ale námitka, již užila dovolatelka. Byť uvádí, že tvrzení o 
nedostatku zmocnění pro sokolskou župu vyslovila "opětovně", obsah spisu to 
nepotvrzuje; dosud tvrdila, že chybí spolehlivý důkaz, že výzva jí byla (do 
31.12.1991) doručena.

Ostatně z písemné výzvy ze dne 29.10.1991, kterou byl v řízení učiněn důkaz 
(při jednání před soudem prvního stupně dne 5.1.1993), se podává - oproti 
tvrzení dovolatelky - že ji činí sama žalobkyně (a nikoli župa jakožto její 
zmocněnec), stejně jako to, že "ke všem jednáním, souvisejícím s uplatňováním 
nároku na navrácení majetkových práv" žalobkyně S. ž. M. skutečně zmocňuje. Že 
tato výzva byla včas doručena, odvolací soud náležitě odůvodnil, a dovolatelka 
tento závěr v dovolání nenapadla. 

Ani tento dovolací důvod tudíž nebyl uplatněn právem.

Je tedy namístě uzavřít, že se prostřednictvím v dovolání uvedených důvodů 
správnost rozsudku odvolacího soudu dovolatelce zpochybnit nepodařilo, a 
Nejvyšší soud proto dovolání podle § 243b odst. 1 o.s.ř. zamítl.

O nákladech dovolacího řízení bylo rozhodnuto podle ustanovení § 243b odst. 4, 
§ 224 odst. 1 a § 142 odst. 1 o.s.ř.; úspěšné žalobkyni, jíž by příslušela 
jejich náhrada, však ve stadiu dovolacího řízení (dle obsahu spisu) žádné 
(prokazatelné) náklady nevznikly.

Proti tomuto rozsudku není přípustný opravný prostředek. 

V Brně 20. prosince 2000

JUDr. Vladimír  K u r k a, v. r.

předseda senátu

Za správnost vyhotovení: Romana Říčková

