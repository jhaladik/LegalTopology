Soud: Nejvyšší soud

Spisová značka: 20 Cdo 341/99

Datum rozhodnutí: 13.02.2001

Typ rozhodnutí: Rozsudek


Kategorie rozhodnutí: C




20 Cdo 341/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Pavla 
Krbka a soudců JUDr. Vladimíra Kurky a JUDr. Vladimíra Mikuška ve věci 
žalobkyně T. a. s. v likvidaci, zastoupené advokátem, proti žalované H. P., 
zastoupené advokátem, o vyklizení bytu, vedené u Okresního soudu v Semilech pod 
sp. zn. 1 C 578/96, o dovoláních žalované proti rozsudku Krajského soudu v 
Hradci Králové ze dne 17. dubna 1998, č.j. 25 Co 246/97-56, takto : 

Dovolání proti výrokům rozsudku Krajského soudu v Hradci Králové ze dne 17. 
dubna 1998, č.j. 25 Co 246/97-56, jimiž bylo odvolání L. P. odmítnuto a Okresní 
soud v Semilech zavázán k opravě záhlaví rozsudku ze dne 5. března 1997, č.j. 1 
C 578/96-15, se odmítá. 

Rozsudek Krajského soudu v Hradci Králové ze dne 17. dubna 1998, č.j. 25 Co 
246/97-56, se ve výroku o věci samé a ve výrocích o nákladech řízení účastníků 
a státu zrušuje a v tomto rozsahu se věc vrací tomuto soudu k dalšímu řízení. 

O d ů v o d n ě n í :

Krajský soud v Hradci Králové rozsudkem ze dne 17. dubna 1998, č.j. 25 Co 
246/97-56, potvrdil rozsudek ze dne 5. března 1997, č.j. 1 C 578/96-15 (ve 
znění opravného usnesení ze dne 15. května 1998, č.j. 1 C 578/96-61), kterým 
Okresní soud v Semilech uložil žalované vyklidit "byt sestávající se z pokoje a 
kuchyně s příslušenstvím ve 2. poschodí domu čp. 183, v ulici K. v S.", a 
zaplatit žalobkyni náklady řízení (výrok II.), rozhodl o nákladech odvolacího 
řízení účastníků a státu (výroky III., IV), odmítl odvolání L. P. (výrok I.), 
soudu prvního stupně uložil provést opravu záhlaví rozsudku v označení 
žalobkyně (výrok VI.) a zamítl návrh žalované na připuštění dovolání (výrok 
V.). 

Po doplnění dokazování odvolací soud uzavřel, že nájemní smlouva z června 1992, 
kterou žalobkyně (pronajímatelka) přenechala žalované (nájemkyni) do užívání na 
dobu určitou (do 31. prosince 1992) byt ve třetím podlaží domu č.p. 183, v 
ulici K., v S., je platným právním úkonem. Vysvětlil, že označení pronajímatele 
ve smlouvě pochybnosti o jeho identitě nevyvolává, že neuvedení sídla 
pronajímatele, absence otisku jeho razítka a data sjednání smlouvy na její 
platnost vliv nemá a co se vymezení předmětu nájmu týká, dovodil, že účastníci 
smlouvy měli jasno, který byt - z hlediska jeho umístění v domě a velikosti - 
se žalované přenechává, i když označení bytu ve smlouvě přesné nebylo. Protože 
- po opakovaném obnovení nájemní smlouvy ve smyslu § 676 odst. 2 zákona č. 
40/1964 Sb., občanského zákoníku v rozhodném znění (dále též "obč. zák.") - 
nájemní vztah uplynutím doby zanikl, má žalobkyně (vlastnice domu, v němž byt 
je) na ochranu svého vlastnictví právo, jemuž odpovídá povinnost žalované byt 
vyklidit (§ 126 odst. 1 obč. zák.). Přestože žaloba o vyklizení bytu 
nesměřovala také proti manželu žalované, který s ní byt užívá, neshledal 
odvolací soud výkon práva žalobkyně v rozporu s dobrými mravy. Charakterem bytu 
se odvolací soud nezabýval, neboť měl za to, že uplynutím sjednané doby nájmu 
oprávnění byt užívat žalované zaniklo bez zřetele k tomu, zda šlo o byt 
služební či jiný. Skutečnosti, že podle obsahu nájemní smlouvy byl sporný byt 
bytem služebním a že žalovaná v době uzavření smlouvy nevykonávala práce, na 
které byl nájem bytu vázán (nebyla zaměstnankyní žalobkyně), neplatnost 
právního úkonu podle odvolacího soudu založit nemůže. 

Žalovaná (zastoupena advokátem) napadla rozsudek odvolacího soudu včasným 
dovoláním, jímž požadovala zrušení rozhodnutí soudů obou stupňů a vrácení věci 
soudu prvního stupně k dalšímu řízení. Námitkou, že soudy vedly řízení s 
právnickou osobou (žalobkyní), která - jako "T., a. s. S." - neexistovala (když 
správný název byl "T., a. s. se sídlem v S."), uplatnila dovolatelka vady 
řízení ve smyslu § 237 odst. 1 písm. b/ zákona č. 99/1963 Sb., občanského 
soudního řádu, ve znění pozdějších předpisů (dále též "o.s.ř."). Argumentem, že 
soud prvního stupně - podle pokynu obsaženého v napadeném rozsudku odvolacího 
soudu - nesprávné označení žalobkyně v žalobě odstranil vydáním opravného 
usnesení, aniž postupoval podle ustanovení § 43 o.s.ř., vytýká postižení řízení 
vadami, které mohly mít za následek nesprávné rozhodnutí ve věci (§ 241 odst. 3 
písm. b/ o.s.ř.). V rámci věcného posouzení dovolatelka nesouhlasí s právním 
závěrem odvolacího soudu, že nájemní smlouva je platným právním úkonem. 
Jestliže předmět nájmu je nesprávně a neurčitě vymezen (namísto bytu ve 3. 
podlaží je ve smlouvě uvedeno 2. podlaží domu, zcela chybí označení domu, v 
němž je byt situován, číslem popisným, a obce, na jejímž území se dům nachází), 
je-li nájem sjednán jak na dobu neurčitou, tak - současně - jen do 31. prosince 
1992, a pokud název pronajímatele je nepřesný a jeho sídlo zcela chybí, je - 
podle dovolatelky - nájemní smlouva ve smyslu § 37 odst. 1 obč. zák. neplatná. 
Důvod neplatnosti smlouvy spatřuje i v ustanovení § 39 obč. zák., neboť v době, 
kdy nájemní smlouvu uzavírala, nebyla již zaměstnankyní žalobkyně a sporný byt 
tak nesplňoval kritéria bytu služebního (§ 7 odst. 1 písm. b/, odst. 2 zákona 
č. 102/1992 Sb., kterým se opravují některé otázky související s vydáním zákona 
č. 509/1991 Sb., kterým se mění, doplňuje a upravuje občanský zákoník /dále jen 
"zákon č. 102/1992 Sb./). Dále namítá, že žaloba o vyklizení směřující jen 
proti jednomu z manželů je - se zřetelem k ustanovení § 18 zákona o rodině - v 
rozporu s dobrými mravy, existoval-li platný právní důvod užívání bytu a 
jestliže oba manželé byt užívali. Odvolacímu soudu rovněž vytkla, že se 
nezabýval otázkou charakteru bytu, kterou považuje pro rozhodnutí věci za 
určující. 

Žalobkyně ve vyjádření hodnotí dovolání jako nepřípustné, neboť rozhodnutí 
odvolacího soudu zásadní význam po právní stránce nemá.

Podle části dvanácté (Přechodná a závěrečná ustanovení), hlavy I (Přechodná 
ustanovení k části první), bodu 17. zákona č. 30/2000 Sb., kterým se mění zákon 
č. 99/1963 Sb., občanský soudní řád, ve znění pozdějších předpisů, a některé 
další zákony, dovolání proti rozhodnutím odvolacího soudu vydaným přede dnem 
nabytí účinnosti tohoto zákona nebo vydaným po řízení provedeném podle 
dosavadních právních předpisů se projednají a rozhodnou podle dosavadních 
právních předpisů. Bylo-li napadené rozhodnutí vydáno dne 17. dubna 1998, 
Nejvyšší soud dovolání projednal a rozhodl o něm podle zákona č. 99/1963 Sb., 
občanského soudního řádu, ve znění účinném před novelou provedenou zákonem č. 
30/2000 Sb., tj. do 31. prosince 2000. 

Dovolací soud se nejdříve zabýval přípustností dovolání. 

Podle ustanovení § 236 odst. 1 o.s.ř. lze dovoláním napadnout pravomocná 
rozhodnutí odvolacího soudu, pokud to zákon připouští.

Výroky napadeného rozhodnutí, jimiž odvolací soud odmítl odvolání L. P. (výrok 
I.) a soudu prvního stupně uložil opravit záhlaví rozsudku v označení žalobkyně 
(výrok VI.), mají - přestože jsou obsaženy v rozsudku - povahu usnesení (§ 167 
odst. 1, § 211, § 223 o.s.ř.). 

Přípustnost dovolání proti usnesení, jejíž podmínky obsahují ustanovení § 237, 
§ 238a a § 239 o.s.ř., vystihuje pouze její objektivní stránku, která se neváže 
na konkrétního účastníka řízení. Institut přípustnosti dovolání má ale i 
stránku subjektivní, jejíž podstatou je, že každý účastník (§ 240 odst. 1 
o.s.ř.) legitimaci k podání dovolání nemá. Tzv. subjektivní přípustnost 
dovolání vystihuje otázku určení toho, kdo je v daném případě oprávněn - ve 
smyslu § 243b odst. 4 věty první a § 218 odst. 1 písm. b/ o.s.ř. - dovolání, 
jež může být objektivně přípustné, podat. Subjektivní přípustnost dovolání 
reflektuje stav procesní újmy v osobě určitého účastníka řízení, který se 
projevuje v poměření nejpříznivějšího výsledku, který odvolací soud pro 
účastníka mohl založit svým rozhodnutím, a výsledku, který svým rozhodnutím 
skutečně založil. Z povahy dovolání jakožto (mimořádného) opravného prostředku 
plyne, že k jeho podání je (subjektivně) oprávněn pouze ten účastník, v jehož 
neprospěch toto poměření vyznívá, je-li způsobená újma na základě dovolání 
odstranitelná tím, že dovolací soud napadené rozhodnutí zruší. Odmítl-li 
odvolací soud odvolání manžela žalované jako podané osobou, jež není k odvolání 
oprávněna, však dovolatelce újma způsobena nebyla a ani být nemohla; odstranění 
(zrušení) tohoto výroku tak ke stavu pro dovolatelku příznivějšímu vést logicky 
nemůže, neboť se jejích právních poměrů netýká, respektive do jejích právních 
poměrů nezasahuje. Zásada, že legitimaci k podání dovolání má pouze ten 
účastník, jemuž vznikla určitá újma, platí i tehdy, je-li jako důvod 
přípustnosti dovolání uplatňována zmatečnost řízení ve smyslu ustanovení § 237 
odst. 1 o.s.ř. (v daném případě výhrada, že nepřipuštěním přístupu manžela 
žalované do řízení mu byla odňata možnost jednat před soudem). Opačný závěr 
nelze dovodit ani z toho, že dovolací soud při svém rozhodování přihlíží k 
vadám uvedeným v ustanovení § 237 odst. 1 o.s.ř. též z úřední povinnosti (§ 242 
odst. 3 věta druhá o.s.ř.); předpokladem k tomuto postupu je totiž skutečnost, 
že dovolání není způsobilé k odmítnutí, tedy, že bylo podáno oprávněným 
subjektem (srov. usnesení Nejvyššího soudu ze dne 28. 1. 1999, sp. zn. 20 Cdo 
2069/98, uveřejněné v časopise Soudní judikatura 4/1999 pod č. 38, a usnesení 
Nejvyššího soudu ze dne 30. 10. 1997, sp. zn. 2 Cdon 1363/96, uveřejněné v 
časopise Soudní judikatura pod č. 28/1998). 

Nejvyšší soud proto dovolání proti výroku rozsudku odvolacího soudu, jímž bylo 
odmítnuto odvolání L. P. (výroku I.), odmítl (§ 243b odst. 4 věta první, § 218 
odst. 1 písm. b/ o.s.ř.), aniž se mohl zabývat jeho důvodností.

Dovolání směřující proti výroku, jímž odvolací soud uložil soudu prvního stupně 
opravit záhlaví rozsudku (výrok VI.), je nepřípustné objektivně; není-li totiž 
řízení postiženo vadami vyjmenovanými v § 237 odst. 1 o.s.ř. - o tom srov. 
výklad níže - lze jeho přípustnost opřít jen o ustanovení § 238a a § 239 o.s.ř. 
Výrok nařizující opravu rozhodnutí ve smyslu § 164 o.s.ř. je nepodřaditelný 
žádnému z případů vyjmenovaných pod písmeny a/ až f/ v odstavci 1 ustanovení § 
238a o.s.ř. a aplikaci ustanovení § 239 odst. 1 a 2 o.s.ř. vylučuje jeho povaha 
jako rozhodnutí, které není usnesením ve věci samé. Dovolání bylo proto 
odmítnuto (§ 243b odst. 4 věta první, § 218 odst. 1 písm. c/ o.s.ř.). 

Přípustnost dovolání proti výroku rozsudku odvolacího soudu o věci samé (výrok 
II.) upravují ustanovení § 237, § 238 odst. 1, 2 a § 239 odst. 1, 2 o.s.ř.

Ustanovení § 237 odst. 1 o.s.ř. spojuje přípustnost dovolání proti každému 
rozhodnutí odvolacího soudu (s výjimkami zakotvenými v odstavci druhém) s 
takovými hrubými vadami řízení, které činí rozhodnutí odvolacího soudu 
zmatečným; k těmto vadám je dovolací soud podle ustanovení § 242 odst. 3 věty 
druhé o.s.ř. povinen - je-li dovolání podáno včas a k tomu legitimovaným 
subjektem - přihlédnout z úřední povinnosti. Přípustnost (a současně důvodnost) 
dovolání však není založena již tím, že dovolatel příslušnou vadu řízení tvrdí, 
ale teprve zjištěním, že řízení takovou vadou skutečně trpí. Protože vady 
vyjmenované v ustanovení § 237 odst. 1 písm. a/, c/ až g/ o.s.ř. v dovolání 
namítány nejsou a z obsahu spisu nevyplývají, je pro posouzení přípustnosti (a 
důvodnosti) dovolání rozhodující, zda řízení je postiženo zmatečnostními 
vadami, které žalovaná uplatnila v dovolání. 

Podle ustanovení § 237 odst. 1 písm. b/ o.s.ř. je dovolání přípustné, jestliže 
ten, kdo v řízení vystupoval jako účastník, neměl způsobilost jím být. 
Způsobilost být účastníkem řízení má ve smyslu § 19 o.s.ř. zásadně ten, kdo má 
způsobilost mít práva a povinnosti. Způsobilost mít práva a povinnosti (právní 
subjektivitu) pak mají - ve shodě s ustanovením § 18 odst. 1 obč. zák. - i 
právnické osoby (mezi něž podle ustanovení § 56 odst. 1 obchodního zákoníku 
patří obchodní společnosti, včetně společnosti akciové). Počátek této 
způsobilosti se pojí se vznikem právnické osoby, jejž ustanovení § 19 odst. 2 
obč. zák. váže ke dni zápisu do obchodního nebo jiného zákonem určeného 
rejstříku, nestanoví-li zvláštní zákon jinak (ohledně obchodních společností 
srov. dále i § 62 odst. 1 větu první obchodního zákoníku, který počátek jejich 
vzniku stanoví ke dni, k němuž byly zapsány do obchodního rejstříku). 

Dovolatelka v projednávané věci ve skutečnosti nezpochybňuje, že účastník 
řízení na straně žalující, s nímž soudy jednaly, má jako právnická osoba - 
akciová společnost - právní subjektivitu (zjevná neopodstatněnost takové 
námitky ostatně plyne i z vlastního obsahu spisu, jehož součástí je výpis z 
obchodního rejstříku vedeného Krajským soudem v Hradci Králové, oddílu B, 
vložky č. 609, ze dne 6. března 1998, jenž právní subjektivitu žalobkyně - a 
tudíž i její způsobilost být účastníkem řízení - dokládá); vytýká však, 
neuvědomujíc si rozdíl mezi zmíněným nedostatkem podmínky řízení a vadou 
podání, že tato právnická osoba byla v žalobě (a i v rozsudku soudu prvního 
stupně) nesprávně a neúplně označena, přičemž odstranění vady podání se 
neuskutečnilo způsobem předvídaným v ustanovení § 43 o.s.ř. Vytčený nedostatek 
žaloby, podřaditelný dovolacímu důvodu podle § 241 odst. 3 písm. b/ o.s.ř., 
zmatečnostní vadu uvedenou v § 237 odst. 1 písm. b/ o.s.ř. (a tím i přípustnost 
dovolání) způsobilý založit není.

Podle ustanovení § 238 odst. 1 písm. a/ o.s.ř. dovolání přípustné není, protože 
odvolací soud rozsudek soudu prvního stupně ve výroku o věci samé potvrdil, a 
ustanovení § 238 odst. 1 písm. b/ o.s.ř. přípustnost nezakládá, neboť potvrzen 
byl v pořadí první rozsudek soudu prvního stupně. Jelikož odvolací soud výrokem 
svého rozhodnutí přípustnost dovolání nezaložil, nelze o ní uvažovat ani z 
pohledu ustanovení § 239 odst. 1 o.s.ř.

Zbývá tudíž posoudit podmínky přípustnosti vymezené ustanovením § 239 odst. 2 
o.s.ř.

Podle uvedeného ustanovení nevyhoví-li odvolací soud návrhu účastníka na 
vyslovení přípustnosti dovolání, který byl učiněn nejpozději před vyhlášením 
potvrzujícího rozsudku nebo před vyhlášením (vydáním) usnesení, kterým bylo 
rozhodnuto ve věci samé, je dovolání podané tímto účastníkem přípustné, 
jestliže dovolací soud dospěje k závěru, že napadené rozhodnutí odvolacího 
soudu má po právní stránce zásadní význam. 

Z toho, že přípustnost dovolání je podle § 239 odst. 2 o.s.ř. spjata se závěrem 
o zásadním významu rozhodnutí po právní stránce, vyplývá, že se dovolací 
přezkum otevírá zásadně pro posouzení otázek právních, navíc takových, které se 
vyznačují zásadním významem; způsobilým dovolacím důvodem je tudíž - vedle 
důvodu podle § 241 odst. 3 písm. a/ o.s.ř. - již pouze důvod uvedený v § 241 
odst. 3 písm. d/ o.s.ř. (nesprávné právní posouzení věci), jímž také žalovaná 
(mimo jiné) dovolání zdůvodnila. Jiné otázky, zejména posouzení správnosti nebo 
úplnosti skutkových zjištění, prohlášení přípustnosti dovolání neumožňují. 
Pokud tedy dovolatelka brojí proti zjištěnému obsahu nájemní smlouvy (že 
předmětem nájmu podle projevené vůle byl sporný byt a že doba nájmu byla časově 
omezena), napadá skutkové zjištění, která soud prvního stupně z provedených 
důkazů učinil a odvolací soud převzal. Pochybení ve zjištění skutkového stavu 
věci lze namítat prostřednictvím dovolacích důvodů uvedených v § 241 odst. 3 
písm. b/ a c/ o.s.ř.; jelikož dovolací důvod uvedený v § 241 odst. 3 písm. c/ 
o.s.ř. není v případě přípustnosti dovolání podle § 239 odst. 2 o.s.ř. k 
dispozici (a vady řízení při zjišťování skutkového stavu dovolatelka 
neuplatnila), jsou námitky dovolatelky snesené proti skutku pro dovolací řízení 
bezcenné. 

Protože žalovaná v návrhu na vyslovení přípustnosti dovolání vymezila pro 
dovolací přezkum konkrétní právní otázky (čímž po objektivní stránce vymezila 
meze přezkumu v dovolacím řízení), je třeba vycházet z toho, že odvolací soud 
tomuto návrhu nevyhověl právě s ohledem na nedostatek jejich zásadního právního 
významu. Vzhledem k vázanosti dovolacího soudu užitým dovolacím důvodem a jeho 
obsahovou konkretizací (§ 242 odst. 3 věta první o.s.ř.) lze v daném případě 
závěr, že potvrzující rozsudek odvolacího soudu má ve smyslu § 239 odst. 2 
o.s.ř. zásadní právní význam, spojovat jen s těmi otázkami, jež žalovaná v 
dovolání napadla, popřípadě jejichž řešení, která ve vztahu k nim odvolací soud 
přijal, zpochybnila (jejich výčtem se od objektivně stanovených hranic 
dovolacího přezkumu neodchýlila); takovou otázkou je i posouzení platnosti 
nájemní smlouvy z pohledu ustanovení § 39 obč. zák. 

O rozhodnutí odvolacího soudu po právní stránce zásadního významu jde tehdy, 
jestliže odvolací soud posuzoval právní otázky, které v projednávané věci měly 
pro meritorní rozhodnutí zásadní význam (nikoliv tedy otázky, které pro 
rozhodnutí věci nebyly určující). Současně musí rozhodnutí odvolacího soudu mít 
po právní stránce zásadní význam z hlediska rozhodovací činnosti soudů vůbec 
(mající obecný dopad na případy obdobné povahy). Z tohoto pohledu má rozhodnutí 
odvolacího soudu zásadní význam zpravidla tehdy, jestliže řeší takovou právní 
otázku, která judikaturou vyšších soudů (tj. soudů rozhodujících o dovoláních, 
dříve stížnostech pro porušení zákona, a o odvoláních), popřípadě ve stanovisku 
Nejvyššího soudu (§ 28 odst. 3 zákona č. 335/1991 Sb., o soudech a soudcích, ve 
znění pozdějších předpisů), anebo v rozhodnutích soudů prvního stupně, která 
byla vyššími soudy akceptována a za účelem sjednocení judikatury publikována ve 
Sbírce soudních rozhodnutí a stanovisek, nebyla dosud vyřešena, nebo jejíž 
výklad se v judikatuře těchto soudů dosud neustálil (vyšší soudy při svém 
rozhodování řeší takovou otázku rozdílně, takže nelze hovořit o ustálené 
judikatuře), nebo jestliže odvolací soud posoudil určitou právní otázku jinak, 
než je řešena v konstantní judikatuře vyšších soudů (rozhodnutí odvolacího 
soudu představuje v tomto směru odlišné - "nové" - řešení této právní otázky). 
Naopak za otázku zásadního právního významu nelze zpravidla považovat takovou, 
která byla v napadeném rozhodnutí vyřešena v souladu s ustálenou soudní praxí 
(srov. shodně rozsudek Nejvyššího soudu ze dne 25. 9. 1997, sp. zn. 2 Cdon 
932/96, uveřejněný v časopise Soudní judikatura 2/1998 pod č. 12, usnesení 
Nejvyššího soudu ze dne 24. 9. 1997, sp. zn. 2 Cdon 1339/96, uveřejněné v 
časopise Soudní judikatura 13/1997 pod č. 101). 

Posouzení otázky, zda nájemní smlouva je ve smyslu § 39 obč. zák. platná, 
jestliže - podle skutkového zjištění soudů obou stupňů - v době jejího uzavření 
žalovaná (již) nebyla zaměstnankyní žalobkyně a předmětný byt jí žalobkyně 
přesto pronajala jako byt služební (aniž by se však odvolací soud - na rozdíl 
od soudu prvního stupně - skutečným charakterem bytu, tj. okolnostmi svědčícími 
pro naplnění předpokladů uvedených v § 7 odst. 1 písm. a/, nebo b/ zákona č. 
102/1992 Sb., zabýval), uvedené podmínky přípustnosti dovolání splňuje; je tomu 
tak proto, že její právní posouzení odvolacím soudem není úplné, a tudíž ani 
správné. Dovolání se tak stává přípustným (ostatní otázky nabídnuté 
dovolatelkou k přezkumu zásadní právní význam napadeného rozhodnutí ve smyslu § 
239 odst. 2 o.s.ř. nezakládají, neboť odvolací soud je vyřešil v souladu s 
ustálenou soudní praxí). 

Právní posouzení věci je nesprávné, jestliže odvolací soud posoudil věc podle 
právní úpravy, jež na zjištěný skutkový stav nedopadá, nebo právní normu, sice 
správně určenou, nesprávně vyložil, případně ji na daný skutkový stav nesprávně 
aplikoval. O nesprávné právní posouzení jde i tehdy, jestliže odvolací soud - 
veden názorem o nadbytečnosti řešení určité (dílčí) otázky pro rozhodnutí věci 
samé - opomene hodnotit skutkové okolnosti, které mohou být významné z hlediska 
aplikace právní normy (zde ustanovení § 39 obč. zák.). 

Ustanovení § 685 odst. 3 obč. zák. odkázalo na zvláštní zákon, pokud jde o 
vymezení služebního bytu, bytu zvláštního určení a bytu v domech zvláštního 
určení a stanovení podmínek, za nichž může být uzavřena smlouva o nájmu těchto 
bytů. V době, kdy na základě nájemní smlouvy žalobkyně předmětný byt přenechala 
žalované do užívání na dobu určitou, byl účinný zákon č. 102/1992 Sb., který v 
ustanovení § 7 odst. 1 služební byt pozitivně definoval. Jsou jím byty v domech 
a jiných objektech určené pro ubytování osob, které mají v těchto bytech bydlet 
ze služebních důvodů proto, že by jinak byl ohrožen provoz objektů nebo 
znemožněn výkon jejich zaměstnání (písm. a/), byty ve vlastnictví nebo v nájmu 
právnických a fyzických osob, které slouží k ubytování jejich pracovníků, a 
rovněž byty v domech ve vlastnictví nebo v nájmu právnických a fyzických osob, 
které slouží k ubytování jejich pracovníků (písm. b/), a byty ozbrojených 
složek, za něž se považují byty v domech výhradně určených pro ubytování vojáků 
z povolání a občanských pracovníků vojenské správy, pracovníků a příslušníků 
dále vyjmenovaných orgánů a sborů (písm. c/). Podle ustanovení § 7 odst. 2 
zákona č. 102/1992 Sb. lze smlouvu o nájmu služebního bytu uvedeného v odstavci 
1 písm. a/ a b/ uzavřít, jestliže se nájemce zavázal zajišťovat práce, na které 
je nájem tohoto bytu vázán. 

Podle ustanovení § 39 obč. zák. je neplatný právní úkon, který svým obsahem 
nebo účelem odporuje zákonu nebo jej obchází anebo se příčí dobrým mravům. 

Z ustanovení § 7 odst. 2 zákona č. 102/1992 Sb. vyplývá, že nájemní smlouvu 
nelze uzavřít s nájemcem, který se nezavázal zajišťovat práce, na něž je nájem 
(konkrétního) bytu vázán, je-li předmětem nájmu byt splňující znaky vymezené 
ustanovením § 7 odst. 1 písm. a/ a b/ cit. zákona. Porušení uvedené podmínky 
může mít za následek neplatnost smlouvy pro rozpor se zákonem (§ 39 obč. zák.). 

V poměrech dané věci je výše formulovaný závěr aktuální; nelze totiž 
přehlédnout, že žalovaná se stala uživatelkou sporného bytu ještě před 
uzavřením kritické nájemní smlouvy, tj. za účinnosti občanského zákoníku před 
novelizací zákonem č. 509/1991 Sb. (srov. § 154 odst. 1, § 155 občanského 
zákoníku účinného před 1. lednem 1992), takže důsledkem případné neplatnosti 
nájemní smlouvy z června 1992 by nemusel být stav užívání bytu žalovanou bez 
právního důvodu (s povinností jej vyklidit coby jeho důsledkem), nýbrž návrat 
do právních vztahů účastníků panujících před sjednáním neplatné smlouvy, 
transformovaných na základě ustanovení § 871 obč. zák. 

Jestliže tedy odvolací soud v rámci právního posouzení věci ponechal stranou 
svých úvah, týkajících se platnosti nájemní smlouvy, otázku (svou povahou 
předběžnou), zda pronajatý byt byl podle § 7 odst. 1 písm. a/ nebo b/ zákona č. 
102/1992 Sb. v době uzavření smlouvy bytem služebním, je z hlediska užitého 
dovolacího důvodu nesprávné. Protože na tomto nesprávném právním posouzení 
napadené rozhodnutí o věci samé (výrok II.) spočívá, nezbylo Nejvyššímu soudu, 
než je - spolu s výroky o nákladech řízení účastníků a státu (výroky III. a 
IV.) - zrušit a věc v tomto rozsahu vrátit odvolacímu soudu k dalšímu řízení (§ 
243b odst. 1, 2, 5 o.s.ř.). Obstojí-li nájemní smlouva z června 1992 co do 
platnosti, objasní v dalším řízení odvolací soud - z pohledu tzv. kumulativní 
(§ 516 obč. zák.) a privativní novace (§ 570 obč. zák.) - poměr mezi původní a 
nově sjednanou smlouvou, resp. jejich důsledky na právní vztahy účastníků. 

Zabývat se námitkami dovolatelky vytýkajícími vady řízení ve smyslu § 241 odst. 
3 písm. b/ o.s.ř. je za situace, kdy dovolání bylo shledáno po právu z důvodu 
uvedeného v § 241 odst. 3 písm. d/ o.s.ř., nadbytečné. 

Právní názor dovolacího soudu je pro odvolací soud závazný (§ 243d odst. 1 věta 
druhá o.s.ř.). V novém rozhodnutí rozhodne soud nejen o nákladech dalšího 
řízení, ale znovu i o nákladech řízení původního, tedy i řízení dovolacího (§ 
243d odst. 1 věta třetí o.s.ř.). 

Proti tomuto rozsudku není přípustný opravný prostředek.

V Brně 13. února 2001

JUDr. Pavel K r b e k, v. r.

předseda senátu



