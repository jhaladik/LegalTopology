Soud: Nejvyšší soud

Spisová značka: 3 Tz 105/2022

Datum rozhodnutí: 22.11.2022

Typ rozhodnutí: ROZSUDEK


Heslo: Krádež, Nouzový stav

Dotčené předpisy: § 205 odst. 1 písm. a) tr. zákoníku, § 205 odst. 2 tr. zákoníku, § 205 odst. 4 písm. b) tr. zákoníku

Kategorie rozhodnutí: C




3 Tz 105/2022- 341





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 22. 11. 2022 v senátě 
složeném z předsedy JUDr. Petra Šabaty a soudců JUDr. Pavla Šilhaveckého a 
JUDr. Aleše Koláře stížnost pro porušení zákona, kterou podal ministr 
spravedlnosti České republiky ve prospěch obviněné P.  R., nar.  XY v XY,  
trvale bytem  XY,  t. č. ve výkonu trestu odnětí svobody ve Vazební věznici 
Praha-Ruzyně v jiné trestní věci, proti pravomocnému rozsudku Krajského soudu v 
Hradci Králové ze dne 30. 9. 2020, č. j. 12 To 179/2020-243, jako soudu 
odvolacího v trestní věci vedené u Okresního soudu v Náchodě pod sp. zn. 14 T 
17/2020 a podle § 268 odst. 2, § 269 odst. 2 a § 270 odst. 1 tr. ř. rozhodl  
takto:

Pravomocným rozsudkem Krajského soudu v Hradci Králové ze dne 30. 9. 2020, č. 
j. 12 To 179/2020-243, byl porušen zákon v ustanovení § 205 odst. 4 písm. b) 
tr. zákoníku v neprospěch obviněné P.  R. 

Napadený rozsudek se zrušuje.

 Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Hradci Králové se přikazuje, aby věc v potřebném rozsahu 
znovu projednal a rozhodl.


Odůvodnění:


Rozsudkem Okresního soudu v Náchodě ze dne 28. 7. 2020, sp. zn. 14 T 17/2020, 
byla P.  R.   uznána vinnou přečinem krádeže podle § 205 odst. 1 písm. a), 
odst. 2 tr. zákoníku za současného zrušení výroku o vině a trestu z trestního 
příkazu Okresního soudu v Jičíně ze dne 29. 4. 2020, č. j. 1 T 36/2020-210, 
jakož i všech dalších rozhodnutí na tyto výroky navazující, pokud vzhledem ke 
změně, k níž došlo zrušením, pozbyla podkladu, přičemž uvedeného přečinu se 
dopustila jednáním popsaným pod body 1–7 výroku o vině. Za uvedený přečin byla 
odsouzena podle § 205 odst. 2 tr. zákoníku za použití § 45 odst. 1 tr. zákoníku 
ke společnému trestu odnětí svobody v trvání 18 (osmnácti) měsíců, pro jehož 
výkon byla podle § 56 odst. 2 písm. a) tr. zákoníku zařazena do věznice s 
ostrahou. Podle § 228 odst. 1 a § 229 odst. 1 tr. ř. bylo rozhodnuto o nárocích 
na náhradu škody.

O odvoláních státní zástupkyně a obviněné proti citovanému rozsudku rozhodl 
Krajský soud v Hradci Králové rozsudkem ze dne 30. 9. 2020, č. j. 12 To 
179/2020-243, a k odvolání státní zástupkyně podle § 258 odst. 1 písm. d) tr. 
ř. zrušil napadený rozsudek v celém rozsahu a podle § 259 odst. 3, 4 tr. ř. 
znovu rozhodl tak, že za současného zrušení výroku o vině i trestu z trestního 
příkazu Okresního soudu v Jičíně ze dne 29. 4. 2020, č. j. 1 T 36/2020-210, 
jakož i všech dalších rozhodnutí na tyto výroky navazující, pokud vzhledem ke 
změně, k níž došlo zrušením, pozbyla podkladu, uznal obviněnou P.  R.   vinnou 
spácháním zločinu krádeže podle § 205 odst. 1 písm. a), odst. 2, 4 písm. b) tr. 
zákoníku, jehož se dopustila tím že,

1) dne 22. 11. 2019 v době od 17:39 hodin do 17:45 hodin prodejny Czech, 
s.r.o., v XY,  v ul. XY, odcizila dámské kozačky Jenny Fairy, černé barvy, z 
ECO kůže, velikost 37, v kotníku kovová přezka, tak, že si je na prodejně 
nejprve vyzkoušela a následně vložila do přinesené tašky, se kterou bez 
zaplacení vyšla z prodejny ven evakuačním východem, kdy tímto jednáním 
způsobila škodu ve výši 999 Kč spol. CCC Czech, s.r.o., IČ: 26848601, se sídlem 
Českomoravská čp. 2420, 190 93 Praha 9, 
2) dne 3. 12. 2019 v době od 19:21 hodin do 19:23 hodin v budově benzinové 
čerpací stanice BENZINA v XY,  v ul.  XY,  odcizila z košíku položeném na 
prodejním pultu celkem 4 ks stíracích losů s názvem "Černá perla“ v hodnotě 
50,-Kč/ks a 16 ks stíracích losů s názvem "Šetři a vyhraj" v hodnotě 50,- Kč/ks 
tak, že si losy uschovala pod bundu v oblasti břicha a potě bez jejich 
zaplacení místa odešla, kdy tímto jednáním způsobila škodu v celkově výši 1.000 
Kč provozovatelce BČS I.  R., narozené  XY,  IČ:  XY,  se sídlem XY, 
3) dne 9. 2. 2020 v době od 16:05 hod. do 16:15 hod. z prodejny OD Tesco v XY, 
v ul. XY,  odcizila balení masa RIB EYE Steak v hodnotě 208,96 Kč, balení masa 
RIB EYE Steak v hodnotě 142,83 Kč, 2 ks balení čabajkové klobásy BAKA v hodnotě 
149,80 Kč (á 74,90 Kč), 2 ks balení zubní pasty COLGATE DARE TO LOVE v hodnotě 
199,80 Kč (á 99,90 Kč), 2 ks krému NIVEA MEN v hodnotě 279,80 Kč (á 139,90 Kč), 
3 ks zubní pasty SENSODYNE FR. MINT v hodnotě 284,70 Kč (á 94,90 Kč), 2 ks 
balení klobás SPANISH CHORIZO SPICY v hodnotě 179,80 (á 89,90 KČ), 2 ks konzerv 
RIO MARE GRILL MAKRELA Extra Virgin v hodnotě 179,80 Kč (á 89,90 Kč), konzervu 
RIO MARE GRILL MAKRELA BBQ  v hodnotě 89,90 Kč, balení konzervy RIO MARE TONNO 
special offer v hodnotě 249,90 Kč, konzervu RIO MARE INSALATISSIME s kukuřicí v 
hodnotě 49,90 Kč, hydratační mléko zn. MIXA HYALUROGEL v hodnotě 189,90 Kč a 2 
ks klobás FUET v hodnotě 159,80 Kč (á 79,90 Kč), a to tím způsobem, že z regálů 
na prodejně postupně odebrala vybrané zboží, které uschovala do své kabelky, 
kdy s tímto zbožím uloženým v kabelce poté prošla přes pokladní zónu, aniž by 
ho uhradila, čímž působila škodu v celkové výši 2.365 Kč spol. Tesco Stores ČR, 
a.s., IČ: 45308314, se sídlem Hradecká čp. 1141, 506 01 Jičín, přičemž zboží 
bylo následně nepoškozené vráceno zpět do prodeje, 
4) dne 6. 3. 2020 v době od 19:00 hodin do 19:10 hodin v OD Tesco ve XY, ul. 
XY,  prodejních regálů odcizila 2 šampony na vlasy zn. Old Spice Original 400 
ml v celkové hodnotě 219,80 Kč a 4 balení kávy zn. Davidoff Fine a Davidoff 
Rích 250 g v celkové hodnotě 639,60 Kč, a to tím způsobem, že z regálů na 
prodejně postupně odebrala vybrané zboží, které uschovala do své kabelky, 
kterou měla zavěšenou na rameni a poté prošla přes pokladní zónu, aniž by zboží 
uhradila a následně za pokladnami byla zastavena pracovníkem ostrahy prodejny, 
čímž způsobila škodu v celkové výši 859 Kč spol. Tesco Stores ČR, a.s., IČ 
45308314, se sídlem Alešova čp. 3093, Dvůr Králové nad Labem, přičemž zboží 
bylo následně nepoškozené vráceno zpět do prodeje, 
a způsobila tak na cizím majetku škodu v celkové výši 5.223 Kč, 
a tohoto jednání se dopustila přesto, že byla trestním příkazem Okresního soudu 
v Trutnově, sp. zn. 4 T 82/2019, ze dne 30. 5. 2019, s nabytím právní moci dne 
25. 7. 2019, odsouzena pro přečin krádeže dle § 205 odst. 1 písm. a) tr. 
zákoníku, za což jí byl uložen peněžitý trest ve výši 10.000 Kč (100 denních 
sazeb po 100 Kč) a pro případ, že by tento trest nebyl ve stanovení lhůtě 
vykonán, jí byl uložen náhradní trest v trvání dvou měsíců odnětí svobody, 
který nebyl ke dni 23. 3. 2020 uhrazen,
(za jednání pod bodem 1) - 4) byla obviněná odsouzena trestním příkazem 
Okresního soudu v Jičíně ze dne 29. 4. 2020, č. j. 1 T 36/2020-210, který byl 
obviněné doručen dne 14. 6. 2020 a dne 23. 6. 2020 nabyl právní moci)  
5) dne 3. 4. 2020 v době od 16:05 hodin do 16:23 hodin v XY, během provozní 
doby v prostorech prodejny drogerie ROSSMANN spol. s r. o., odcizila z 
prodejních regálů vystavené drogistické zboží, a to: 1 kosmetickou sadu značky 
Neutrogena Hydro Boost Duopack 2 x 50 ml v hodnotě 629 Kč, 1 pleťovou masku 
značky Freeman Detoxifying Mud Mask o objemu 175 ml v hodnotě 119 KČ, 2 pleťové 
masky značky Freeman Clay Mask o objemu 175 ml v celkové hodnotě 238 Kč, 2 
balzámy na rty značky Kneipp Lip Care Cupacu Nut Vanilla o objemu 4,7 g v 
celkové hodnotě 252 Kč, 3 zubní pasty značky Swiss Dent Extreme o objemu 50 ml 
v celkové hodnotě 897 Kč, 2 x make-up značky Dermacol Longwear Cover o objemu 
30 ml v celkové hodnotě 598 Kč, 3 dlouhotrvající barvy na rty značky Dermacol 
Intense Gloss & Extra Care 2 o objemu 4,8 g v celkové hodnotě 447 Kč a 1 
pleťový krém značky Christian Laurent Cream Active, Régénérante et Renforcante 
de Nuit o objemu 50 ml v hodnotě 399 Kč, a toto zboží si vložila do své kabelky 
černé barvy značky Indee s popruhem přes rameno, poté přistoupila k pokladně, 
kde zaplatila pouze zboží, které měla uložené v nákupním košíku, a to 1 
pleťovou slupovací masku značky Isana, 1 sprchový gel značky Dermacol Aroma a 1 
sprchový značky Adidas, Skin Detox, vše v celkové hodnotě 117 Kč, zbylé zboží 
uložené v kabelce pronesla bez zaplacení přes pokladnu a když při jejím odchodu 
začal bezpečnostní rám vydávat zvukový signál, z prodejny utekla, avšak byla na 
parkovací ploše před prodejnou dostižena pokladní, která jí strhla kabelku s 
odcizenými věcmi, obviněné se však podařilo utéci, odcizením zboží způsobila 
společnosti ROSSMANN, spol. s r, o., IČO: 61246093, se sídlem Na Pankráci 
1683/127, Nusle, 140 00 Praha 4, škodu v celkové výši 3 579 Kč, a tohoto 
jednání se dopustila za nouzového stavu, který byl vyhlášen usnesením Vlády 
České republiky č. 69/2020 Sb. (číslo 194) ze dne 12. 3. 2020 v souladu s čl. 5 
a 6 ústavního zákona č. 110/1998 Sb., o bezpečnosti České republiky, ve znění 
pozdějších předpisů, pro území České republiky z důvodu ohrožení zdraví v 
souvislosti s prokázáním výskytu koronaviru (označovaný jako SARS CoV-2), od 
14:00 hodin dne 12. března na dobu 30 dnů, později prodlouženého až do 17. 5. 
2020,  
6) dne 12. 4. 2020 v době od 15:10 hodin do 15:21 hodin ve  XY,  během provozní 
doby v prostorech prodejny dm drogerie markt s. r. o. odcizila z: prodejních 
regálů vystavené drogistické zboží, a to 1 lak na nehty značky Orly Country 
club Khaki v hodnotě 269 Kč, 2 laky na nehty značky Orly The first time v 
celkové hodnotě 538 Kč, 1 bělící zubní pastu značky Swissdent Biocare Z Pregen 
o objemu 50 ml, v hodnotě 299 Kč, 1 toaletní vodu SH spray Tanning Water o 
objemu 200 ml, v hodnotě 399 Kč, 1 pleťové sérum značky Dr. Agera Azulen o 
objemu 50 g v hodnotě 549 Kč, 1 pleťové sérum značky Dr. Agera Hyaluron o 
objemu 50 ml v hodnotě 549 Kč, 2 tónovací péče značky Nivea Cellular 3v1 o 
objemu 15 g v celkové hodnotě 1038 Kč, 2 pleťová séra značky Loréal Revitalift 
Filler o objemu 16 ml v celkové hodnotě 698 Kč, 2 pleťová séra značky Loréal 
Revitalift Laser o objemu 30 ml v celkové hodnotě 718 Kč a 2 x make-up značky 
Max Factor Facelift, AU Day Flaw 3vl v celkové hodnotě 798 Kč, a toto zboží si 
vložila do své kabelky černé barvy s popruhem přes rameno, poté přistoupila k 
pokladně prodejny, kde v hotovosti zaplatila sprchový gel v hodnotě 20 Kč, 
který měla uložený v nákupním košíku, ostatní zboží pronesla v kabelce přes 
pokladnu, aniž by je zaplatila, a s odcizeným zbožím z prodejny odešla, proto 
způsobila společnosti dm drogerie markt s. r. o., IČO: 47239581, se sídlem 
Jeronýmova 1485/19, České Budějovice 6, 370 01 České Budějovice, škodu v 
celkové výši 5 855 Kč, a tohoto jednání se dopustila za nouzového stavu, který 
byl vyhlášen usnesením Vlády České republiky č. 69/2020 Sb. (číslo 194) ze dne 
12. 3. 2020 v souladu s čl. 5 a 6 ústavního zákona č. 110/1998 Sb., o 
bezpečnosti České republiky, ve znění pozdějších předpisů, pro území České 
republiky z důvodu ohrožení zdraví v souvislosti s prokázáním výskytu 
koronaviru (označovaný jako SARS CoV-2), od 14:00 hodin dne 12. března na dobu 
30 dnů, později prodlouženého až do 17. 5. 2020, 
7) dne 24. 5. 2020 v době od 14:47 hodin do 14:50 hodin v XY,  v obchodním 
centru  XY  během provozní doby v prostorech prodejny dm drogerie markt s. r. 
o., odcizila z prodejních regálů vystavené drogistické zboží, a to 1 pleťové 
sérum značky Dr. Agera Azulene o objemu 50 g v hodnotě 549 Kč a 1 pleťové sérum 
značky Dr. Agera Hyaluronic Acid o objemu 50 ml v hodnotě 549 Kč, které si 
vložila do své kabelky černé barvy s popruhem přes rameno, poté přistoupila k 
pokladně prodejny, kde uhradila jiné vybrané zboží, zboží, které měla uložené v 
kabelce, pronesla přes pokladnu, aniž by je uhradila, tím způsobila společnosti 
dm drogerie markt s. r. o., IČO: 47239581, se sídlem Jeronýmova 1485, České 
Budějovice 6, 370 01 České Budějovice, Škodu v celkové výši 1 098 Kč,  
a jednání pod body 5) - 7) se rovněž dopustila poté, co byla trestním příkazem 
Okresního soudu v Trutnově, čísla jednacího 4 T 82/2019-109, ze dne 30. 5. 
2019, pravomocným dne 25. 7. 2019, uznána vinnou přečinem krádeže podle § 205 
odst. 1 písm. a) tr. zákoníku, za který jí byl uložen peněžitý trest v částce 
10 000 Kč (100 denních sazeb po 100 Kč) se stanovením náhradního trestu odnětí 
svobody v trvání 2 měsíců, přičemž toto odsouzení nebylo zahlazeno.  

Za uvedenou trestnou činnost byla odsouzena podle § 205 odst. 4 tr. zákoníku za 
použití § 45 odst. 1 tr. zákoníku ke společnému trestu odnětí svobody v trvání 
dvou roků, pro jehož výkon byla zařazena podle § 56 odst. 2 písm. a) tr. 
zákoníku do věznice s ostrahou. 

Podle § 228 odst. 1 tr. ř. byla obviněná zavázána zaplatit na náhradu škody 
poškozeným společnosti CCC Czech, s.r.o., IČ: 26848601, se sídlem Českomoravská 
čp. 2420, 190 93 Praha 9, částku 999 Kč a I.  R., narozené XY,  IČ:  XY,  se 
sídlem XY,  částku 1 000 Kč a společnosti dm drogerie markt, s. r. o., IČO: 
47239581, se sídlem Jeronýmova 1485/19, České Budějovice 6, 370 01 České 
Budějovice, částku 5 855 Kč.

Podle § 229 odstavec 1 tr. ř. byla poškozená společnost Tesco Stores ČR, a.s., 
IČ 45308314, se sídlem Alešova čp. 3093, Dvůr Králové nad Labem odkázána se 
svým nárokem na náhradu škody na řízení ve věcech občanskoprávních. 

Odvolání obviněné odvolací soud podle § 256 tr. ř. zamítl.

Proti citovanému pravomocnému rozsudku Krajského soudu v Hradci Králové podal 
ministr spravedlnosti podle § 266 odst. 1, 2 tr. ř. stížnost pro porušení 
zákona ve prospěch obviněné P.  R.   Podle názoru ministra spravedlnosti byl 
tímto rozsudkem porušen zákon v § 205 odst. 4 písm. b) tr. zákoníku v 
neprospěch obviněné, když naplnění znaku kvalifikované skutkové podstaty podle 
§ 205 odst. 4 písm. b) tr. zákoníku bylo dovozeno pouze z časové souvislosti 
tohoto činu s událostí vážně ohrožující život nebo zdraví lidí. Odkázal přitom 
na rozsudek velkého senátu trestního kolegia Nejvyššího soudu ze dne 16. 3. 
2021, sp. zn. 15 Tdo 110/2021, a nález Ústavního soudu ze dne 20. 7. 2021, sp. 
zn. IV. ÚS 767/21.

Stěžovatel namítl, že krajský soud uznal obviněnou vinnou zločinem krádeže 
podle § 205 odst. 4 písm. b) tr. zákoníku, a to pouze na základě skutečnosti, 
že se obviněná trestné činnosti dopustila v době nouzového stavu vyhlášeného 
usnesením vlády České republiky č. 69/2020 Sb. (číslo 194) ze dne 12. 3. 2020 v 
souladu s čl. 5 a 6 ústavního zákona č. 110/1998 Sb., o bezpečnosti České 
republiky. Odkázal na rozsudek velkého senátu trestního kolegia Nejvyššího 
soudu ze dne 16. 3. 2021, sp. zn. 15 Tdo 110/2021 s tím, že z odůvodnění tohoto 
rozsudku plyne, že pouhá existence nouzového stavu nemůže sama o sobě zakládat 
naplnění kritérií obsažených v ustanovení  § 205 odst. 4 písm. b) tr. zákoníku.

V daném případě se obviněná dopustila trestné činnosti ve dnech 3. 4. 2020 a 
12. 4. 2020, tedy „za jiné události vážně ohrožující život nebo zdraví lidí” ve 
smyslu § 205 odst. 4 písm. b) tr. zákoníku, konkrétně v době výskytu koronaviru 
označovaného jako SARS CoV-2 a způsobujícího onemocnění COVID-19 v pandemickém 
rozsahu, nicméně věcná souvislost spáchané krádeže s touto událostí absentuje. 
S ohledem na způsob a okolnosti spáchání trestného činu – odcizení 
drogistického zboží z volného prodeje – nelze dospět k závěru, že by obviněná 
pandemické situace jakkoli využila či zneužila ke spáchání trestné činnosti 
nebo že by jí existující omezení či opatření spáchání trestného činu nějakým 
způsobem umožnila nebo usnadnila. Stejně tak trestná činnost nesměřovala proti 
předmětům, které by z důvodu pandemické situace zasluhovaly zvýšenou ochranu.

V předmětné trestní věci došlo k nesprávnému právnímu posouzení skutku, neboť 
naplnění znaku jeho kvalifikované skutkové podstaty podle § 205 odst. 4 písm. 
b) tr. zákoníku bylo dovozeno pouze z časové souvislosti tohoto činu s událostí 
vážně ohrožující život nebo zdraví lidí. Jednání obviněné mělo být 
kvalifikováno pouze jako přečin krádeže podle § 205 odst. 2 tr. zákoníku a 
trest měl být obviněné ukládán podle 205 odst. 2 tr. zákoníku, který stanoví 
trestní sazbu v rozmezí šesti měsíců až tří let. Z tohoto důvodu je uložený 
trest odnětí svobody trestem excesivním. Napadeným rozsudkem, tak byl v 
důsledku nesprávného právního posouzení skutku porušen zákon v ustanovení § 205 
odst. 4 písm. b) tr. zákoníku v neprospěch obviněné. 

Závěrem ministr spravedlnosti ČR navrhl, aby Nejvyšší soud podle § 268 odst. 2 
tr. ř. vyslovil porušení zákona v ustanovení § 205 odst. 4 písm. b) tr. 
zákoníku v neprospěch obviněné P.  R., aby podle § 269 odst. 2 tr. ř. zrušil 
rozsudek Krajského soudu v Hradci Králové ze dne 30. 9. 2020, č. j. 12 To 
179/2020-243, a to včetně dalších rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu, a 
aby dále postupoval podle § 270 odst. l tr. ř., tj. aby přikázal věc Krajskému 
soudu v Hradci Králové k novému projednání a rozhodnutí, případně sám podle § 
271 odst. 1 tr. ř.

K podané stížnosti pro porušení zákona se písemně vyjádřila státní zástupkyně 
činná u Nejvyššího státního zastupitelství.  Poukázala na okolnosti vyplývající 
z procesního spisu a na rozsudek velkého senátu trestního kolegia Nejvyššího 
soudu ze dne 16. 3. 2021, sp. zn. 15 Tdo 110/2021 s tím, že z odůvodnění tohoto 
rozsudku plyne, že pouhá existence nouzového stavu nemůže sama o sobě zakládat 
naplnění kritérií obsažených v ustanovení § 205 odst. 4 písm. b) tr. zákoníku. 
V předmětné trestní věci tak došlo k nesprávnému právnímu posouzení skutku, 
neboť naplnění znaku jeho kvalifikované skutkové podstaty podle § 205 odst. 4 
písm. b) tr. zákoníku bylo dovozeno pouze z časové souvislosti tohoto činu s 
událostí vážně ohrožující život nebo zdraví lidí. Závěrem uvedla, že se plně 
ztotožňuje s podanou stížností pro porušení zákona a navrhla této vyhovět.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Jak bylo uvedeno shora trestného jednání popsaného pod body 5) a 6) se obviněná 
podle zjištění okresního a následně krajského soudu dopustila v době, kdy byl 
vyhlášen usnesením vlády České republiky č. 69/2020 Sb. (číslo 194) ze dne 12. 
3. 2020 v souladu s čl. 5 a 6 ústavního zákona č. 110/1998 Sb., o bezpečnosti 
České republiky, nouzový stav pro území České republiky z důvodu ohrožení 
zdraví v souvislosti s prokázáním výskytu koronaviru SARS Co V-2 na území České 
republiky, a to na dobu 30 dnů od 14:00 hodin dne 12. 3. 2020, kdy tento byl 
následně usnesení Vlády ČR č. 396 ze dne 9. 4. 2020 a následně usnesení vlády 
ČR Č. 485 ze dne 30. 04. 2020 prodloužen do 17. 5. 2020, kdy tímto dnem 
ukončila vláda ČR nouzový stav a uvedených jednání se dopustil přesto, že byl 
odsouzen rozsudkem Okresního soudu v Karviné pod sp. zn. 9 T 35/2018 dne 26. 
03. 2018, který nabyl právní moci dne 26. 03. 2018, za přečin krádeže podle § 
205 odst. 1 písm. a), písm. b), písm. d), odst. 2 trestního zákoníku ke 
společnému úhrnnému trestu odnětí svobody v trvání 2 roků se zařazením do 
věznice s ostrahou, který vykonal dne 9. 11. 2019. 
 
Podle § 205 odst. 1 tr. zákoníku kdo si přisvojí cizí věc tím, že se jí zmocní, 
a
 a) způsobí tak na cizím majetku škodu nikoliv nepatrnou,
 b) čin spáchá vloupáním,
c) bezprostředně po činu se pokusí uchovat si věc násilím nebo pohrůžkou 
bezprostředního násilí,
 d) čin spáchá na věci, kterou má jiný na sobě nebo při sobě, nebo
e) čin spáchá na území, na němž je prováděna nebo byla provedena evakuace osob, 
bude potrestán odnětím svobody až na dvě léta, zákazem činnosti nebo 
propadnutím věci.

Podle odst. 2 kdo si přisvojí cizí věc tím, že se jí zmocní, a byl za takový 
čin v posledních třech letech odsouzen nebo potrestán, bude potrestán odnětím 
svobody na šest měsíců až tři léta.

Podle odst. 4 odnětím svobody na dvě léta až osm let bude pachatel potrestán,
a) spáchá-li čin uvedený v odstavci 1 nebo 2 jako člen organizované skupiny,
b) spáchá-li takový čin za stavu ohrožení státu nebo za válečného stavu, za 
živelní pohromy nebo jiné události vážně ohrožující život nebo zdraví lidí, 
veřejný pořádek nebo majetek, nebo
c) způsobí-li takovým činem značnou škodu.

Pokud stěžovatel namítal, že jednání pod body 5) a 6) výroku o vině kladené za 
vinu obviněné bylo krajským soudem nesprávně kvalifikováno podle  205 odst. 4 písm. b) tr. zákoníku, a to pouze na základě skutečnosti, že 
obviněná čin spáchala v době nouzového stavu vyhlášeného usnesením vlády České 
republiky č. 194 dne 12. 3. 2020 (s odkazem na závěry uvedené v rozhodnutí 
velkého senátu Nejvyššího soudu ze dne 16. 3. 2021, sp. zn. 15 Tdo 110/2021), 
Nejvyšší soud se s tímto názorem plně ztotožnil.

V této souvislosti Nejvyšší soud připomíná, že okolnost, která podmiňuje 
použití vyšší trestní sazby u trestného činu krádeže podle § 205 odst. 4 písm. 
b) tr. zákoníku a jejíž naplnění zároveň znamená, že jde o zločin (§ 14 odst. 
2, 3 tr. zákoníku), spočívá ve spáchání tohoto činu za stavu ohrožení státu 
nebo za válečného stavu, za živelní pohromy nebo jiné události vážně ohrožující 
život nebo zdraví lidí, veřejný pořádek nebo majetek. Zákon zde tedy počítá s 
naplněním kvalifikované skutkové podstaty podle § 205 odst. 4 písm. b) tr. 
zákoníku a přísnějším postihem pachatele trestného činu krádeže ve čtyřech 
případech. První dva jsou vázané na formální akt příslušného orgánu státu v 
podobě vyhlášení určitého stavu (stavu ohrožení státu nebo válečného stavu), 
byť podmíněného přesně definovanými předpoklady, další dva naopak nejsou 
podmíněné žádným formálním aktem státní moci, ale jen faktickou situací, která 
existuje v daném místě a čase (živelní pohroma nebo jiná událost vážně 
ohrožující život nebo zdraví lidí, veřejný pořádek nebo majetek). 

U znaku kvalifikované skutkové podstaty trestného činu krádeže spočívajícího ve 
spáchání činu za živelní pohromy nebo za jiné události vážně ohrožující život 
nebo zdraví lidí, veřejný pořádek nebo majetek na rozdíl od stavu ohrožení 
státu nebo válečného stavu není výčet uzavřený (taxativní), ale formulace 
umožňuje podřadit pod zmíněný zákonný znak kvalifikované skutkové podstaty 
celou řadu různých událostí, které vykazují odpovídající závažnost a jsou 
srovnatelné s ostatními okolnostmi výslovně vyjmenovanými v posledně citovaném 
ustanovení. Takovou „jinou událostí vážně ohrožující život nebo zdraví lidí“ je 
bezpochyby i ohrožení života a zdraví lidí související s výskytem koronaviru 
označovaného jako SARS CoV-2 a způsobujícího onemocnění COVID-19 v pandemickém 
rozsahu na území České republiky v období asi od měsíce března 2020. Na tuto 
událost pak reagovala i vláda České republiky svým usnesením ze dne 12. 3. 2020 
č. 194, publikovaným pod č. 69/2020 Sb., jímž vyhlásila podle čl. 5 a 6 
ústavního zákona č. 110/1998 Sb., o bezpečnosti České republiky (ve znění 
ústavního zákona č. 300/2000 Sb.), nouzový stav na území České republiky 
(prodloužený do 17. 5. 2020), a poté přijímala celou řadu omezujících a 
regulačních opatření. Jestliže tedy obviněná P.  R.   spáchala trestný čin 
krádeže jednáním ve dnech 3. 4. 2020 a 12. 4. 2020, stalo se tak formálně 
skutečně „za jiné události vážně ohrožující život nebo zdraví lidí“ ve smyslu § 
205 odst. 4 písm. b) tr. zákoníku.

Pokud jde o nouzový stav, spáchání činu za tohoto stavu není znakem 
kvalifikované skutkové podstaty trestného činu krádeže ve smyslu § 205 odst. 4 
písm. b) tr. zákoníku, protože ho nelze zahrnout pod stav ohrožení státu ani 
válečný stav. Nouzový stav ovšem nelze v žádném případě považovat ani za „jinou 
událost vážně ohrožující život nebo zdraví lidí“, protože jednak není událostí, 
ale zejména neohrožuje život nebo zdraví lidí, neboť jeho vyhlášení směřuje 
naopak k tomu, aby bylo takové ohrožení eliminováno, nebo aby se na něj 
odpovídajícím způsobem reagovalo právě v zájmu ochrany života a zdraví lidí. 
Nejvyšší soud v této souvislosti poukazuje na rozhodnutí velkého senátu ze dne 
16. 3. 2021, sp. zn. 15 Tdo 110/2021, který zdůrazňuje, že kvalifikovaná 
skutková podstata trestného činu krádeže podle § 205 odst. 2, odst. 4 písm. b) 
tr. zákoníku může být naplněna v případě „jiné události vážně ohrožující život 
nebo zdraví lidí“ (např. i ve vztahu k nyní aktuálnímu výskytu koronaviru 
označovaného jako SARS CoV-2 a způsobujícího onemocnění COVID-19 v pandemickém 
rozsahu) bez ohledu na vyhlášený nouzový stav, na který není vázána, tedy i 
tehdy, nebyl-li vládou vůbec vyhlášen nebo nebyl-li Poslaneckou sněmovnou 
Parlamentu České republiky již vyhlášený nouzový stav prodloužen. Rozhodující 
je jen existence takové jiné události, kterou lze sice dovozovat též z 
formálních rozhodnutí a aktů příslušných orgánů státu, ale i z dalších poznatků 
a informací. 

Velký senát trestního kolegia Nejvyššího soudu ve svém rozhodnutí konstatoval, 
že je třeba posoudit, zda měl spáchaný trestný čin vůbec nějakou jinou než jen 
časovou souvislost s uvedenou událostí tak, aby byl namístě jeho podstatně 
přísnější trestní postih a jeho kvalifikace místo přečinu jako typově 
závažnějšího zločinu. Nejvyšší soud se neztotožnil s těmi závěry soudů nižších 
stupňů, z nichž vyplývá, že k naplnění okolnosti, která podmiňuje použití vyšší 
trestní sazby podle § 205 odst. 4 písm. b) tr. zákoníku, postačí, jestliže byl 
čin spáchán v době, kdy zde byla určitá událost vážně ohrožující život nebo 
zdraví lidí, veřejný pořádek nebo majetek, a na místě jejího výskytu. S odkazem 
na rozhodnutí velkého senátu Nejvyššího soudu ze dne 16. 3. 2021, sp. zn. 15 
Tdo 110/2021 je zapotřebí uvést, že k tomu, aby mohly být ty případy krádeží, 
které jsou jinak pouhými přečiny (§ 205 odst. 1, 2 a 3 tr. zákoníku) posouzeny 
jako zločiny v důsledku naplnění některého ze zákonných znaků podle § 205 odst. 
4 písm. b) tr. zákoníku a postiženy podstatně přísnějším trestem odnětí svobody 
(se sazbou od 2 roků do 8 let), zde musí být určitá věcná souvislost spáchané 
krádeže s danou událostí vážně ohrožující život nebo zdraví lidí, veřejný 
pořádek nebo majetek. Přitom může jít o různou souvislost spočívající např. v 
tom, že pachatel přímo využije či zneužije ke spáchání trestného činu 
existující událost, která vážně ohrožuje život nebo zdraví lidí, veřejný 
pořádek nebo majetek, anebo mu taková událost umožní či usnadní spáchání 
trestného činu, popřípadě pachatel počítá s tím, že v důsledku této události či 
opatření vyvolaných k jejímu řešení nebo zvládání nebude odhalena jeho trestná 
činnost, resp. pachatel nebude zjištěn a dopaden apod. Uvedená souvislost je 
pak zřejmá zejména v případě, jestliže trestný čin pachatele bude zaměřen přímo 
proti opatřením či omezením učiněným k řešení zmíněné situace, anebo bude mařit 
či ztěžovat její zvládnutí nebo odvrácení atd.

Ve výše uvedeném rozhodnutí dospěl velký senát trestního kolegia Nejvyššího 
soudu k závěru, z něhož je nutno v nyní projednávaném případě vycházet, tj. že 
možnost naplnění zákonného znaku podle § 205 odst. 4 písm. b) tr. zákoníku 
spočívajícího ve spáchání trestného činu krádeže za „jiné události vážně 
ohrožující život nebo zdraví lidí“, je třeba podmínit existencí nejen časové a 
místní souvislosti s takovou událostí, ale též věcnou souvislostí s ní, tedy 
tím, že se určitým konkrétním způsobem projevila při spáchání trestného činu 
jeho pachatelem. Takový vztah bude dán zejména tehdy, usnadnila-li zmíněná 
událost (nebo omezení či jiná opatření přijatá v jejím důsledku) spáchání 
trestného činu pachateli či se jinak významněji projevila v jeho prospěch, 
anebo pokud se spáchaný čin týkal konkrétních předmětů, které mají zvláštní 
důležitost pro řešení dané události, a proto zasluhují zvýšenou ochranu i 
trestním právem (např. respirátory, dezinfekční prostředky, zdravotnické 
potřeby apod. v případě zvládání pandemie způsobené virovým onemocněním). 

V trestní věci obviněné P.   R.    rozhodoval krajský soud dne 30. 9. 2020, tj. 
před rozhodnutím velkého senátu (ze dne 16. 3. 2021) a s ohledem na tehdejší 
praxi soudů nebyla zjišťována žádná ze zmíněných věcných souvislostí obviněnou 
spáchaného trestného činu krádeže s událostí vážně ohrožující život nebo zdraví 
lidí v podobě výskytu koronaviru označovaného jako SARS CoV-2 a způsobujícího 
onemocnění COVID-19 v pandemickém rozsahu, ani soud neuvedl, v čem se vůbec 
tato událost projevila na spáchání trestného činu krádeže. Faktem zůstává, že 
obviněná se trestného jednání dopustila odcizením drogistického zboží v hodnotě 
nepřesahující 10 000 Kč z prostor prodejen Rossmann, s. r. o., a dm drogerie 
market, s. r. o., kdy provoz prodejen nebyl nijak omezen. 

Nejvyšší soud dospěl k závěru, že krajský soud při hodnocení skutkového stavu 
nepostupoval v souladu s požadavkem řádného určení všech znaků skutkové 
podstaty daného trestného činu a učinil tak nesprávné právní posouzení pokud u 
obviněné dovodil naplnění znaku kvalifikované skutkové podstaty trestného činu 
krádeže podle § 205 odst. 4 písm. b) tr. zákoníku, a to pouze z důvodu časové 
(a místní) souvislosti tohoto činu s událostí vážně ohrožující život nebo 
zdraví lidí. 

Vzhledem k argumentaci výše uvedené Nejvyšší soud vyslovil podle § 268 odst. 2 
tr. ř., že napadeným rozsudkem Krajského soudu v Hradci Králové ze dne 30. 9. 
2020, č. j. 12 To 179/2020-243, byl porušen zákon  v ustanovení § 205 odst. 4 
písm. b) tr. zákoníku v neprospěch obviněné P.   R.   Podle § 269 odst. 2 tr. 
ř. napadený rozsudek v celém rozsahu zrušil a zároveň zrušil i všechna další 
rozhodnutí na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu. 

Podle § 270 odst. 1 tr. ř. přikázal věc Krajskému soudu v Hradci Králové s tím, 
aby ji v potřebném rozsahu znovu projednal a rozhodl. V novém hlavním líčení se 
krajský soud bude důsledně zabývat nejen existencí časové a místní souvislosti 
s takovou událostí, ale též věcnou souvislostí s ní, tedy tím, zda se určitým 
konkrétním způsobem projevila při spáchání trestného činu a své konečné právní 
závěry bude náležitě kvalifikovat v kontextu právních názorů Nejvyššího soudu 
učiněných v tomto rozhodnutí, při respektování ustanovení § 270 odst. 4 tr. ř. 
Na výrok o vině pak bude muset navázat i odpovídající nový výrok o trestu. 
Nejvyšší soud v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněné (§ 273 tr. ř.). 

Nejvyšší soud rozhodl o podané stížnosti pro porušení zákona v souladu s 
novelizovaným zněním ustanovení § 274 odst. 3 písm. a) tr. ř. (viz zák. č. 
418/2021 Sb.) v neveřejném zasedání.      

Poučení: Proti tomuto rozsudku není opravný prostředek přípustný.

V Brně dne 22. 11. 2022

	JUDr. Petr Šabata  
	předseda senátu


