Soud: Nejvyšší soud

Spisová značka: 4 Tz 72/2008

Datum rozhodnutí: 21.10.2008

Typ rozhodnutí: ROZSUDEK




4 Tz 72/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
října  2008 v senátu složeném z předsedy JUDr. Františka Hrabce a soudců JUDr. 
Danuše Novotné  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného  M. P., 
proti rozsudku Okresního soudu ve Zlíně ze dne 16. 7. 2007 sp. zn. 2 T 
153/2004, a podle § 268 odst. 2 a § 269 odst. 2  tr. ř. rozhodl  t a k t o :

Pravomocným rozsudkem Okresního soudu ve Zlíně ze  dne 16. 7. 2007, sp. zn. 2 T 
153/2004  b y l  p o r u š e n   z á k o n  v ustanovení § 123 tr. ř. v 
neprospěch obviněného M. P.

Napadený rozsudek  s e   z r u š u j e ve výroku o vině a trestu za trestný čin 
maření výkonu úředního rozhodnutí podle § 171 odst. 1 písm. c) tr. zák. 

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

	

O d ů v o d n ě n í :

Obviněný M. P. společně s obviněným R. P. byli rozsudkem Okresního soudu ve 
Zlíně  ze dne 1. 2. 2006 sp. zn. 2 T 153/2004 (č.l. 164) zproštěni podle § 226 
písm. b) tr. ř. obžaloby státní zástupkyně Okresního státního zastupitelství ve 
Zlíně ze dne 15. 6. 2004 č.j. Zt 202/2004, kterou jim  bylo kladeno za vinu, že 
v D., okres Z., si ve dnech 9. 9. 2002  a  4. 11. 2002 společně zapůjčili od A. 
Č., po dohodě s jejím manželem  M. Č., nejprve každý 100.000,- Kč a poté každý 
150.000,- Kč, aniž by při půjčení peněz uvedli, že mají v úmyslu společně tyto 
peníze bez jakéhokoli zajištění  půjčit R. G., přičemž manžele Č. ujišťovali  o 
tom, že mají dostatek prostředků, ze kterých půjčky nejpozději  do 9. 10. 2002 
a poté do 20. 12. 2002 vrátí, stanovené termíny však nedodrželi a půjčky do 
dnešního dne nesplatili, čímž měli spáchat trestný čin podvodu podle § 250 
odst. 1, 3 písm. b) tr. zák., protože v obžalobě označený skutek není trestným 
činem. Poškozená A. Č. byla s nárokem na náhradu škody odkázána na řízení ve 
věcech občanskoprávních. 

Tímto rozsudkem byl zároveň obviněný M. P. uznán vinným trestným činem maření 
výkonu úředního rozhodnutí  podle § 171 odst. 1 písm. c) tr. zák., jehož se 
dopustil tím, že v O., okr. Z., dne 20. 1. 2005 v 15.40 hod řídil na ulici K. 
H. M. osobní automobil značky Audi  a tohoto jednání se dopustil přesto, že mu 
byl rozsudkem  Okresního soudu v Přerově ze dne 17. 6. 2004 č. j. 1 T 
217/2003-82, který nabyl právní moci dne 3. 11. 2004, uložen mj. trest zákazu 
řízení všech motorových vozidel na dobu tří let. 

Za to byl  obviněný P. podle § 171 odst. 1 tr. zák. odsouzen k trestu odnětí 
svobody v trvání 6 měsíců. Podle § 58 odst. 1 tr. zák., § 59 odst. 1 tr. zák. 
mu byl výkon trestu podmíněně odložen na zkušební dobu v trvání 2 let. Dále byl 
obviněnému podle § 49 odst. 1  a § 50 odst. 1 tr. zák. uložen trest zákazu 
činnosti spočívající v zákazu řízení všech motorových vozidel na dobu dvou let. 

Proti uvedenému rozsudku podala odvolání v neprospěch obou obviněných státní 
zástupkyně Okresního státního zastupitelství ve Zlíně (č.l. 177) a to proti té 
části rozsudku, v níž byli obvinění zproštěni obžaloby (tj. ohledně trestného 
činu podvodu). Proti druhé části rozsudku  týkající se trestného činu maření 
výkonu úředního rozhodnutí podle § 171 odst. 1 písm. c) tr. zák., jímž byl 
uznán vinným výhradně obviněný P., odvolání podáno nebylo. 

Krajský soud v Brně, pobočka ve Zlíně, coby soud odvolací, usnesením ze dne 13. 
3. 2007 sp. zn. 6 To 79/2007 (č.l. 191) rozhodl tak, že za splnění podmínek 
uvedených v § 263 odst. 1 písm. b) tr. ř.  napadený rozsudek podle § 258 odst. 
1 písm. a), b), c), odst. 2 tr. ř. zrušil ve zprošťující části. Podle § 259 
odst. 1 tr. ř. pak věc vrátil soudu prvého stupně k novému projednání a 
rozhodnutí. 

Okresní soud ve Zlíně v novém hlavním líčení dne 16. 7. 2007 rozhodl ve věci 
znovu rozsudkem (č.l. 215) tak, že opětovně podle § 226 písm. b) tr. ř. 
zprostil obviněné R. P. a M. P. obžaloby státní zástupkyně  Okresního státního 
zastupitelství  ve Zlíně sp. zn. Zt 202/2004 ohledně skutku, kterým měli 
společně spáchat trestný čin podvodu podle § 250 odst. 1, 3 písm. b) tr. zák. a 
taktéž  znovu uznal obviněného M. P. vinným trestným činem maření výkonu 
úředního rozhodnutí podle § 171 odst. 1 písm. c) tr. zák. Obviněnému P. pak 
podle § 171 odst. 1 tr. zák. uložil trest odnětí svobody v trvání 6 měsíců s 
podmíněným odkladem na zkušební dobu v trvání 2 let a podle    § 49 odst. 1 a § 
50 odst. 1 tr. zák. i trest zákazu činnosti  spočívající  v zákazu řízení všech 
motorových vozidel na dobu 2 let. Oba obvinění se po vynesení rozhodnutí vzdali 
práva na odvolání do protokolu o hlavním líčení (č.l. 213). 

Dne 7. 4. 2008 však obviněný P. i přesto podal proti posledně citovanému 
rozsudku odvolání (č.l. 229), jímž napadl v předmětném rozsudku výrok, jímž byl 
uznán vinným trestným činem maření výkonu úředního rozhodnutí podle § 171 odst. 
1 písm. c)  tr. zák. Krajský soud v Brně, pobočka ve Zlíně usnesením ze dne 29. 
5. 2008 sp. zn.  6 To 254/2008 podané odvolání podle § 253 odst. 1 tr. ř. 
zamítl (č.l. 234). 

Rozsudek Okresního soudu ve Zlíně ze dne 16. 7. 2007 nabyl ve vztahu k 
obviněnému R. P. právní moci dne 26. 1. 2008, ve vztahu k obviněnému M. P. ve 
zprošťujícím výroku z trestného činu podvodu  dne 11. 4. 2008. U odsuzujícího 
výroku ohledně trestného činu maření výkonu úředního rozhodnutí  je na 
rozhodnutí chybně vyznačena právní moc dnem 29. 5. 2008, ve skutečnosti i tato 
část rozsudku ve vztahu k obviněnému P. nabyla právní moci dne 11. 4. 2008, 
(viz  P. Š. a kol. Trestní řád komentář I. díl, 5. vydání, r. 2005,  str. 1007 
marg. 14).

Podle § 266 odst. 1 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného M. P. proti rozsudku 
Okresního soudu ve Zlíně ze dne 16. 7. 2007 č.j. 2 T 153/2004-215. Napadeným 
rozhodnutím byl podle názoru stěžovatele porušen zákon v ustanovení čl. 40 
odst. 5 Listiny základních práv a svobod  a v ustanovení § 11 odst. 1 písm. f) 
tr. ř. v neprospěch tohoto obviněného.

V odůvodnění  stížnosti pro porušení zákona stěžovatel uvedl, že odsuzující 
výrok  z rozsudku ze dne 1. 2. 2006 č. j. 2 T 153/2004-164 ohledně trestného 
činu maření výkonu úředního rozhodnutí podle § 171 odst. 1 písm. c) tr. zák. 
nebyl žádnou z oprávněných osob  napaden opravným prostředkem a nabyl tedy 
právní moci dne 23. 11. 2006. Tento odsuzující výrok nebyl dotčen ani  
usnesením Krajského soudu v Brně, pobočka ve Zlíně ze dne 13. 3. 2007 č. j. 6 
To 79/2007-191, kdy tento rozhodl pouze o zrušení zprošťující části rozsudku. 
Tím, že Okresní soud ve Zlíně o totožném skutku, ohledně kterého již bylo 
pravomocně rozhodnuto rozsudkem ze dne 1. 2. 2006 č. j. 2 T 153/2004-164, 
opětovně rozhodl rozsudkem ze dne 16. 7. 2007 č. j. 2 T 153/2004-215, porušil 
ústavně zaručený princip ne bis in idem. 

V závěru stížnosti pro porušení zákona  stěžovatel navrhl, aby Nejvyšší soud 
podle  § 268 odst. 2 tr. ř. vyslovil, že napadeným rozsudkem Okresního soudu ve 
Zlíně ze dne 16. 7. 2007 č. j. 2 T 153/2004-215 byl v cit. ustanoveních porušen 
zákon v neprospěch obviněného M. P. Dále navrhl,  aby podle § 269 odst. 2 tr. 
ř. napadený rozsudek zrušil ve výroku o vině a o trestu za trestný čin  maření 
výkonu úředního rozhodnutí podle § 171 odst. 1 písm. c) tr. zák. a dále zrušil  
všechna další rozhodnutí  na zrušené výroky  obsahově navazující, pokud 
vzhledem ke změně, k níž došlo zrušením, pozbyla podkladu.   

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla  stížnost pro porušení zákona podána, 
v rozsahu  a z důvodů v ní uvedených, jakož i řízení  napadené části rozhodnutí 
předcházející a dospěl k závěru, že podaná stížnost pro porušení zákona je 
důvodná. 

Z obsahu spisu plynou následující skutečnosti.

Poté, co Okresní soud ve Zlíně vydal dne 1. 2. 2006 rozsudek č.j. 2 T 
153/2004-164, v němž rozhodl v prvé části o zproštění obžaloby obviněného P. 
(spolu s obviněným P.) a ve druhé části uznal obviněného P. vinným trestným 
činem podle § 171 odst. 1 písm. c) tr. zák., podala státní zástupkyně odvolání  
pouze proti zprošťující části předmětného rozsudku. Nikoli již proti části 
rozsudku, v níž byl obviněný P. uznán vinným. Tato odsuzující část rozsudku 
nebyla stání zástupkyní ani jinou oprávněnou osobou opravným prostředkem 
napadena a tak nabyla právní moci uplynutím osmého dne od doručení písemného 
vyhotovení rozhodnutí (vzhledem k osobám oprávněným podle § 247 odst. 2  tr. 
ř.), tj. dne 23. 11. 2006.

V návaznosti na to odvolací soud na podkladě podaného odvolání zrušil svým 
usnesením napadený rozsudek nikoli celý, nýbrž výhradně v části, v níž byli 
obvinění P. a P. obžaloby zproštěni.    

Následně po vrácení věci odvolacím soudem nalézacímu soudu, tento provedl ve 
věci hlavní líčení (č.l. 207), přičemž  v novém rozsudku ze dne 16. 7. 2007 č. 
j. 2 T 153/2004-215 rozhodl ohledně obou obviněných nejen o skutku, v němž byl 
spatřován obžalobou trestný čin podvodu, nýbrž i o skutku, v němž byl ve vztahu 
k obviněnému P. obžalobou spatřován trestný čin maření výkonu úředního 
rozhodnutí, tj. v části, v níž byl tento obviněný již rozsudkem ze dne 1. 2. 
2006 pravomocně  uznán vinným. 

Jak se podává z poslední strany protokolu o hlavním líčení ze dne 16. 7. 2007, 
obviněný P. se po vysvětlení významu rozsudku a  poučení o opravných 
prostředcích do protokolu práva odvolání vzdal a v zákonné lhůtě nepodala v 
jeho prospěch odvolání ani žádná z oprávněných osob.    

Podle § 123 tr. ř. soud, který rozhoduje znovu ve věci, v níž dřívější rozsudek 
byl na podkladě odvolání, stížnosti pro porušení zákona nebo návrhu na obnovu 
zrušen jen částečně, pojme do nového rozsudku pouze ty výroky, stran nichž věc 
znovu rozhodne. Na souvislost těchto výroků s výroky, v nichž zůstal dřívější 
rozsudek nedotčen, přitom poukáže.   

Z výše uvedeného je zjevné, že Okresní soud ve Zlíně při rozhodování po 
uskutečněném hlavním líčení dne 16. 7. 2007 opominul  skutečnost, že předchozí 
odsouzení obviněného P. za trestný čin maření výkonu  úředního rozhodnutí 
rozsudkem téhož soudu ze dne 1. 2. 2006 je již v právní moci, neboť zrušovací 
rozhodnutí odvolacího soudu ze dne 13. 3. 2007 sp. zn. 6 To 79/2007 se týkalo 
pouze zprošťující části vydaného rozsudku soudu prvního stupně a tudíž ohledně 
pravomocné odsuzující části uvedeného rozsudku týkající se obviněného P. již 
nebylo možné ani důvodné znovu rozhodovat. Okresní soud ve Zlíně tak touto 
částí svého rozsudku napadenou stížností pro porušení zákona nerespektoval 
ustanovení § 123 tr. ř. a svým procesním postupem je porušil. Sekundárním 
důsledkem pak bylo, že pokud okresní soud vyslovil znovu výrok o vině a trestu 
ohledně totožného skutku obviněného P., rozhodl v rozporu se zásadou ne bis in 
idem, která je vyjádřena v ustanovení čl. 40 odst. 5 Listiny základních práv a 
svobod a v ustanovení  § 11 odst. 1 písm. f) tr. ř.     

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu ve Zlíně ze dne 16. 7. 2007 sp. zn. 2 T 153/2004 byl 
porušen zákon  v ustanovení § 123 tr. ř. v neprospěch  obviněného M. P. Podle § 
269 odst. 2  tr. ř. Nejvyšší soud v napadeném rozsudku zrušil část, v níž byl 
obviněný P. odsouzen a potrestán za trestný čin maření výkonu úředního 
rozhodnutí, a to včetně všech dalších rozhodnutí na zrušenou část rozsudku 
obsahově navazujících, pokud vzhledem ke změně, k níž došlo  zrušením, pozbyla 
podkladu. Protože tímto výrokem došlo k nápravě vzniklého nezákonného stavu, 
nebylo již nutné postupem podle § 270 odst. 1 tr. ř. věc přikazovat Okresnímu 
soudu ve Zlíně, aby ji v potřebném rozsahu znovu projednal a rozhodl. 

P o u č e n í : Proti tomuto rozhodnutí není opravný prostředek přípustný.

V Brně  dne 21. října 2008

                                                                                
     Předseda senátu:

                                                                                
    JUDr. František H r a b e c  
