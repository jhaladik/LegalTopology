Soud: Nejvyšší soud

Spisová značka: 4 Tz 9/2005

Datum rozhodnutí: 15.02.2005

Typ rozhodnutí: Rozsudek




4 Tz 9/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 15. 
února 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného P.  V., proti pravomocnému rozsudku 
Obvodního soudu pro Prahu 6 ze dne  9. 9. 2003, sp. zn. 16 T 8/2003, a podle § 
268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným rozsudkem Obvodního soudu pro Prahu 6 ze dne 9. 9. 2003, sp. 
zn.        16 T 8/2003,  b y l   p o r u š e n   z á k o n  v ustanoveních § 
36, § 45a odst. 1 tr. zák. a v řízení předcházejícím v ustanovení § 2 odst. 5, 
odst. 6 tr. ř. v neprospěch obviněného P. V.

Napadený rozsudek  s e  z r u š u j e  ve výroku o trestu.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 6  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Obvodního soudu pro Prahu 10 ze dne 20. 7. 2001, sp. zn. 4 T 
81/2001, byl obviněný P. V. uznán vinným trestným činem neplnění odvodní 
povinnosti podle § 267 odst. 1 tr. zák., kterého se dopustil jednáním ze dne 
14. 4. 2000 a ze dne 18. 10. 2000, za což byl odsouzen podle § 267 odst. 1 tr. 
zák. za použití § 314e odst. 2 tr. ř. a za použití § 45 odst. 1 a § 45a odst. 1 
tr. zák. k trestu obecně prospěšných prací ve výměře 350 hodin, podle § 45a 
odst. 1 tr. zák. mu bylo uloženo přiměřené omezení spočívající v povinnosti 
podrobit se odvodní povinnosti. Trestní příkaz byl obviněnému P. V. doručen dne 
8. 11. 2001 a právní moci nabyl dne 20. 12. 2001.

Rozsudkem Obvodního soudu pro Prahu 6 ze dne 9. 9. 2003, sp. zn. 16 T 8/2003, 
byl obviněný P. V. uznán vinným trestným činem krádeže podle § 247 odst. 1 
písm. e) tr. zák., kterého se dopustil jednáním v době od 18. 11. 2000 do 21. 
4. 2001, kdy odcizil v hlavním městě Praze v různých prodejnách společnosti D., 
a.s., se sídlem Z. P. z., R., cigarety v celkové hodnotě 4.670,- Kč, přičemž 
tohoto jednání se dopustil přesto, že byl trestním příkazem Obvodního soudu pro 
Prahu 4 ze dne 29. 3. 2000, sp. zn. 46 T 32/2000, který nabyl právní moci dne 
10. 8. 2000, odsouzen pro trestný čin krádeže podle § 247 odst. 1 písm. b), e) 
tr. zák. k trestu odnětí svobody v trvání tří měsíců, který vykonal ke dni 1. 
1. 2001. Za výše uvedené jednání byl obviněnému P. V. uložen podle § 45 odst. 
1  a § 45a odst. 1 tr. zák. za použití § 35 odst. 2 tr. zák. souhrnný  trest 
obecně prospěšných prací ve výměře 400 hodin. Současně byl podle § 35 odst. 2 
tr. zák. zrušen výrok o trestu z trestního příkazu Obvodního soudu pro Prahu 4 
ze dne 27. 9. 2001, sp. zn. 6 T 120/2001, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. Rozsudek nabyl právní moci dne 15. 11. 2003.

Proti rozsudku Obvodního soudu pro Prahu 6 ze dne 9. 9. 2003, sp. zn. 16 T 
8/2003, podal ministr spravedlnosti České republiky stížnost pro porušení 
zákona ve prospěch obviněného P. V. Vytkl v ní, že zákon byl porušen v 
ustanoveních § 35 odst. 2, § 36, § 45a odst. 1 tr. zák. a v řízení 
předcházejícím i v ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Obvodní soud pro Prahu 6 se neřídil ustanoveními § 36 tr. zák. a § 45a odst. 1 
tr. zák., neboť napadeným rozsudkem byla překročena hranice 400 hodin stanovená 
jako maximální výměra pro trest obecně prospěšných prací vzhledem k dříve 
uloženému trestu obecně prospěšných prací trestním příkazem Obvodního soudu pro 
Prahu 10 ze dne 20. 7. 2001, sp. zn. 4 T 81/2001. Ministr spravedlnosti dále 
namítá, že napadeným rozsudkem měl být správně uložen souhrnný trest podle § 35 
odst. 2 tr. zák. ve vztahu k trestnímu příkazu Obvodního soudu pro Prahu 10 ze 
dne 20. 7. 2001, sp. zn. 4 T 81/2001, neboť mezi souzenými trestnými činy je 
dán znak souhrnnosti.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Obvodního soudu 
pro Prahu 6 ze dne 9. 9. 2003, sp. zn. 16 T 8/2003, byl porušen zákon v 
neprospěch obviněného P. V. ve vytýkaném směru, aby podle § 269 odst. 2 tr. ř. 
zrušil napadený rozsudek a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
rozsudkem Obvodního soudu pro Prahu 6 ze dne 9. 9. 2003, sp. zn. 16 T 8/2003, 
měl být uložen souhrnný trest ve vztahu k trestnímu příkazu Obvodního soudu pro 
Prahu 10 ze dne 20. 7. 2001, sp. zn. 4 T 81/2001.

Obviněný P. V. byl trestním příkazem Obvodního soudu pro Prahu 10 ze dne 20. 7. 
2001, sp. zn. 4 T 81/2001, uznán vinným trestným činem neplnění odvodní 
povinnosti podle § 267 odst. 1 tr zák., kterého se dopustil jednáním ze dne 
14.4.2000 a ze dne 18.10.2000, dále byl trestním příkazem Obvodního soudu pro 
Prahu 4 ze dne 27. 9. 2001 sp. zn. 6 T 120/2001, uznán vinným trestným činem 
krádeže podle § 247 odst. 1 písm. e) tr. zák., kterého se dopustil jednáním ze 
dne 20. 7. 2001 a rozsudkem Obvodního soudu pro Prahu 6 ze dne 9. 9. 2003, sp. 
zn. 16 T 8/2003, byl obviněný P. V. uznán vinným trestným činem krádeže podle § 
247 odst. 1 písm. e) tr zák., kterého se dopustil jednáním v době od 18. 11. 
2000 do 21. 4. 2001.  Z uvedeného je zřejmé, že všechny uvedené trestné činy 
byly obviněným P. V. spáchány dříve, než byl než byl soudem prvního stupně 
vyhlášen odsuzující rozsudek či doručen trestní příkaz za jiný jeho trestný 
čin, a proto jsou tyto trestné činy ve vztahu souběhu.

Za této situace měl být obviněnému P. V. rozhodnutím Obvodního soudu pro Prahu 
6 správně uložen souhrnný trest za všechny uvedené trestné činy při současném 
zrušení nejen výroku o trestu z trestního příkazu Obvodního soudu pro Prahu 4 
ze dne 27. 9. 2001, sp. zn. 6 T 120/2001, ale také výroku o trestu z trestního 
příkazu Obvodního soudu pro Prahu 10 ze dne 20. 7. 2001, sp. zn. 4 T 81/2001, 
podle zásad uvedených v ustanovení § 35 odst. 2 tr. zák.

Dále je třeba uvést, že podle § 36 tr. zák. platí, že pokud soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 může soud uložit trest obecně prospěšných prací ve výměře 
od 50 do 400 hodin.

V případě projednávané trestní věci byl obviněný P. V. nejprve odsouzen 
trestním příkazem Obvodního soudu pro Prahu 10 ze dne 20. 7. 2001, sp. zn. 4 T 
81/2001, k trestu obecně prospěšných prací ve výměře 350 hodin a poté byl 
odsouzen rozsudkem Obvodního soudu pro Prahu 6 ze dne 9. 9. 2003, sp. zn. 16 T 
8/2003, k dalšímu trestu obecně prospěšných prací, tentokrát ve výměře 400 
hodin.

Jak vyplývá z podnětu ke stížnosti pro porušení zákona  Probační a mediační 
služby, střediska Praha, ze dne 10. 8. 2004, v době rozhodnutí Obvodního soudu 
pro Prahu 6 o uložení dalšího trestu obecně prospěšných prací nezahájil 
obviněný P. V. výkon trestu obecně prospěšných prací, který mu byl uložen 
trestním příkazem Obvodního soudu pro Prahu 10 ze dne 20. 7. 2001, sp. zn. 4 T 
81/2001.

Za této situace je zřejmé, že trest obecně prospěšných prací uložený obviněnému 
P. V. rozsudkem Obvodního soudu pro Prahu 6 ze dne 9. 9. 2003, sp. zn. 16 T 
8/2003, ve výměře 400 hodin spolu s dosud nevykonanou částí dříve uloženého 
trestu obecně prospěšných prací  přesahoval o 350 hodin nejvyšší výměru 
dovolenou trestním zákonem pro trest obecně prospěšných prací, která je 
stanovena na 400 hodin.

Z uvedeného vyplývá, že Obvodní soud pro Prahu 6 rozsudkem ze dne 9. 9. 
2003,        sp. zn. 16 T 8/2003, porušil zákon v ustanovení § 36 tr. zák. a § 
45a odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému P. V.

Z obsahu trestního spisu vedeného u Obvodního soudu pro Prahu 6 pod sp. zn. 16 
T 8/2003 dále vyplývá, že Obvodní soud pro Prahu 6, ač měl k dispozici opis z 
rejstříku trestů obviněného, v němž bylo uvedeno i odsouzení trestním příkazem 
Obvodního soudu pro Prahu 10 ze dne 20. 7. 2001, sp. zn. 4 T 81/2001 (č. l. 
36), a dále i kopii výše uvedeného trestního příkazu (č. l. 20), nezjistil, zda 
obviněný P. V. trest obecně prospěšných prací, který mu byl označeným trestním 
příkazem uložen, vykonal, v důsledku čehož neshromáždil všechny údaje potřebné 
pro rozhodnutí ve věci. Obvodní soud pro Prahu 6 tak nezjistil skutkový stav 
věci v rozsahu, který byl nezbytný pro jeho rozhodnutí, důkazy chybně 
zhodnotil, v důsledku čehož byl napadeným trestním příkazem porušen zákon i v 
ustanovení  § 2 odst. 5, odst. 6 tr. ř. v neprospěch obviněného P. V.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného rozsudku. Podle § 266 odst. 2 tr. ř. však lze proti 
výroku o trestu podat stížnost pro porušení zákona jen tehdy, jestliže trest je 
ve zřejmém nepoměru k stupni nebezpečnosti činu pro společnost nebo k poměrům 
pachatele nebo jestliže uložený druh trestu je v zřejmém rozporu s účelem 
trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 350 hodin, v zřejmém rozporu s jeho účelem.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným rozsudkem Obvodního soudu pro Prahu 6 ze dne 9. 9. 
2003, sp. zn. 16 T 8/2003, byl porušen zákon v ustanoveních § 36, § 45a odst. 1 
tr. zák. a v řízení předcházejícím též v ustanovení § 2 odst. 5, odst. 6 tr. ř. 
v neprospěch obviněného P. V., napadený rozsudek zrušil ve výroku o trestu, 
jakož i všechna další rozhodnutí na zrušený výrok obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 6, aby věc 
v potřebném rozsahu znovu projednal a rozhodl, tedy aby postupoval podle § 35 
odst. 2  tr. zák. a uložil obviněnému rozsudkem souhrnný trest ve vztahu nejen 
k trestnímu příkazu Obvodního soudu pro Prahu 4 ze dne 27. 9. 2001, sp. zn. 6 T 
120/2001, ale i k trestnímu příkazu Obvodního soudu pro Prahu 10 ze dne 20. 7. 
2001, sp. zn. 4 T 81/2001, a aby při rozhodování o trestu obviněného P. V. 
respektoval další zákonná ustanovení, včetně ustanovení § 45a odst. 1 tr. zák. 
upravující maximální výši trestu obecně prospěšných prací. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného P. V., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 15. února 2005

Předseda senátu:

JUDr. J. P.
