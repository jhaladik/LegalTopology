Soud: Nejvyšší soud

Spisová značka: 4 Tz 49/2003

Datum rozhodnutí: 10.06.2003

Typ rozhodnutí: Rozsudek




4 Tz 49/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            10. června 2003 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky v 
neprospěch obviněného O. H., proti rozsudku Krajského soudu v Hradci Králové ze 
dne 13. 1. 2003, sp. zn. 11 To 558/2002, v trestní věci Okresního soudu v 
Semilech sp. zn. 8 T 247/2001 a podle § 268 odst. 2 tr. ř. rozhodl t a k t o :

Rozsudkem Krajského soudu v Hradci Králové ze dne 13. 1. 2003, sp. zn. 11 To 
558/2002 a v řízení, které mu předcházelo,   b y l   p o r u š e n   z  á k o 
n  v ustanoveních § 254 odst. 1, § 258 odst. 1 písm. d), e), f) tr. ř. a v 
ustanoveních § 23 odst. 1, § 31 odst. 1 a § 58 odst. 1 tr. zák. ve prospěch 
obviněného O. H.

Odůvodnění:

Pravomocným trestním příkazem samosoudce Okresního soudu v Semilech ze dne 23. 
1. 2001, sp. zn. 8 T  13/2001, byl obviněný O. H. uznán vinným trestným činem 
ublížení na zdraví podle § 224 odst. 1, odst. 2 tr. zák., kterého se dopustil 
tím, že:

V T., okres S., dne 16. 9. 2000 kolem 10.20 hodin, na silnici č. 35, si jako 
řidič osobního automobilu zn. Škoda 120 L,  počínal v rozporu s ustanoveními § 
8 odst. 1 a § 16 odst. 1 vyhlášky č. 99/89 Sb., když v místě, kde se silnice 
mírně stáčí vlevo, nepřizpůsobil způsob jízdy svým schopnostem a vlastnostem 
vozidla, vjel s vozidlem na pravou krajnici, kde po stržení řízení vlevo s 
vozidlem dostal smyk, ve kterém přejížděl přes protisměrný pruh silnice č. 35 v 
době, kdy zde přijíždělo osobní vozidlo zn. Audi A6, řízené P. M. a cyklista 
Ing. S. K., a tak obviněný ve smyku s vozidlem v tomto protisměrném pruhu 
nejprve narazil do pravé části přední části vozidla zn. Audi a poté pravým 
kolem vozidla srazil cyklistu Ing. S. K. a dále vozidlo řízené obviněným 
pokračovalo v jízdě přes travnatý trojúhelník do odbočovacího jízdního pruhu od 
silnice č. 35, kde přední částí narazilo do levého boku osobního vozidla zn. 
Škoda Felicia Combi, řízeného Ing. Z. K., které se nárazem odrazilo do vzduchu, 
kde se převrátilo na střechu a dopadlo na kola do protisměru původního směru 
jízdy mimo silnici, a vozidlo řízené obviněným se při tomto střetu zastavilo na 
uvedeném odbočujícím pruhu, přičemž při nehodě utrpěl cyklista Ing. S. K. těžká 
zranění, kterým po převozu v nemocnici v L. téhož dne podlehl, a spolujezdec ve 
vozidle zn. Škoda Felicia Combi nezletilý Z. K. utrpěl podvrtnutí krční páteře 
spojené s léčením nejméně do 24. 10. 2000.

Za uvedené jednání byl obviněný podle § 224 odst. 2 tr. zák. s přihlédnutím k 
ustanovení § 314e odst. 2 tr. ř., ve znění účinném do 31. 12. 2001, odsouzen k 
trestu odnětí svobody v trvání dvanácti měsíců, přičemž výkon trestu mu byl 
podle § 58 odst. 1 písm. a) tr. zák., ve znění účinném do 31. 12. 2001, a § 59 
odst. 1 tr. zák. podmíněně odložen na zkušební dobu tří let, dále mu byl podle 
§ 53 odst. 1 tr. zák., vyměřen peněžitý trest ve výši 35 000 Kč a podle § 54 
odst. 2 tr. zák. mu byl pro případ, že peněžitý trest nevykoná, stanoven 
náhradní trest odnětí svobody na dobu čtyř měsíců a konečně mu byl uložen 
podle  § 49 odst. 1 tr. zák. a § 50 odst. 1 tr. zák. trest zákazu činnosti 
spočívající v zákazu řízení motorových vozidel na dobu pěti let.

Z podnětu stížnosti pro porušení zákona, kterou ve prospěch i v neprospěch 
obviněného O. H. podal ministr spravedlnosti proti výše citovanému pravomocnému 
trestnímu příkazu Okresního soudu v Semilech, přezkoumal Nejvyšší soud České 
republiky způsob rozhodování v předmětné kauze a rozsudkem ze dne 6. 9. 2001 
sp. zn. 5 Tz 190/2001  rozhodl podle § 268 odst. 2 tr. ř., § 269 odst. 2 tr. ř. 
a § 270 odst. 1 tr. ř. za splnění podmínek § 272 odst. 1 tr. ř., ve znění 
účinném do 31. 12. 2001, že pravomocným trestním příkazem Okresního soudu v 
Semilech ze dne 23. 1. 2001 sp. zn. 8 T 13/2001 a v řízení jež mu předcházelo, 
byl ve prospěch i v neprospěch obviněného O. H. porušen zákon v ustanoveních § 
2 odst. 5 tr. ř., § 2 odst. 6 tr. ř., § 314e odst. 1, odst. 3 t  r. ř. ve znění 
účinném do 31. 12. 2001, § 31 odst. 1 tr. zák. ve znění  účinném do 31. 12. 
2001 a § 54 odst. 1 tr. zák. a uvedený trestní příkaz zrušil, jakož i všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením trestního příkazu, pozbyla podkladu a Okresnímu 
soudu v Semilech přikázal, aby věc v potřebném rozsahu znovu projednal a 
rozhodl.

Nejvyšší soud se ve svém rozsudku mimo jiné zabýval problematikou trestu odnětí 
svobody uloženého obviněnému O. H. uvedeným trestním příkazem Okresního soudu v 
Semilech ve výměře dvanácti měsíců s tím, že jeho výkon byl obviněnému 
podmíněně odložen na zkušební dobu tří let, a konstatoval, že došlo k pochybení 
při jeho ukládání, přičemž připomněl, že podle ustanovení § 23 odst. 1 tr. zák. 
je účelem trestu chránit společnost před pachateli trestných činů, zabránit 
odsouzenému v dalším páchání trestné činnosti a vychovat jej k tomu, aby vedl 
řádný život, a tím působit výchovně i na ostatní členy společnosti. Dále 
Nejvyšší soud citoval ustanovení § 31 odst. 1 tr. zák. ve znění účinném do 31. 
12. 2001, podle kterého soud při stanovení druhu trestu a jeho výměry přihlédne 
ke stupni nebezpečnosti činu pro společnost (§ 3 odst. 4 tr. zák.), k možnosti 
nápravy a poměrům pachatele. Přijme-li soud záruku za nápravu pachatele, vezme 
v úvahu také výchovný vliv toho, kdo záruku nabídl, a uloží trest se zřetelem k 
této okolnosti. Obviněný O. H. byl podle zjištění Nejvyššího soudu odsouzen 
rozsudkem Okresního soudu v Semilech ze dne 10. 1. 2000 sp. zn. 4 T 279/99 pro 
trestný čin krádeže podle § 247 odst. 1, odst. 2 tr. zák. a další k 
osmiměsíčnímu trestu odnětí svobody, pro jehož výkon byl zařazen do věznice s 
dozorem a tento trest vykonal dne 3. 4. 2000, přičemž Nejvyšší soud vyjádřil 
názor, že výkon nepodmíněného trestu odnětí svobody zřejmě nesplnil v případě 
obviněného O. H. svůj účel, protože v krátké době po jeho výkonu spáchal 
nedbalostní trestný čin, pro který byl odsouzen napadeným trestním příkazem. 
Trest uložený předmětným trestním příkazem proto podle Nejvyššího soudu 
neodpovídal hlediskům uvedeným v § 31 odst. 1 tr. zák.

Poté předmětnou trestnou činnost obviněného O. H. projednal v hlavním líčení 
samosoudce Okresního soudu v Semilech, který dne 4. 9. 2002 vydal rozsudek sp. 
zn.  8 T 247/2001, jímž obviněného poté, když dospěl ke zcela shodným skutkovým 
zjištěním jako ve zrušeném trestním příkazu, opět uznal vinným trestným činem 
ublížení na zdraví podle § 224 odst. 1, odst. 2 tr. zák. a odsoudil ho podle § 
224 odst. 2 tr. zák. k osmnáctiměsíčnímu trestu odnětí svobody, jehož výkon byl 
obviněnému podmíněně odložen podle § 58 odst. 1 tr. zák. a § 59 odst. 1 tr. 
zák. na zkušební dobu dvaačtyřiceti měsíců a podle § 49 odst. 1 tr. zák. a § 50 
odst. 1 tr. zák. k trestu zákazu činnosti, spočívající v zákazu řízení 
motorových vozidel na dobu šesti let. Kromě zmíněných výroků o vině  a trestech 
obsahoval rozsudek Okresního soudu v Semilech i výrok podle § 228 odst. 1 tr. 
ř., podle kterého byl obviněný O. H. zavázán k povinnosti nahradit poškozené V. 
z. p. – O. p. S. škodu ve výši 2 084 Kč, jakož i výrok podle § 229 odst. 1 tr. 
ř., jímž byly poškozené Ing. H. K. a  J. K. odkázány se svými nároky na náhradu 
škody na řízení ve věcech občanskoprávních.

Rozsudek Okresního soudu v Semilech ze dne 4. 9. 2002 sp. zn. 8 T 247/2001 však 
nenabyl právní moci, protože byl napaden včas a řádně podaným odvoláním 
státního zástupce Okresního státního zastupitelství v Semilech, které výslovně 
směřovalo pouze proti výroku o trestu odnětí svobody. Státní zástupce podání 
odvolání odůvodnil nejen tím, že soud prvního stupně při ukládání trestu odnětí 
svobody obviněnému O. H. nedostatečně zohlednil vysokou míru nebezpečnosti 
jednání obviněného pro společnost, neboť způsob jeho jízdy bylo nutno podle 
odvolatele hodnotit jako vysoce hazardní, riskantní a bezohledný, ale  i s 
poukazem na trestní minulost obviněného O. H., který krátce před završením 
předmětného deliktu vykonal nepodmíněný trest odnětí svobody, uložený za 
úmyslný trestný čin. Proto státní zástupce odvolacímu soudu navrhl, aby byl 
obviněnému O. H. vyměřen nepodmíněný trest odnětí svobody ve druhé čtvrtině 
zákonné trestní sazby § 224 odst. 2 tr. zák. se zařazením do věznice s dozorem.

Z podnětu odvolání státního zástupce proti rozsudku Okresního soudu v 
Semilech     rozhodl ve věci obviněného Krajský soud v Hradci Králové rozsudkem 
ze dne 13. 1. 2003 sp. zn. 11 To 558/2002 tak, že zrušil podle § 258 odst. 1 
písm. d), e), f) tr. ř. napadený rozsudek v celém rozsahu a podle § 259 odst. 3 
tr. ř. nově rozhodl, že obviněný O. H. se dopustil trestného činu ublížení na 
zdraví podle § 224 odst. 1, odst. 2 tr. zák., když skutek byl v příslušném 
výroku o vině soudu druhé instance popsán stejným způsobem, jako v rozsudku 
Okresního soudu v Semilech  ze dne 4. 9. 2002 sp. zn. 8 T 247/2001 a obviněnému 
uložil podle § 224 odst. 2 tr. zák. trest odnětí svobody v trvání dvanácti 
měsíců, jehož výkon byl podmíněně odložen podle § 58 odst. 1 tr. zák. a § 59 
odst. 1 tr. zák. na zkušební dobu tří let a podle § 49 odst. 1 tr. zák. a § 50 
odst. 1 tr. zák. i trest zákazu činnosti, spočívající v zákazu řízení 
motorových vozidel na dobu pěti let.

Krajský soud v Hradci Králové v odůvodnění svého rozsudku uvedl, že řízení před 
okresním soudem proběhlo v souladu s trestním řádem, a to nejen z hlediska 
respektování ustanovení zajišťujících obhajobu obviněného, ale i z pohledu 
norem upravujících realizaci jednotlivých důkazů. Odvolací soud rovněž 
konstatoval, že soud nalézací se snažil splnit pokyny vyplývající z rozsudku 
Nejvyššího soudu ze dne 6. 9. 2001 sp. zn. 5 Tz 190/2001 a doplnil dokazování o 
závěry znaleckého posudku z oboru silniční dopravy a výslechem svědků Č. a 
JUDr. B., jakož i vyhodnotil schopnosti obviněného O. H. řídit v kritické době 
motorové vozidlo, a také se zabýval otázkou charakteru zranění poškozeného Z. 
K. Po formální stránce nelze podle názoru soudu druhého stupně postupu soudu 
prvního stupně nic vytknout ani v tom, jak výše uvedené důkazy hodnotil ve svém 
rozsudku, jaké závěry vyvodil ohledně právní kvalifikace, a jak rozhodl o 
trestech  a náhradě škody.

Důvodem kasace rozsudku soudu nalézacího a postupu soudu odvolacího podle § 259 
odst. 3 tr. ř., byly podle odůvodnění rozsudku krajského soudu pouze 
skutečnosti legislativně procesního charakteru. V dané souvislosti odvolací 
soud zdůraznil, že rozsudek Nejvyššího soudu ze dne 6. 9. 2001 sp. zn. 5 Tz 
190/2001 konstatoval porušení zákona ve prospěch obviněného O. H. pokud šlo o 
charakter zranění poškozeného Z. K. a zvláště pak v otázce trestu. Za 
rozhodující považoval odvolací soud fakt, že rozsudek Nejvyššího soudu byl 
vyhlášen dne 6. 9. 2001, přičemž dne 31. 10. 2001 rozhodl Ústavní soud České 
republiky svým nálezem, který byl publikován ve Sbírce zákonů pod č. 159/2001 
Sb., že ustanovení § 272 tr. ř. a § 276 věty čtvrté zákona č. 141/1961 Sb., o 
trestním řízení soudním (trestní řád), ve znění pozdějších předpisů, se dnem 
31. 12. 2001 zrušují.

Ve zmíněném nálezu Ústavního soudu bylo podle odvolacího soudu prezentováno, že 
pro oblast intertemporality v civilním i trestním procesu platí princip, podle 
něhož, nestanoví-li zákon jinak, soud postupuje podle procesní úpravy platné a 
účinné v době rozhodování. Soud druhého stupně dospěl k závěru, že zrušení 
ustanovení § 272 tr. ř. mělo s účinností od 31. 12. 2001 za následek zrušení 
kasační a apelační pravomoci Nejvyššího soudu v řízení o stížnosti pro porušení 
zákona podané v neprospěch obviněného.

Tuto, podle názoru odvolacího soudu zásadní skutečnost, nevzal soud první 
instance činný v předmětné trestní věci v potaz, neboť zrušením ustanovení § 
272 tr. ř. měly pozbýt právní význam závěry rozsudku Nejvyššího soudu ze dne 6. 
9. 2001 sp. zn. 5 Tz 190/2001,  které se týkaly již nastíněných otázek porušení 
zákona ve prospěch obviněného O. H. Podle Krajského soudu v Hradci Králové měl 
Okresní soud v Semilech ve svém rozsudku ze dne 4. 9. 2002 sp. zn. 8 T 247/2001 
akceptovat právní stav, způsobený zrušením ustanovení § 272 tr. ř. a ctít to, 
že nápravy chyb v původním trestním příkazu, který byl napaden stížností pro 
porušení zákona, lze dosáhnout podle právní úpravy účinné od 1. 1. 2002 toliko 
cestou dovolání podle § 265a  a následujících trestního řádu. Proto Krajský 
soud v Hradci Králové napadený rozsudek zrušil a znovu rozhodl ve shodě s 
původním trestním příkazem Okresního soudu v Semilech ze dne 23. 1. 2001 sp. 
zn. 8 T 13/2001 pouze s tím rozdílem, že vypustil  výrok o uložení peněžitého 
trestu, jenž byl podle něj učiněn v rozporu s ustanovením § 314e odst. 3 tr. ř.

Proti posledně citovanému rozsudku Krajského soudu v Hradci Králové ze 
dne         13. 1. 2003 sp. zn. 11 To 558/2002 podal ministr spravedlnosti 
stížnost pro porušení zákona v neprospěch obviněného O. H., a to podle § 266 
odst. 2 tr. ř. a ve lhůtě uvedené v § 266a odst. 1 tr. ř., čili výhradně proti 
výroku o trestu, byť z následujícího obsahu této stížnosti lze dovodit, že 
stěžovatel napadá i postup řízení, které vydání rozsudku odvolacího soudu 
předcházelo a mimořádný opravný prostředek je tak podáván i podle § 266 odst. 1 
tr. ř.

Ministr spravedlnosti konkrétně uvádí, že výroky z pravomocného rozsudku 
Krajského soudu v Hradci Králové ze dne 13. 1. 2003 sp. zn. 11 To 558/2002, 
kterými byly obviněnému O. H. uloženy jednak podle § 224 odst. 2 tr. zák. trest 
odnětí svobody v trvání dvanácti měsíců, jehož výkon byl podle § 58 odst. 1 tr. 
zák. a § 59 odst. 1 tr. zák. podmíněně odložen na zkušební dobu tří let, a 
jednak podle § 49 odst. 1 tr. zák. a § 50 odst. 1 tr. zák. trest zákazu 
činnosti, spočívající v zákazu řízení motorových vozidel na dobu pěti let, byl 
ve prospěch obviněného O. H. porušen zákon v ustanoveních § 254 odst. 1 tr. 
ř.,   § 259 odst. 3 tr. ř., a těmito výroky a v řízení předcházejícím též v 
ustanoveních § 31 odst. 1 tr. zák., § 23 odst. 1 tr. zák.,  § 49 odst. 1 tr. 
zák. a § 58 odst. 1 tr. zák.

Z obsahu rozsudku Krajského soudu v Hradci Králové vyplývá, že ke zrušení 
ustanovení § 272 tr. ř. a § 276 věty čtvrté zákona č. 141/1961 Sb., o trestním 
řízení soudním (trestní řád), ve znění pozdějších předpisů, ke dni 31. 12. 
2001, došlo v důsledku vydání nálezu Ústavního soudu ze dne 31. 10. 2001, který 
byl uveřejněn pod č. 159/2001 Sbírky zákonů (úplné znění předmětného nálezu 
Ústavního soudu sp. zn. Pl. ÚS 15/2001 ze dne 31. 10. 2001 bylo publikováno pod 
č. 424/2001 Sbírky zákonů).

Závěr soudu druhého stupně, že dnem 31. 12. 2001, kdy bylo v důsledku nálezu 
Ústavního soudu č. 159/2001 Sb. zrušeno ustanovení § 272 tr. ř., pozbyly 
právního významu závěry rozsudku Nejvyššího soudu ze dne 6. 9. 2001 sp. zn. 5 
Tz 190/2001, které se týkaly porušení zákona ve prospěch obviněného O. H. 
ohledně trestů, které mu byly vyměřeny trestním příkazem Okresního soudu v 
Semilech ze dne 23. 1. 2001 sp. zn. 8 T 13/2001, nemůže obstát, protože 
zrušením ustanovení § 272 tr. ř. byla zrušena toliko kasační a apelační 
pravomoc Nejvyššího soudu v řízení o stížnosti pro porušení zákona podané v 
neprospěch obviněného, nadále se však neruší řízení jako takové, což znamená, 
že  i po 31. 12. 2001 může Nejvyšší soud přijmout v dané věci tzv. akademický 
výrok za účelem sjednocování judikatury pro futuro (§ 268 odst. 2 tr. ř). Z 
toho plyne, že v případech, u nichž byla ministrem spravedlnosti podána 
stížnost pro porušení zákona v neprospěch obviněného, o které nebylo Nejvyšším 
soudem ke dni účinnosti zrušujícího nálezu rozhodnuto, lze po nabytí účinnosti 
derogačního nálezu Ústavního soudu rozhodnout již toliko akademickým výrokem. 
Popsaná situace však v předmětné věci nenastala, protože rozsudek Nejvyššího 
soudu sp. zn. 5 Tz 190/2001 byl vydán dne 6. 9. 2001, tedy ještě předtím, než 
dne 31. 12. 2001 nabyl účinnosti nález Ústavního soudu uveřejněný pod č. 
159/2001 Sb. To znamená, že označené rozhodnutí Nejvyššího soudu nemohlo v 
žádném případě pozbýt v kterékoliv své části právního významu a soudy obou 
stupňů byly povinny se jím řídit, jak ostatně vyplývalo a po 31. 12. 2001 i 
nadále vyplývá z ustanovení § 270 odst. 4 tr. ř., podle něhož je orgán, jemuž 
byla věc přikázána po projednání Nejvyšším soudem, vázán právním názorem, který 
ve věci vyslovil Nejvyšší soud, a je povinen provést procesní úkony, jejichž 
provedení Nejvyšší soud nařídil.

Konstatování Krajského soudu v Hradci Králové, který v rozsudku ze dne 13. 1. 
2003 sp. zn. 11 To 558/2002 uvedl, že postupu soudu prvního stupně nelze ničeho 
vytknout v tom, jak vyhodnotil shromážděné důkazy a jaké právní závěry učinil 
na základě tohoto vyhodnocení ohledně právní kvalifikace předmětného 
protiprávního jednání obviněného O. H., trestech uložených obviněnému a náhradě 
škody, pak podle stěžovatele zcela zjevně neodpovídá postup odvolacího soudu, 
který rozsudek soudu prvního stupně zrušil podle ustanovení § 258 odst. 1 písm. 
d), e), f) tr. ř., a to v celém rozsahu, a za konstatovaného splnění podmínek 
zakotvených v ustanovení § 259 odst. 3 tr. ř. nově ve věci rozhodl. Vydání 
nálezu Ústavního soudu uveřejněného pod č. 159/2001 Sb., o které soud odvolací 
v dané věci výlučně opřel své rozhodnutí, totiž vůbec neopravňovalo Krajský 
soud v Hradci Králové, aby ve smyslu ustanovení § 259 odst. 3 tr. ř. sám ve 
věci rozhodl rozsudkem. Uvedeným způsobem se Krajský soud v Hradci Králové v 
podstatě vyhnul zhodnocení důvodů, které vedly státního zástupce Okresního 
státního zastupitelství v Semilech k podání odvolání, které výslovně směřovalo 
proti výroku o trestu odnětí svobody z rozsudku Okresního soudu v Semilech ze 
dne 4. 9. 2002  sp. zn. 8 T 247/2001.

Za trestný čin ublížení na zdraví podle § 224 odst. 1, 2 tr. zák., jehož se i 
podle pravomocného rozsudku Krajského soudu v Hradci Králové ze dne 13. 1. 2003 
sp. zn.  11 To 558/2002 dopustil obviněný O. H., lze uložit trest odnětí 
svobody v trvání od šesti měsíců do pěti let. Krajský soud v Hradci Králové měl 
zvažovat, zda s ohledem na význam chráněného zájmu, který byl činem obviněného 
O. H. dotčen, na způsob řízení vozidla obviněným O. H., následky činu, 
okolnosti spáchání činu, míru zavinění obviněného a osobu obviněného postačí 
trest odnětí svobody v trvání osmnácti měsíců, jehož výkon byl obviněnému 
podmíněně odložen na zkušební dobu dvaačtyřiceti měsíců, respektive trest 
zákazu činnosti spočívající v zákazu řízení motorových vozidel na dobu šesti 
let, k zajištění účelu trestu ve smyslu ustanovení § 23 odst. 1 tr. zák., tedy 
zda bude dostatečně chránit společnost před pachateli trestných činů, zabrání 
odsouzenému v dalším páchání trestné činnosti a bude výchovně působit na 
pachatele i na ostatní členy společnosti  a zda ve smyslu ustanovení § 31 odst. 
1 tr. zák. budou tyto tresty, vyměřené v jedné třetině zákonem stanovené 
trestní sazby u trestu odnětí svobody, respektive ve dvou třetinách trestní 
sazby u trestu zákazu činnosti, vystihovat stupeň společenské nebezpečnosti 
trestného činu a možnosti nápravy a poměry pachatele.

Ministr spravedlnosti je též toho názoru, že pokud jde o osobu pachatele, měl 
již soud prvního stupně vzít v úvahu skutečnost, že obviněný O. H. byl dne 10. 
1. 2000 odsouzen rozsudkem Okresního soudu v Semilech sp. zn. 4 T 279/99 pro 
tři trestné činy krádeže podle § 247 odst. 1, odst. 2 tr. zák. k nepodmíněnému 
trestu odnětí svobody v trvání osmi měsíců, který vykonal dne 3. 4. 2000. 
Výměru trestu odnětí svobody tento soud nezdůvodnil konkrétními úvahami, které 
by skutečně vycházely ze zákonných hledisek stanovených v ustanovení § 31 odst. 
1 tr. zák. a z toho, jak je v ustanovení § 23 odst. 1 tr. zák. vymezen účel 
trestu, respektive snažil se své rozhodnutí o trestu odůvodnit argumentací, 
která byla značně rozporuplná a tím i nelogická. Nalézací soud nezdůvodnil 
podle zákonných hledisek ani rozhodnutí o podmíněném odkladu trestu odnětí 
svobody. K oběma otázkám,  tj. k výměře trestu odnětí svobody i k podmíněnému 
odkladu jeho výkonu, pouze uvedl, že ukládaný trest musí mít především výchovný 
charakter, aniž by zároveň bylo k dosažení výchovného účelu nutné používat 
represi. Dál, že je sice pravdou, že obviněný O. H. svým jednáním způsobil 
neodčinitelný následek, ale že je třeba na druhé straně zdůraznit, že se jedná 
o delikt nedbalostní a že k tragickému následku došlo jen souhrou náhod. Tyto 
byl obviněný jako řidič sice povinen předvídat a byl povinen tomu přizpůsobit i 
způsob jízdy, což neučinil a navíc dokonce překročil rychlost povolenou právním 
předpisem upravujícím podmínky silničního provozu, a to nejméně o šedesát 
procent, ale na straně druhé se ke svému jednání plně doznal a nesnažil se z 
něho vyvinit hledáním jiných příčin dopravní nehody a dokonce v průběhu 
přípravného řízení projevil prostřednictvím svého obhájce přinejmenším formální 
snahu po náhradě škody, byť poškození toto popírají. Se skutečností, že 
obviněný O. H. byl v minulosti odsouzen k nepodmíněnému trestu odnětí svobody, 
který vykonal pouhých necelých šest měsíců před spácháním předmětného trestného 
činu, se Okresní soud v Semilech vypořádal naprosto neadekvátně s tím, že se 
jedná o přitížení naprosto minimální, protože obviněný byl v minulosti odsouzen 
pouze jedenkrát, a to za trestnou činnost naprosto odlišného charakteru. Soud 
prvního stupně nabyl zároveň přesvědčení, že prvotního, tj. výchovného účelu 
trestu odnětí svobody bude v daném případě dosaženo pouhou pohrůžkou výkonem 
tohoto trestu, a to především s ohledem na osobní hodnocení obviněného a jeho 
postoj k trestnímu řízení. Tímto způsobem soud prvního stupně odůvodnil fakt, 
že trest odnětí svobody neuložil obviněnému jako nepodmíněný, ale podmíněně 
jeho výkon odložil, přičemž stanovil poměrně dlouhou zkušební dobu, aby 
obviněný mohl prokázat svým řádným chováním, že skutečného výkonu trestu odnětí 
svobody nebude třeba. Trest zákazu činnosti, spočívající v zákazu řízení 
motorových vozidel na dobu šesti let, považoval soud nalézací za přiměřený 
vzhledem k okolnostem trestné činnosti, jejím následkům a osobě obviněného.

Tyto úvahy Okresního soudu v Semilech podle stěžovatele svědčí o tom, že 
bagatelizoval či nepřihlížel k okolnostem  rozhodným i pro určení výměry a 
způsobu výkonu trestu odnětí svobody, případně trestu zákazu činnosti, jakými 
byl třeba fakt, že příčinou dopravní nehody obviněného O. H. byla nepřiměřená 
rychlost jím řízeného vozidla, která byla současně i rychlostí nedovolenou (§ 
16 odst. 1, 2 tehdy platné vyhlášky č. 99/1989 Sb.), či skutečnost, že obviněný 
O. H. nepřizpůsobil rychlost jízdy svým schopnostem a  vlastnostem vozidla a 
vjel s vozidlem na pravou krajnici, ačkoliv podle § 8 odst. 1 tehdy platné 
vyhlášky č. 99/1989 Sb. se na silnici jezdí vpravo, a pokud tomu nebrání 
zvláštní okolnosti, při pravém okraji vozovky, nebo zjištění, že kromě 
usmrceného cyklisty Ing. S. K., zapříčinil havárie dalších dvou automobilů a 
vznik poměrně závažného poranění nezletilého Z. K. Ve prospěch obviněného O. H. 
hodnotil soud nalézací pouze dílčí okolnosti, které jsou ve své podstatě 
většinou obecnými proklamacemi, případně pouze charakterizují postoj obviněného 
O. H. ke spáchanému trestnému činu.

Podle stěžovatele je tedy zcela evidentní, že podmíněné odsouzení obviněného O. 
H. bylo v dané věci vyloučeno okolnostmi případu, pokud je například způsob 
jízdy obviněného celkově charakterizován tak, že ho nelze v žádném případě 
považovat jen za běžnou nepozornost, neopatrnost či nesoustředěnost, nýbrž za 
evidentní projev hazardérství.

Pochybení soudu prvního stupně pak svým rozhodnutím prohloubil i soud 
druhostupňový, který rozsudek soudu nalézacího nepřezkoumal způsobem, který mu 
ukládá ustanovení § 254 odst. 1 tr. ř. a po jeho zrušení sám uložil obviněnému 
ještě mnohem mírnější trest odnětí svobody a trest zákazu činnosti, než soud 
nalézací. Z toho vyplývá, že nejen Okresní soud v Semilech, ale tím spíše 
Krajský soud v Hradci Králové, uložil obviněnému O. H. tresty, které jsou ve 
zřejmém nepoměru ke stupni nebezpečnosti činu pro společnost a který je v 
případě podmíněně odloženého trestu odnětí svobody ve zřejmém rozporu s účelem 
zákona (§ 266 odst. 2 tr. ř.).

Vzhledem ke skutečnosti, že v důsledku nálezu pléna Ústavního soudu ze 
dne           31. 10. 2001 sp. zn. Pl. ÚS 15/2001, v úplném znění publikovaného 
pod č. 424/2001 Sb., kterým bylo zrušeno ustanovení § 272 tr. ř. a ustanovení § 
276 věty čtvrté tr. ř., není již možné z podnětu stížnosti pro porušení zákona 
podané v neprospěch obviněného, a po zjištění, že zákon byl porušen v jeho 
prospěch, a za splnění dalších podmínek, jednak zrušit napadené rozhodnutí, 
popřípadě i řízení mu předcházející, a jednak v dalším řízení učinit jiné 
rozhodnutí, které mohlo být pro obviněného méně příznivé, a také s přihlédnutím 
ke všem výše prezentovaným důvodům, ministr spravedlnosti navrhl, aby Nejvyšší 
soud podle § 268 odst. 2 tr. ř. vyslovil, že výroky z pravomocného rozsudku 
Krajského soudu v Hradci Králové ze dne 13. 1. 2003 sp. zn. 11 To 558/2002, 
kterými byly obviněnému O. H. uloženy jednak podle § 224 odst. 2 tr. zák. trest 
odnětí svobody v trvání dvanácti měsíců, jehož výkon byl obviněnému podle § 58 
odst. 1 tr. zák. a § 59 odst. 1 tr. zák. podmíněně odložen na zkušební dobu tří 
let, a jednak podle § 49 odst. 1 tr. zák. a § 50 odst. 1 tr. zák. trest zákazu 
činnosti, spočívající v zákazu řízení motorových vozidel na dobu pěti let, byl 
ve prospěch obviněného O. H. porušen zákon v ustanoveních § 254 odst. 1 tr. ř., 
§ 259 odst. 3 tr. ř. a v řízení předcházejícím též v ustanoveních § 31 odst. 1, 
§ 23 odst. 1, § 49 odst. 1 a § 58 odst. 1 tr. zák.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a zjistil, že stížnost pro porušení zákona byla podána důvodně.

V žádném případě se nelze ztotožnit s úvahami a závěry, které odvolací soud 
vedly k jím uplatněnému postupu a vydanému rozhodnutí. Vydání nálezu Ústavního 
soudu ze dne 31. 10. 2001, sp. zn. Pl. ÚS 15/01, publikovaného pod č. 424/2001 
Sb., jímž došlo ke dni 31. 12. 2001 ke zrušení ustanovení § 272 a § 276 věty 
čtvrté zák. č. 141/1961 Sb., o trestním řízení soudním (trestní řád), ve znění 
pozdějších předpisů, nemělo ten důsledek, že by pozbyly právního významu závěry 
rozsudku Nejvyššího soudu ze dne 6. 9. 2001, sp. zn. 5 Tz 190/2001, které se 
týkaly otázek porušení zákona ve prospěch obviněného O. H. Ústavní soud se v 
samotném závěru odůvodnění svého derogačního nálezu vyjádřil i k jeho právním 
důsledkům a nelze z něj rozhodně dovodit, že by zrušení kasační a apelační 
pravomoci Nejvyššího soudu v řízení o stížnosti pro porušení zákona podané v 
neprospěch obviněného mělo vést k tomu, aby ve věcech rozhodnutých Nejvyšším 
soudem za právní úpravy trestního řádu účinné do 31. 12. 2001 nebylo v dalším 
řízení před soudy nižších stupňů možné zhoršit postavení obviněného. Ústavní 
soud v citovaném nálezu jasně konstatoval, že porušení principu „rovnosti 
zbraní“ v zákonné úpravě aktivní legitimace k podání mimořádného opravného 
prostředku se nedotýká ústavnosti, případně zákonnosti samotného řízení před 
Nejvyšším soudem, případně řízení na ně navazujícího. Pokud pak Ústavní soud 
pro oblast intertempolárních důsledků svého nálezu poukázal na obecně platný 
princip v civilním i trestním procesu, podle nějž nestanoví-li zákon jinak, 
soud postupuje podle procesní úpravy platné a účinné v době rozhodování, bylo 
toto jeho konstatování směrováno pouze na procesní postavení Nejvyššího soudu. 
V případech, kdy byla ministrem spravedlnosti podána stížnost pro porušení 
zákona v neprospěch obviněného, avšak ke dni nabytí účinnosti zrušujícího 
nálezu o nich nebylo Nejvyšším soudem rozhodnuto, po nabytí účinnosti 
derogačního nálezu Ústavního soudu lze ve věci rozhodnout již toliko 
akademickým výrokem. To ovšem nebyl případ obviněného O. H., neboť v jeho věci 
bylo Nejvyšším soudem rozhodnuto rozsudkem  sp. zn. 5 Tz 190/2001 dne 6. 9. 
2001, tedy jednoznačně před nabytím účinnosti citovaného nálezu Ústavního soudu.

Okresní soud v Semilech, kterému byla věc obviněného přikázána, aby ji v 
potřebném rozsahu znovu projednal a rozhodl, pak zcela v souladu s ustanovením 
§ 270 odst. 4 tr. ř. provedl procesní úkony, které Nejvyšší soud ve svém 
rozsudku nařídil, konkrétně opatřil a provedl důkazy, jež v původním řízení 
opatřeny nebyly. Naproti tomu se ne zcela vypořádal s argumenty, které Nejvyšší 
soud vyslovil ohledně trestu, jenž by měl být obviněnému O. H. za spáchanou 
trestnou činnost uložen. Obdobné výhrady proti výroku o trestu, jenž byl 
obviněnému nově uložen rozsudkem jmenovaného okresního soudu ze dne  4. 9. 
2002, sp. zn. 8 T 247/2001, vznesl státní zástupce v podaném odvolání. S těmi 
se pak měl vypořádat Krajský soud v Hradci Králové, coby soud odvolací, ale v 
žádném případě způsobem, jakým to učinil. Pokud by se totiž odvolací soud řídil 
procesními ustanoveními platnými a účinnými v době jeho rozhodování, musel by 
postupovat podle hlavy šestnácté trestního řádu, v níž je upraveno odvolání a 
řízení o něm. Je zcela nepochopitelné, proč odvolací soud místo toho, aby 
provedl standardní odvolací řízení a o podaném odvolání státního zástupce proti 
rozsudku soudu prvního stupně rozhodl, soustředil svoji pozornost na změnu 
trestního řádu, ke které došlo v jeho hlavě osmnácté, pojednávající o stížnosti 
pro porušení zákona a řízení o ní, v důsledku již výše citovaného nálezu 
Ústavního soudu, když změna nastalá derogací ustanovení § 272 a § 276 věty 
čtvrté trestního řádu ke dni 31. 12. 2001 se procesního ani rozhodovacího 
postupu odvolacích soudů nedotkla. Přitom zásada zákazu reformationis in peius 
se v daném případě uplatnit nemohla (viz ust. § 273 tr. ř.), neboť v rozsudku 
Nejvyššího soudu bylo vysloveno, že v předchozím řízení byl vydaným trestním 
příkazem porušen zákon ve prospěch i v neprospěch obviněného, když konkrétně 
ohledně výroku o trestu bylo jednoznačně konstatováno, že tímto byl porušen 
zákon ve prospěch obviněného. Nic tedy v následném řízení nebránilo, aby 
obviněnému mohl být uložen přísnější trest. Změna k lepšímu v důsledku aplikace 
ustanovení § 16 odst. 1 věty za středníkem tr. zák. zde  též nepřicházela v 
úvahu, neboť veškeré podmínky trestnosti činu, jehož se obviněný dopustil, 
zůstaly od doby jeho spáchání do doby rozhodování o něm nezměněny.

Z uvedeného je zjevné, že Krajský soud v Hradci Králové řádně nedostál své 
přezkumné povinnosti vyplývající z ustanovení § 254 odst. 1 tr. ř., podle nějž 
jako soud odvolací nezamítne-li nebo neodmítne-li odvolání podle § 253 tr. ř., 
přezkoumá zákonnost a odůvodněnost jen těch oddělitelných výroků rozsudku, 
proti nimž bylo podáno odvolání, i správnost postupu řízení, které jim 
předcházelo, a to z hlediska vytýkaných vad. K vadám, které nejsou odvoláním 
vytýkány, odvolací soud přihlíží, jen pokud mají vliv na správnost výroků, 
proti nimž bylo odvolání podáno. Dále pak z nesprávných a zákonu 
neodpovídajících důvodů podle § 258 odst. 1 písm. d), e), f) tr. ř. zrušil z 
podnětu odvolání státního zástupce rozsudek okresního soudu v celém rozsahu, 
když důvodně byl v rozsudku soudu prvního stupně napadán pouze výrok o trestu, 
konkrétně o trestu odnětí svobody. Odvolacím soudem proto měl být zrušen pouze 
výrok o trestu podle § 258 odst. 1 písm. e), odst. 2 tr. ř. a tento soud pak 
měl postupem podle § 259 odst. 3 tr. ř. nově rozhodnout o uloženém trestu, když 
měl brát v úvahu oprávněné výhrady, které vůči trestu odnětí svobody uloženém 
soudem prvního stupně vznesl státní zástupce ve svém odvolání, jakož i 
argumenty v minulosti vyslovené v rozsudku Nejvyššího soudu ze dne 6. 9. 2001, 
sp. zn. 5 Tz 190/2001, týkající se zejména způsobu výkonu trestu odnětí 
svobody, jenž by měl být obviněnému O. H. uložen. Trest odnětí svobody, jakož i 
trest zákazu činnosti, které byly odvolacím soudem obviněnému v konečném 
důsledku uloženy,  tak jsou v rozporu i s ustanoveními § 23 odst. 1, § 31 odst. 
1 a § 58 odst. 1 tr. zák. do té míry, že podaná stížnost pro porušení zákona je 
důvodná i z pohledu ustanovení § 266 odst. 2 tr. ř.

Protože stížnost pro porušení zákona byla podána výhradně v neprospěch 
obviněného a byla shledána důvodnou, mohl Nejvyšší soud pouze podle § 268 odst. 
2 tr. ř. vyslovit výše uvedené porušení zákona, k němuž došlo rozhodnutím 
odvolacího soudu a v řízení, které jeho vydání předcházelo, ve prospěch 
obviněného O. H. Další výroky směřující ke zrušení napadeného rozhodnutí a k 
učinění rozhodnutí nového Nejvyšší soud učinit podle stávající zákonné úpravy 
nemohl.

P o u č e n í : Proti tomuto rozsudku není opravný prostředek přípustný.

V Brně dne 10. června 2003

Předseda senátu:

JUDr. František Hrabec   

	

	
