Právní věta: 
Právnická osoba, Trestní stíhání § 1 odst. 1 t. o. p. o., 160 odst. 1 tr. ř. I. 	Trestně stíhat je možno jen existující (i zrušenou) právnickou osobu, ale nikoli již  zaniklou právnickou osobu. Nepřípustnost trestního stíhání § 11 odst. 1 písm. e) tr. ř., § 1 odst. 2 t. o. p. o. II. 	Ustanovení § 11 odst. 1 písm. e) tr. ř. lze podle § 1 odst. 2 t. o. p. o. přiměřeně  užít i vůči zaniklé právnické osobě. Mimořádné opravné prostředky, Řízení o stížnosti pro porušení zákona § 275 odst. 1 tr. ř. III. 	Ustanovení o mimořádných opravných prostředcích týkající se obviněné fyzické osoby,  která zemřela nebo byla prohlášena za mrtvou (§ 265p odst. 3, § 275 odst. 1, § 280 odst. 3 tr. ř.),  lze podle § 1 odst. 2 t. o. p. o. přiměřeně užít i vůči zaniklé právnické osobě. Řízení proti právnické osobě § 30, § 32 t. o. p. o. IV. 	Má-li být trestně stíhána právnická osoba, musí orgány činné v trestním řízení  postupovat podle § 30 a § 32 t. o. p. o. tak, aby zabránily jejímu zrušení nebo zániku. Jde-li o  trestní stíhání zrušené obchodní společnosti (např. společnosti s ručením omezeným), je třeba  vyrozumět příslušný krajský soud, který vede obchodní rejstřík, v němž je tato obchodní společnost  zapsána (dále jen „rejstříkový soud“), o tom, že bylo zahájeno její trestní stíhání (§ 30 odst. 1  t. o. p. o.). Dále je nutno činit i další aktivní kroky k zamezení zániku obviněné právnické osoby  – obchodní společnosti, zejména jednat s jejím likvidátorem a upozornit jej na povinnosti  vyplývající z § 32 odst. 1 a 3 t. o. p. o., že má písemně oznámit státnímu zástupci a v řízení před  soudem předsedovi senátu, že hodlá podat návrh na výmaz obchodní společnosti z obchodního  rejstříku, resp. podat návrh na rozhodnutí soudce pro přípravné řízení nebo v řízení před soudem  předsedy senátu o svolení se zánikem obviněné právnické osoby. Doručování, Řízení proti právnické osobě § 62 odst. 1 tr. ř., § 34 odst. 1 t. o. p. o. V. 	Likvidátor obchodní společnosti je tím, kdo za ni zásadně může činit úkony podle § 34  odst. 1 t. o. p. o. Proto má mít zjednán přístup do datové schránky obviněné obchodní společnosti,  do níž se doručují písemnosti jí určené (§ 62 odst. 1 tr. ř.). Pokud likvidátor nepřebírá  písemnosti takto doručované, lze mu je doručovat i jiným způsobem (např. do jeho datové schránky,  na adresu jeho bydliště apod.). Řízení proti právnické osobě, Zastavení trestního stíhání § 30, § 32 t. o. p. o., § 11 odst. 1 písm. e), § 172 odst. 1 písm. d) tr. ř. VI. 	Zanikla-li (i přes zamezující opatření zejména podle § 30 a § 32 t. o. p. o.) stíhaná  obviněná právnická osoba a spatřuje-li státní zástupce veřejný zájem hodný právní ochrany na  vyslovení její viny, může státní zastupitelství podat návrh rejstříkovému soudu podle § 209 odst. 1  o. z. na rozhodnutí o zrušení výmazu zaniklé obviněné právnické osoby spojené s rozhodnutím o její  likvidaci a jmenování likvidátora. Jinak musí trestní stíhání zaniklé obviněné právnické osoby  zastavit podle § 172 odst. 1 písm. d) tr. ř. z důvodu § 11 odst. 1 písm. e) tr. ř. (za přiměřeného  užití § 1 odst. 2 t. o. p. o.). Opatrovník právnické osoby § 34 odst. 5 t. o. p. o. VII. 	Ustanovení opatrovníka obviněné právnické osobě podle § 34 odst. 5 t. o. p. o. je až  subsidiárním opatřením, nemůže-li ji zastupovat jiná oprávněná osoba, např. v případě zrušené  obchodní společnosti její likvidátor. Předběžné otázky § 9 odst. 1, 2 tr. ř. VIII. 	Existence nebo neexistence právnické osoby (tj. to, zda právnická osoba zanikla či  nikoli) je tzv. statusovou otázkou, a proto ji orgány činné v trestním řízení nemohou podle § 9  odst. 2 tr. ř. posoudit samy. Stejně tak nemohou tuto otázku posoudit, existuje-li o ní nezrušené  rozhodnutí soudu o výmazu právnické osoby z veřejného rejstříku (§ 9 odst. 1 tr. ř.). Řízení proti právnické osobě § 32 odst. 3 t. o. p. o. IX. 	Rejstříkový soud z úřední povinnosti (ex officio) podle § 90 odst. 2 zákona č. 304/2013  Sb., o veřejných rejstřících právnických a fyzických osob a o evidenci svěřenských fondů, ve znění  pozdějších předpisů (dále jen „ZVR“), zkoumá mimo jiné to, zda provedení zápisu výmazu právnické  osoby nebrání trestní stíhání proti ní vedené nebo výkon trestu, který jí byl uložen podle zákona  upravujícího trestní odpovědnost právnických osob a řízení proti nim. Trestně stíhanou právnickou  osobu může rejstříkový soud vymazat pouze tehdy, pokud navrhovatel podle § 16 odst. 1 ZVR doloží  svolení trestního soudu s jejím zánikem podle § 32 odst. 3 t. o. p. o. Předběžné projednání obžaloby, Vrácení věci státnímu zástupci k došetření § 185, § 188 odst. 1 písm. e) tr. ř. X. 	Předseda senátu soudu, u něhož byla podána obžaloba na zaniklou obviněnou právnickou  osobu, nemůže ve věci nařídit hlavní líčení, ale zpravidla nařídí předběžné projednání obžaloby  podle § 186 písm. e) tr. ř., v němž je namístě vrátit věc státnímu zástupci k došetření podle § 188  odst. 1 písm. e) tr. ř. Trest uveřejnění rozsudku, Řízení proti právnické osobě § 23 odst. 1 t. o. p. o. XI. 	V případě uložení trestu uveřejnění rozsudku uloženého podle § 23 odst. 1 t. o. p. o.  právnické osobě soud určí konkrétní druh veřejného sdělovacího prostředku, v němž má být odsuzující  rozsudek uveřejněn takovým sdělovacím prostředkem není obchodní rejstřík, a to ani když odsouzenou  právnickou osobou je obchodní korporace. Rozsah uveřejnění rozsudku se určí podle povahy věci a  celkového rozsahu textu rozsudku. Přitom není vyloučeno uložit povinnost, aby odsouzená právnická  osoba uveřejnila celý výrok o vině i o trestu (resp. též o ochranném opatření, o náhradě škody nebo  nemajetkové újmy nebo o vydání bezdůvodného obohacení).

Soud: Nejvyšší soud

Spisová značka: 15 Tz 9/2023

Datum rozhodnutí: 21.06.2023

Typ rozhodnutí: ROZSUDEK


Heslo: Doručování, Mimořádné opravné prostředky, Nepřípustnost trestního stíhání, Opatrovník právnické osoby, Právnická osoba, Předběžné otázky, Předběžné projednání obžaloby, Řízení o stížnosti pro porušení zákona, Řízení proti právnické osobě, Trest uveřejnění rozsudku, Trestní stíhání, Vrácení věci státnímu zástupci k došetření, Zastavení trestního stíhání

Dotčené předpisy: § 1 odst. 1 t.o.p.o., § 160 odst. 1 tr. ř., § 11 odst. 1 písm. e) tr. ř., § 1 odst. 2 t.o.p.o., § 275 odst. 1 tr. ř., § 30 t.o.p.o., § 32 t.o.p.o., § 62 odst. 1 tr. ř., § 34 odst. 1 t.o.p.o., § 172 odst. 1 písm. d) tr. ř., § 34 odst. 5 t.o.p.o., § 9 odst. 1 tr. ř., § 9 odst. 2 tr. ř., § 32 odst. 3 t.o.p.o., § 185 tr. ř., § 188 odst. 1 písm. e) tr. ř., § 23 odst. 1 t.o.p.o.

Kategorie rozhodnutí: A


Publikováno ve sbírce pod číslem: 31 / 2023



15 Tz 9/2023-2405





ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 21. 6. 2023 ve velkém 
senátě trestního kolegia složeném z předsedy senátu JUDr. Františka Púryho, 
Ph.D., a členů JUDr. Petra Angyalossyho, Ph.D., JUDr. Antonína Draštíka, JUDr. 
Tomáše Durdíka, JUDr. Jana Engelmanna, JUDr. Ivo Kouřila, JUDr. Bc. Jiřího 
Říhy, Ph.D., JUDr. Milady Šámalové a JUDr. Pavla Šilhaveckého stížnost pro 
porušení zákona, kterou podal ministr spravedlnosti ve prospěch obviněné 
zaniklé právnické osoby – obchodní společnosti O. T., IČ XY, se sídlem XY, XY, 
okr. Šumperk, proti pravomocnému rozsudku Okresního soudu v Šumperku ze dne 28. 
5. 2019, sp. zn. 4 T 87/2017, a rozhodl podle § 268 odst. 2, § 269 odst. 2 a § 
271 odst. 1 tr. ř.  takto: 

I. Rozsudkem Okresního soudu v Šumperku ze dne 28. 5. 2019, sp. zn. 4 T 
87/2017, a v řízení mu předcházejícím byl porušen zákon v neprospěch obviněné 
zaniklé právnické osoby – obchodní společnosti O. T. v ustanoveních § 9 odst. 
1, 2 a § 11 odst. 1 písm. e) tr. ř. a § 34 odst. 5 zákona č. 418/2011 Sb., o 
trestní odpovědnosti právnických osob a řízení proti nim, ve znění pozdějších 
předpisů (dále ve zkratce „t. o. p. o.“), a v její prospěch v ustanovení § 32 
odst. 2, 4 t. o. p. o.

II. Rozsudek Okresního soudu v Šumperku ze dne 28. 5. 2019, sp. zn. 4 T 
87/2017, se zrušuje v celé části týkající se obviněné zaniklé právnické osoby – 
obchodní společnosti O. T. Současně se zrušují i další rozhodnutí obsahově 
navazující na zrušenou část rozsudku, pokud vzhledem ke změně, k níž došlo 
zrušením, pozbyla podkladu. 

III. Podle § 172 odst. 2 písm. c) tr. ř. per analogiam se zastavuje trestní 
stíhání obviněné zaniklé právnické osoby – obchodní společnosti O. T. pro 
skutek spočívající v tom, že
 
obchodní společnost O. T. s předmětem podnikání výroba, obchod a služby 
neuvedené v přílohách 1 až 3 živnostenského zákona v období od 20. 6. 2013 do 
27. 4. 2015 svým jménem a v rámci své činnosti přijala prostřednictvím jediného 
jednatele a společníka O. K., tedy statutárního orgánu společnosti, zakázky k 
provedení nákladní silniční přepravy na území Evropy a tyto zakázky dále 
prostřednictvím databáze pro dopravce Timocom a kontaktní databanky Raaltrans 
takto nabídla svým jménem k jejich realizaci dalším dopravcům, ačkoli již v 
době, kdy objednávala u těchto přepravců jednotlivé přepravy, vzhledem k 
předchozím závazkům a obchodním vztahům s O. K., podnikajícím jako živnostník v 
témže oboru, věděla, že neuhradí dohodnuté částky za zrealizované přepravy 
obchodní společnosti O. T. v následujícím rozsahu, a tak: 
- v období od 20. 6. 2013 do 15. 11. 2013 na základě objednávek nákladní 
přepravy sjednala postupně s obchodní společností HP fast, s. r. o., IČ: 
27354083, se sídlem Velká Hradební č. 2322, Ústí nad Labem, 79 přeprav v 
celkové hodnotě 2 173 574 Kč, na které obchodní společnost HP fast, s. r. o., 
vystavila v uvedeném finančním objemu obchodní společnosti OL&KO Transport, s. 
r. o., celkem 79 faktur, které ve lhůtě splatnosti ani později neuhradila, čímž 
byla obchodní společnosti HP fast, s. r. o., způsobena hmotná škoda ve výši 2 
173 574 Kč,
- dne 14. 2. 2014 na základě objednávky přepravy sjednala s obchodní 
společností MOSS logistics, s. r. o., IČ: 63481359, se sídlem Bratislavská č. 
1159, Hustopeče, přepravu v hodnotě 31 702 Kč, na kterou tato obchodní 
společnost vystavila v uvedeném finančním objemu fakturu, která nebyla ve lhůtě 
splatnosti ani později uhrazena, čímž byla obchodní společnosti MOSS logistics, 
s. r. o., způsobena hmotná škoda ve výši 31 702 Kč,
- v období od 1. 4. 2014 do 1. 9. 2014 na základě objednávek přepravy sjednala 
postupně s obchodní společností MD logistika, a. s., IČ: 60108703, se sídlem 
Křičenského č. 451, Dašice, 32 přeprav v celkové hodnotě 942 953 Kč, na které 
tato obchodní společnost vystavila v uvedeném finančním objemu celkem 32 
faktur, které nebyly ve lhůtě splatnosti ani později uhrazeny, čímž byla 
obchodní společnosti MD logistika, a. s., způsobena hmotná škoda ve výši 942 
953 Kč,
- v období od 2. 3. 2015 do 24. 3. 2015 na základě objednávek přepravy sjednala 
postupně s obchodní společností S. O., IČ: XY, se sídlem XY, XY, 4 přepravy v 
celkové hodnotě 113 740 Kč, na které tato obchodní společnost vydala v uvedeném 
finančním objemu celkem 4 faktury, z nichž byla bankovními převody po lhůtě 
splatnosti ve dnech 19. 6. 2015, 22. 6. 2015 a 8. 7. 2015 uhrazena celková 
částka 28 435 Kč, dále nebylo uhrazeno ničeho a obchodní společnosti S. O., tak 
byla způsobena hmotná škoda ve výši 113 740 Kč,
- v období od 11. 3. 2015 do 27. 4. 2015 na základě objednávek přepravy 
sjednala postupně s osobou Š. K., IČ: XY, se sídlem XY, Slovenská republika, 11 
přeprav v celkové hodnotě 12 100 Eur (v kurzovním přepočtu ke dni splatnosti v 
hodnotě 299 595,65 Kč), na které bylo vystaveno v uvedeném finančním objemu 
celkem 11 faktur, které nebyly ve lhůtě splatnosti ani později uhrazeny, čímž 
byla Š. K. způsobena hmotná škoda ve výši 299 595,65 Kč, 
a výše uvedeným jednáním způsobila obviněná právnická osoba poškozeným celkovou 
hmotnou škodu ve výši 3 561 564,65 Kč,

v němž obžaloba státního zástupce Okresního státního zastupitelství v Šumperku 
ze dne 14. 12. 2017, sp. zn. 1 Zt 200/2016, spatřovala zločin podvodu podle § 
209 odst. 1, odst. 4 písm. d) tr. zákoníku.


Odůvodnění:


I.
Napadené rozhodnutí

1.	Rozsudkem Okresního soudu v Šumperku (dále též jen „okresní soud“) ze 
dne 28. 5. 2019, sp. zn. 4 T 87/2017, který ve vztahu k obviněné zaniklé 
právnické osobě – obchodní společnosti O. T., IČ: XY, se sídlem XY, XY, okr. 
Šumperk, (dále též jen „společnost O. T.“, „obviněná právnická osoba“ nebo 
„obviněná“) nabyl právní moci dne 22. 6. 2019, byli spoluobvinění O. K. a 
společnost O. T. uznáni vinnými zločinem podvodu podle § 209 odst. 1, odst. 4 
písm. d) tr. zákoníku, kterého se dopustili způsobem popsaným ve výroku 
citovaného rozsudku. 

2.	Obviněná byla za tento trestný čin odsouzena podle § 209 odst. 4 tr. 
zákoníku a § 23 odst. 1, 2 t. o. p. o. k trestu uveřejnění rozsudku v obchodním 
rejstříku s tím, že bude uveřejněn pouze výrok o vině, trestu a náhradě škody 
týkající se obviněné právnické osoby bez odůvodnění rozsudku, a to ve lhůtě do 
1 měsíce od právní moci rozsudku. Rozsudek dále obsahuje výrok o trestu 
uloženém spoluobviněnému O. K. a výrok o nárocích poškozených na náhradu škody. 

II.
Stížnost pro porušení zákona a vyjádření k ní

3.	Proti tomuto rozsudku podal ministr spravedlnosti (dále též 
„stěžovatel“) stížnost pro porušení zákona (dále též jen „stížnost“) ve 
prospěch obviněné právnické osoby. Vytkl v ní, že zákon byl porušen zejména v 
ustanoveních § 209 odst. 1, odst. 4 písm. d) tr. zákoníku a § 32 odst. 1, 2 t. 
o. p. o. v neprospěch obviněné právnické osoby.

4.	Ministr spravedlnosti v odůvodnění stížnosti uvedl, že okresní soud v 
době svého rozhodování věděl, že společnost O. T. byla ke dni 28. 8. 2017 
vymazána z obchodního rejstříku, a to poté, co došlo k jejímu zrušení s 
likvidací usnesením Krajského soudu v Ostravě – pobočky v Olomouci ze dne 18. 
3. 2016, sp. zn. 23 Cm 21/2016, s právní mocí dne 26. 4. 2016. Okresní soud 
však uzavřel, že takový právní úkon je neplatný podle § 32 odst. 1 t. o. p. o. 
Podle názoru stěžovatele přitom okresní soud přehlédl ustanovení § 586 odst. 2 
zákona č. 89/2012 Sb., občanského zákoníku, ve znění pozdějších předpisů, ve 
spojení s ustanovením § 32 odst. 4 t. o. p. o. a nijak se nevypořádal s tím, že 
údajnou neplatnost ve smyslu těchto ustanovení nikdo nenamítl. Jak dále 
stěžovatel zdůraznil, okresní soud nerespektoval ustanovení § 9 odst. 2 tr. ř., 
podle kterého orgány činné v trestním řízení nejsou oprávněny řešit samostatně 
předběžné otázky týkající se osobního stavu, o nichž se rozhoduje ve věcech 
občanskoprávních. Ministr spravedlnosti shledal vadným zejména závěr okresního 
soudu, že na danou věc je možné použít ustanovení § 32 odst. 1, 2 t. o. p. o., 
protože v posuzovaném případě nebyla zrušena obviněná právnická osoba na 
základě právního jednání osob oprávněných jednat za ni, nýbrž na základě 
rozhodnutí orgánu veřejné moci, a to proto, že obsah zápisu ve veřejném 
rejstříku odporoval donucujícímu ustanovení zákona, přičemž ani po výzvě soudu 
nedošlo ke zjednání nápravy (viz obsah usnesení Krajského soudu v Ostravě – 
pobočky v Olomouci ze dne 18. 3. 2016, sp. zn. 23 Cm 21/2016).

5.	K zahájení trestního stíhání obviněné došlo nejprve usnesením 
policejního orgánu ze dne 8. 9. 2016, které bylo zrušeno usnesením státního 
zástupce podle § 174 odst. 2 písm. e) tr. ř., a trestní stíhání bylo opětovně 
zahájeno usnesením policejního orgánu ze dne 2. 2. 2017. Obžaloba byla podána 
na oba obviněné k Okresnímu soudu v Šumperku dne 18. 12. 2017. Z citovaných 
usnesení policejního orgánu ani z dostupného spisového materiálu není zřejmé, 
že by policejní orgán dostál své informační povinnosti podle § 30 t. o. p. o.

6.	Podle ministra spravedlnosti zůstává klíčovým faktem, že ke zrušení 
společnosti O. T. s likvidací došlo pravomocným rozhodnutím orgánu veřejné moci 
(soudu), nikoli na základě právního jednání oprávněných osob, a to ještě před 
zahájením trestního stíhání. Zákonná ustanovení týkající se procesního postupu 
při zrušení, zániku či přeměně právnické osoby, která stanovují omezení a 
podmínky při provádění úkonů směřujících k případnému zániku, zrušení či 
přeměně po zahájení trestního stíhání, zde nelze užít. Dne 28. 8. 2017, tj. 
ještě před podáním obžaloby k okresnímu soudu, došlo k výmazu obviněné 
právnické osoby z obchodního rejstříku, čímž zanikla. Podle stěžovatele tudíž 
nejpozději k tomuto okamžiku bylo namístě zastavit trestní stíhání obviněné 
právnické osoby a orgány činné v trestním řízení měly respektovat, že proti 
společnosti O. T. nelze pokračovat v trestním stíhání.

7.	Jak dále ministr spravedlnosti zdůraznil, v soudní praxi nebyla dosud 
řešena otázka, jakým způsobem postupovat v případě, že dojde k výmazu obchodní 
korporace z obchodního rejstříku v průběhu trestního stíhání. Nabízí se 
ustanovení upravující zastavení trestního stíhání z důvodu jeho nepřípustnosti 
podle § 11 odst. 1 písm. e) tr. ř. per analogiam. V této souvislosti stěžovatel 
připomenul usnesení Vrchního soudu v Olomouci ze dne 1. 8. 2019, sp. zn. 3 To 
100/2019, který rozhodoval o stížnosti státního zástupce proti usnesení soudu, 
jímž bylo podle § 231 odst. 1, § 223 odst. 1 a § 11 odst. 1 písm. e) tr. ř. 
zastaveno trestní stíhání proti obchodní společnosti C., s. r. o., t. č. v 
likvidaci. Vrchní soud v jím posuzované věci konstatoval, že soudu prvního 
stupně nic nebránilo v rozhodnutí ohledně obžalované právnické osoby, protože 
doposud nedošlo k jejímu zániku. Situace v nyní posuzované věci je však zcela 
odlišná, neboť došlo ke zrušení společnosti O. T., již před zahájením jejího 
trestního stíhání a k jejímu výmazu z obchodního rejstříku před podáním 
obžaloby, přičemž se tak stalo rozhodnutím orgánu veřejné moci.

8.	Další sekundární vada napadeného rozsudku okresního soudu spočívá 
podle ministra spravedlnosti v uložení trestu uveřejnění rozsudku v obchodním 
rejstříku namísto uveřejnění rozsudku ve veřejném sdělovacím prostředku, jehož 
druh by určil soud (viz k tomu rozsudek Nejvyššího soudu ze dne 15. 12. 2021, 
sp. zn. 5 Tz 85/2021), a pochybnosti vzbuzuje i rozsah uveřejnění. Okresní soud 
sice stanovil, aby byl zveřejněn pouze výrok o vině, trestu a náhradě škody 
týkající se obviněné právnické osoby bez odůvodnění výroku, fakticky to však 
představuje několik stran. Soud je přitom povinen vymezit přímo v odsuzujícím 
rozsudku, v jakém rozsahu se tento rozsudek nebo jeho část uveřejní postupem 
podle § 23 odst. 2 t. o. p. o. Zpravidla bude třeba rozsah omezit na uveřejnění 
takové části rozsudku, která vyjadřuje podstatu odsouzení i smysl tohoto 
trestu, jímž je informování veřejnosti o tom, že konkrétní právnická osoba 
spáchala určitý trestný čin a byla za to odsouzena k nějakému trestu. Není 
smyslem, aby se uveřejňoval celý text rozsudku, někdy ani celý výrok.

9.	Ministr spravedlnosti shrnul, že Okresní soud v Šumperku posouzením 
předběžné otázky statusového stavu společnosti O. T. (navíc nesprávným), 
uznáním této neexistující právnické osoby vinnou ze spáchání zločinu podvodu a 
uložením trestu za něj porušil zákon. Podle stěžovatele mělo být trestní 
stíhání obviněné právnické osoby zastaveno nejpozději bezprostředně poté, co 
došlo k jejímu výmazu z obchodního rejstříku.

10.	Ministr spravedlnosti proto navrhl, aby Nejvyšší soud
- podle § 268 odst. 2 tr. ř. vyslovil, že rozsudkem Okresního soudu v Šumperku 
ze dne 28. 5. 2019, sp. zn. 4 T 87/2017, byl v neprospěch zaniklé obviněné 
právnické osoby – obchodní společnosti O. T. porušen zákon zejména v 
ustanoveních § 209 odst. 1, odst. 4 písm. d) tr. zákoníku a § 32 odst. 1, 2 t. 
o. p. o., 
- podle 269 odst. 2 tr. ř. zrušil rozsudek Okresního soudu v Šumperku ze dne 
28. 5. 2019, sp. zn. 4 T 87/2017, jakož i další rozhodnutí obsahově navazující 
na zrušené rozhodnutí, pokud vzhledem ke změně, k níž dojde zrušením, pozbudou 
podkladu, 
- podle § 270 odst. 1 tr. ř. přikázal Okresnímu soudu v Šumperku, aby věc v 
potřebném rozsahu znovu projednal a rozhodl, případně aby postupoval podle § 
271 odst. 1 tr. ř. 
Ministr spravedlnosti vyslovil podle § 274 odst. 4 tr. ř. souhlas s rozhodnutím 
o stížnosti v neveřejném zasedání.

11.	Ke stížnosti pro porušení zákona se vyjádřil státní zástupce činný u 
Nejvyššího státního zastupitelství, který se v podstatných směrech ztotožňuje s 
podanou stížností. Stěžovatel podle něj správně namítl, že smyslem užití 
ustanovení § 32 odst. 1, 2 t. o. p. o. je „zneplatnění“ úkonů směřujících ke 
zbavení se trestní odpovědnosti právnické osoby z důvodu jejího zrušení, zániku 
nebo přeměny, jestliže původci tohoto jednání jsou osoby oprávněné jednat za 
ni. V posuzovaném případě však byla právnická osoba zrušena soudem bez návrhu. 
Státní zástupce ani předseda senátu okresního soudu nepostupovali v souladu s 
ustanovením § 32 odst. 4 t. o. p. o., neboť pokud bylo důvodné hledět na úkony 
směřující ke zrušení a zániku obviněné právnické osoby jako na neplatné, pak 
vznikla povinnost podat příslušnému soudu návrh na vyslovení jejich 
neplatnosti. V případě, že takový návrh nebyl vznesen, hledí se na tyto úkony 
jako na platné. Jestliže tedy okresní soud nesprávně použil § 32 odst. 1, 2 t. 
o. p. o. a současně nebyl dán podnět podle § 32 odst. 4 t. o. p. o., lze 
uzavřít, že soud vydal rozhodnutí vůči právnické osobě, která již zanikla. S 
ohledem na to je třeba hledět na vydané rozhodnutí jako na nezákonné a je 
namístě přistoupit k jeho zrušení.

12.	Podle názoru státního zástupce okresní soud postupoval rovněž v 
rozporu s ustanovením § 9 odst. 2 tr. ř., neboť jako orgán činný v trestním 
řízení posuzoval samostatně předběžnou otázku týkající se osobního stavu 
obviněné právnické osoby, ačkoli k tomu nebyl oprávněn. Pokud policejní orgán 
nedostál své povinnosti podle § 30 odst. 1 t. o. p. o., přispěl tímto k vydání 
vadného rozhodnutí. Státní zástupce se ztotožnil s názorem, že za nejvhodnější 
řešení případů zániku právnických osob v průběhu trestního stíhání považuje 
analogické užití ustanovení § 11 odst. 1 písm. e) tr. ř. Vyslovil také souhlas 
s pochybnostmi, které stěžovatel vyjádřil vůči uložení trestu v podobě 
uveřejnění rozsudku v obchodním rejstříku.

13.	Návrh stěžovatele však podle státního zástupce zcela nekoresponduje 
s obsahem stížnostních námitek. Stěžovatel totiž požaduje vyslovení porušení 
zákona i v ustanovení § 209 odst. 1, odst. 4 písm. d) tr. zákoníku, třebaže 
proti vlastnímu hmotněprávnímu posouzení nevznáší žádné konkrétní námitky. 
Podstatou stížnosti není to, že by se obviněná právnická osoba nemohla dopustit 
daného trestného činu, ale to, že za uvedených okolností proti ní nemělo být 
vedeno trestní stíhání.

14.	Protože podle názoru státního zástupce byl zákon porušen v jiných 
ustanoveních a nápravu lze zjednat v řízení o podané stížnosti pro porušení 
zákona, navrhl, aby Nejvyšší soud 
- podle § 268 odst. 2 tr. ř. vyslovil, že rozsudkem Okresního soudu v Šumperku 
ze dne 28. 5. 2019, sp. zn. 4 T 87/2017, byl v neprospěch zaniklé obviněné 
právnické osoby – obchodní společnosti O. T. porušen zákon v ustanoveních § 9 
odst. 1, 2, § 11 odst. 1 písm. e) tr. ř. a § 32 odst. 1, 2 t. o. p. o.,
- podle 269 odst. 2 tr. ř. zrušil napadený rozsudek ve vztahu k obviněné 
právnické osobě a zrušil také další rozhodnutí obsahově navazující na zrušenou 
část rozhodnutí, pokud vzhledem ke změně, k níž dojde zrušením, pozbydou 
podkladu, a
- podle § 271 odst. 1 tr. ř. sám ve věci rozhodl. 

15.	Pro případ, že by Nejvyšší soud hodlal rozhodnout jiným způsobem než 
uvedeným v § 274 odst. 2 a 3 tr. ř., vyjádřil státní zástupce souhlas s 
rozhodnutím v neveřejném zasedání (§ 274 odst. 4 tr. ř.).

16.	Opatrovník zaniklé obviněné právnické osoby Mgr. et Mgr. Martin 
Čank, kterého jí ustanovil Nevyšší soud podle § 34 odst. 5 t. o. p. o., pouze 
sdělil, že souhlasí s rozhodnutím Nejvyššího soudu v neveřejném zasedání i v 
jiných případech než uvedených v ustanovení § 274 odst. 2 a 3 tr. ř., aniž by 
se vyjádřil, jakým způsobem by měl Nejvyšší soud rozhodnout.

III.
Přípustnost stížnosti pro porušení zákona a důvod předložení věci
velkému senátu trestního kolegia Nejvyššího soudu

17.	Věc obviněné právnické osoby byla po jejím předložení Nejvyššímu 
soudu v souladu s rozvrhem práce Nejvyššího soudu přidělena k rozhodnutí senátu 
č. 6 trestního kolegia (dále též jen „senát č. 6“) a byla zapsána pod sp. zn. 6 
Tz 80/2022. Uvedený senát zjistil, že v typově obdobné věci, tj. při 
rozhodování o stížnosti pro porušení zákona podané ministrem spravedlnosti ve 
prospěch obviněné právnické osoby, která již zanikla, zaujal senát č. 4 
trestního kolegia (dále též jen „senát č. 4“) ve svém usnesení ze dne 26. 10. 
2022, sp. zn. 4 Tz 112/2022, právní názor o nepřípustnosti takového mimořádného 
opravného prostředku. S tímto názorem se senát č. 6 neztotožnil, a proto poté, 
co se usnesl, že řešená procesní otázka má po právní stránce zásadní význam, 
rozhodl svým usnesením ze dne 21. 12. 2022, sp. zn. 6 Tz 80/2022, (dále 
„usnesení o předložení věci“) o předložení věci velkému senátu trestního 
kolegia Nejvyššího soudu (dále též jen „velký senát trestního kolegia“ nebo 
„velký senát“).

III./1. Právní názor senátu č. 4

18.	Senát č. 6 v odůvodnění svého usnesení o předložení věci poukázal na 
to, že senát č. 4 ve zmíněném usnesení konstatoval, že při řešení otázky 
přípustnosti stížnosti pro porušení zákona podané ohledně zaniklé obviněné 
právnické osoby není možné přistoupit k analogickému užití ustanovení § 275 
odst. 1 tr. ř., podle něhož platí, že byl-li zákon porušen v neprospěch 
obviněného, nepřekáží jeho smrt provedení řízení na podkladě stížnosti pro 
porušení zákona.

19.	V odůvodnění usnesení senátu č. 4 se totiž na podporu uvedeného 
právního závěru argumentuje tím, že trestní řád, ale ani zákon č. 418/2011 Sb., 
o trestní odpovědnosti právnických osob a řízení proti nim, ve znění pozdějších 
předpisů, výslovně nepřipouští možnost podat stížnost pro porušení zákona ve prospěch 
odsouzené a následně zaniklé právnické osoby. Podle jeho názoru se proto nelze 
domáhat stejného či obdobného postupu, jako je tomu u pravomocně odsouzené a 
následně zemřelé fyzické osoby. Pokud by zákonodárce v tomto směru kladl 
postavení odsouzené zaniklé právnické osoby na roveň postavení odsouzené 
zemřelé fyzické osoby, příslušným způsobem by to vyjádřil v platné právní 
úpravě, což však neučinil a jistě tak nepostupoval náhodně. Ustanovení § 275 
odst. 1 tr. ř., jehož analogického použití se ministr spravedlnosti ve věci jím 
rozhodované domáhal, má podle názoru senátu č. 4 v trestním řádu svůj nesporný 
význam, ale pouze vůči fyzickým osobám, protože jen ty jsou nositeli určitých 
práv, jimiž jsou nadáni pouze lidé – občané. To vyplývá z ustanovení čl. 1 a 
čl. 42 odst. 1, 3 Listiny základních práv a svobod (uveřejněné pod č. 2/1993 
Sb., dále ve zkratce též jen „Listina“). V ustanovení čl. 10 odst. 1 Listiny 
jsou pak uvedena práva na zachování lidské důstojnosti, osobní cti, dobré 
pověsti a na ochranu jména. Ochranu těchto práv pak podrobněji upravuje zákon 
č. 89/2012 Sb., občanský zákoník, ve znění pozdějších předpisů (dále též jen ve 
zkratce „o. z.“), a to v hlavě II, zejména pak v oddílu 6, přičemž z ustanovení 
§ 82 odst. 2 o. z. výslovně vyplývá, že po smrti člověka se může domáhat 
ochrany jeho osobnosti kterákoli z osob jemu blízkých. Uvedené nesporně znamená 
i to, že v případě podezření ohledně nezákonného odsouzení již zemřelé osoby je 
možné se domáhat přezkoumání takového odsuzujícího soudního rozhodnutí. Lze si 
jistě snadno představit, že pozůstalí příbuzní, ale i přátelé zemřelého mohou 
mít oprávněný zájem na takovém postupu.

20.	Na právě uvedené navázal senát č. 4 konstatováním, že pravomoc podat 
stížnost pro porušení zákona má pouze ministr spravedlnosti (§ 266 tr. ř. a 
násl.), a jelikož platí, že proti zemřelému nelze vést trestní řízení [§ 11 
odst. 1 písm. e) tr. ř.], muselo být do trestního řádu inkorporováno ustanovení 
§ 275 odst. 1 tr. ř., které umožňuje přezkum rozhodnutí napadeného stížností 
pro porušení zákona v řízení před Nejvyšším soudem. Jde tudíž o zjevnou výjimku 
z jinak obecného pravidla zákazu vedení trestního řízení proti zemřelému. 
Obdobnou výjimku zákonodárce zakotvil též v ustanoveních týkajících se obnovy 
řízení, pokud byl návrh podán ve prospěch zemřelého obviněného [§ 280 odst. 3, 
4; § 289 písm. c) tr. ř.]. Ohledně zrušené odsouzené právnické osoby však 
právní řád neobsahuje žádnou takovou výjimku.

21.	Senát č. 4 sice konstatoval, že i právnické osoby mají svá práva, 
např. právo na ochranu obchodního jména a pověsti, majetku apod., a tudíž i 
právo nebýt nezákonně odsouzen, což podle něj bez jakékoli pochyby platí u 
existujících právnických osob. Avšak vzhledem k tomu, že v případě neexistující 
právnické osoby občanský zákoník ani zákon č. 90/2012 Sb., o obchodních 
společnostech a družstvech (zákon o obchodních korporacích), ve znění 
pozdějších předpisů (dále ve zkratce jen „z. o. k.“), nic neuvádí o nějakých 
nezadatelných, stále existujících právech takové zaniklé právnické osoby, 
dospěl senát č. 4 k závěru, že podaná stížnost pro porušení zákona je 
nepřípustná.

III./2. Právní názor senátu č. 6

22.	Senát č. 6 ve svém usnesení o předložení věci při zaujetí odlišného 
názoru stran přípustnosti stížnosti pro porušení zákona vyšel z ustanovení § 1 
odst. 2 t. o. p. o. a v něm obsaženého pravidla o použití trestního řádu na 
řízení proti právnické osobě, pokud není v zákoně o trestní odpovědnosti 
právnických osob a řízení proti nim stanoveno jinak a nevylučuje-li to povaha 
věci. Protože otázka opravných prostředků, a tím i možnosti podání stížnosti 
pro porušení zákona ve prospěch odsouzené zaniklé právnické osoby, není zákonem 
řešena, dospěl senát č. 6 k závěru, že v úvahu přichází užití příslušných 
ustanovení trestního řádu, a to případně i per analogiam. Podle senátu č. 6 by 
tak použití (v trestním právu procesním zásadně přípustné) analogie ustanovení 
§ 275 odst. 1 tr. ř. ve vztahu k řešené otázce nemělo být z povahy věci 
vyloučeno.

23.	S oporou o jím citovaná rozhodnutí Ústavního soudu upozornil senát 
č. 6 na to, že právo na spravedlivý proces svědčí nejen fyzickým osobám, ale 
též právnickým osobám. Proto zaujal názor, že k výkladu ustanovení § 1 odst. 2 
t. o. p. o. a § 275 odst. 1 tr. ř. v případě zaniklé právnické osoby je třeba 
přistupovat právě s důrazem na dodržení pravidel spravedlivého procesu, u něhož 
není důvod rozlišovat mezi zemřelou fyzickou osobou a zaniklou právnickou 
osobou. Pokud by nebylo možno (na rozdíl od případu zemřelé fyzické osoby) 
přezkoumat na základě stížnosti pro porušení zákona pro její nepřípustnost 
rozhodnutí týkající se zaniklé právnické osoby, došlo by k tomu, že po právní 
moci takového rozhodnutí by byla vyloučena možnost zjištění a nápravy 
případných pochybení jdoucích k tíži takové právnické osoby. Uvedený stav je z 
hlediska požadavku na dodržení spravedlivého procesu zcela nežádoucí a 
nepřijatelný, což vystupuje do popředí zvlášť naléhavě v těch případech, kdy 
byl, resp. bude existující právnické osobě v trestním řízení pravomocně uložen 
v rozporu se zákonem trest zrušení právnické osoby. Zajištění možnosti nápravy 
zjevné a mnohdy fatální vady cestou mimořádného opravného prostředku, tedy 
nejen v řízení o stížnosti pro porušení zákona, ale i v řízení o dovolání (§ 
265p odst. 3 tr. ř.) a o obnově řízení (§ 280 odst. 3 tr. ř.), odůvodňuje podle 
senátu č. 6 analogické užití zmíněných ustanovení a s ním spojený závěr o 
přípustnosti stížnosti pro porušení zákona podané ve prospěch obviněné zaniklé 
právnické osoby.

III./3. Právní názor velkého senátu trestního kolegia

24.	Velký senát trestního kolegia při posuzování této otázky sdílí 
právní názor zaujatý senátem č. 6., protože k řešení nastoleného problému je 
třeba přistupovat ze širšího hlediska, než které vzal v úvahu při svém 
rozhodování senát č. 4. 

25.	V rámci obecných východisek je třeba připomenout zejména to, že 
trestní právo, jehož jednotlivá ustanovení se používají v případě trestního 
postihu obviněné právnické osoby, se tradičně považuje za ultima ratio, tedy 
krajní prostředek nastupující v situaci, kdy k řešení protiprávních stavů 
vzešlých z jejího jednání (včetně případného postihu) nedostačuje užití k tomu 
určených institutů upravených jinými odvětvími práva. Zmíněná (subsidiární) 
povaha trestního práva, které je zásadně určeno jen k reakci na činy 
vyznačující se vyšší společenskou škodlivostí (tj. trestné činy), se projevuje 
tím, že jeho užití je vyjma společenského odsudku projevujícího se ve vyslovení 
viny konkrétního obviněného za spáchání určitého trestného činu spojena v 
rovině právních následků zjištěné trestní odpovědnosti s užitím důraznějších 
sankcí (trestů a ochranných opatření). Ty mohou mít zásadní dopad na jejich 
adresáty, v případě právnických osob pak i v podobě ukončení jejich existence 
nebo jen činnosti [např. při vyslovení trestu zrušení právnické osoby podle § 
15 odst. 1 písm. a) t. o. p. o. nebo při uložení některého ze zákazových trestů 
podle § 15 odst. 1 písm. e) až h) t. o. p. o.].

26.	Procesní právo (konkrétně trestní řád, podle jehož ustanovení se 
postupuje v případě trestního stíhání právnické osoby, není-li stanoveno jinak 
– viz § 1 odst. 2 t. o. p. o.) by mělo vytvářet reálné předpoklady k tomu, aby 
k použití norem trestního práva hmotného, k níž jeho prostřednictvím (v rámci 
trestního procesu vedeného vůči konkrétnímu obviněnému) dochází, se 
přistupovalo jen v zákonem odůvodněných případech a tehdy, má-li vedení 
trestního řízení smysl. Jinými slovy vyjádřeno, v případě, že normy trestního 
práva hmotného jsou užity nikoli důvodně (v důsledku jejich vadného uplatnění 
orgány činnými v trestním řízení) a nadto vůči osobě již neexistující (tzv. 
non-subjektu), měl by systém opravných prostředků umožňovat nápravu, a to 
cestou zrušení nezákonného rozhodnutí, případně i jemu předcházejícího řízení, 
v příslušném opravném řízení.

27.	V případě obviněného – fyzické osoby příslušná ustanovení trestního 
řádu zabraňují tomu, aby utrpěl takovou zvažovanou újmu v důsledku vydání 
nezákonného rozhodnutí, jímž by byl porušen zákon v jeho neprospěch, a které by 
sám (v důsledku úmrtí) nemohl čelit využitím odpovídajících procesních 
oprávnění, tj. zejména podáním příslušného opravného prostředku vůči 
odsuzujícímu rozhodnutí. Lze zmínit, že ochrana takovému obviněnému (osobě 
zemřelé) se poskytuje již samotnou úpravou ne/možnosti vedení jeho trestního 
stíhání. Ustanovení § 11 odst. 1 písm. e) tr. ř. jednoznačně stanoví, že 
trestní stíhání nelze zahájit, a bylo-li již zahájeno, nelze v něm pokračovat a 
musí být zastaveno proti tomu, kdo zemřel nebo byl prohlášen za mrtvého. Toto 
ustanovení se uplatňuje v průběhu celého trestního stíhání obviněného, ve 
stadiu soudního řízení viz např. § 231 odst. 1 tr. ř. v případě řízení u soudu 
prvního stupně či § 257 odst. 1 písm. c) tr. ř. v případě řízení před odvolacím 
soudem. Důsledkem použití ustanovení § 11 odst. 1 písm. e) tr. ř. je 
nerozhodnutí o vině obviněného trestným činem, což znamená, že nemůže dojít ke 
zvažované újmě (tj. nedůvodnému vyslovení viny trestným činem spojeným s 
uložením trestní sankce) v důsledku vydání rozhodnutí o zastavení trestního 
stíhání obviněného.

28.	Pokud již bylo o vině obviněného – fyzické osoby pravomocně 
rozhodnuto a ten posléze zemřel, existuje v rámci jednotlivých mimořádných 
opravných prostředků možnost, jak takové rozhodnutí, lze-li dosáhnout jeho 
změny v jeho prospěch, zvrátit. V řízení o stížnosti pro porušení zákona je 
takovým ustanovením § 275 odst. 1 tr. ř., podle jehož věty první platí, že 
byl-li zákon porušen v neprospěch obviněného, nepřekáží jeho smrt provedení 
řízení na podkladě stížnosti pro porušení zákona; trestní stíhání tu nelze 
zastavit proto, že obviněný zemřel. Obdobný postup se uplatňuje i v případě 
řízení o zbývajících mimořádných opravných prostředcích. Ohledně dovolání je 
výslovně upraven v ustanovení § 265p odst. 3 tr. ř., podle něhož platí, že 
bylo-li podáno dovolání pouze ve prospěch obviněného, nepřekáží jeho smrt 
provedení řízení na podkladě dovolání; trestní stíhání tu nelze zastavit proto, 
že obviněný zemřel. U obnovy řízení nutno dovodit možnost konání řízení o ní 
ohledně zemřelého obviněného z ustanovení § 279 písm. d) tr. ř. upravujícího 
zákaz obnovy řízení v neprospěch zemřelého obviněného (jeho výkladem s použitím 
argumentum a contrario), § 280 odst. 3 věty třetí tr. ř. upravujícího osoby 
oprávněné k návrhu na povolení obnovy (takový návrh mohou učinit i po smrti 
obviněného) a § 289 písm. c) tr. ř., podle něhož platí, že byla-li povolena 
obnova jen ve prospěch obviněného, nepřekáží jeho smrt provedení dalšího řízení 
a trestní stíhání nelze zastavit proto, že obviněný zemřel.

29.	Ohledně obviněné fyzické osoby tedy trestní řád ve zcela dostatečném 
rozsahu poskytuje právní podklad pro řešení otázky, zda a v jakých případech je 
možno konat ta která řízení i v případě jejího úmrtí. Oproti tomu je nezbytné 
konstatovat, že žádnou výslovnou úpravu týkající se této problematiky ve vztahu 
k již zaniklé obviněné právnické osobě neobsahuje jak trestní řád, tak ani 
zákon o trestní odpovědnosti právnických osob a řízení proti nim. Nutno 
zdůraznit, že tento poznatek se týká nejen řízení o mimořádných opravných 
prostředcích, a tedy konkrétně i řízení o stížnosti pro porušení zákona, nýbrž 
i možnosti či nemožnosti vedení trestního stíhání proti zaniklé právnické osobě 
vůbec (viz neexistence výslovné úpravy v ustanovení § 11 tr. ř.). Tato úprava 
do značné míry vychází z myšlenky, že u právnické osoby jako uměle vytvořené 
entity lze (na rozdíl od člověka) ovlivnit okamžik nastoupení právní 
skutečnosti spočívající v jejím zániku, který je zásadně pod kontrolou státu 
(např. u obchodní společnosti je spojen s jejím výmazem z obchodního rejstříku, 
který vede stát). Proto stát v ustanovení § 32 t. o. p. o., kterému bude 
věnována pozornost dále, stanovil pro řadu subjektů pravidla, kterými se má 
především zabránit vzniku právní skutečnosti spočívající ve zrušení, změně a 
zániku právnické osoby, na jejímž trestním stíhání je dán veřejný zájem, který 
převyšuje (soukromý) zájem na rozhodování oprávněných subjektů o jejím dalším 
osudu. Přesto, jak se též ukazuje na nyní projednávaném případu, mohou tato 
zamezující ochranná pravidla selhat a může nastat situace, kdy přes existenci 
takových pravidel a při jejich porušení dojde k zániku právnické osoby, avšak 
může být současně dán významný veřejný zájem na dalším vedení trestního řízení 
proti ní. Mohou ovšem nastat i případy, kdy dojde k zániku právnické osoby i 
při bezvadném dodržení procesních pravidel, přesto se může následně jevit 
nespravedlivé, jestliže by ohledně zaniklé právnické osoby nemohlo být řízení 
obnoveno (např. v případě zjištění nových skutečností svědčících ve prospěch 
nesprávně odsouzené právnické osoby k trestu propadnutí majetku a jejímu 
zrušení).

30.	 Právě vzhledem k uvedeným zjištěním a též s přihlédnutím k tomu, co 
je zmíněno dále, je velký senát trestního kolegia přesvědčen o tom, že při 
chybějící právní úpravě týkající se otázky možnosti vedení trestního řízení 
vůči již zaniklé právnické osobě obecně (nikoli jen ohledně příslušného stadia 
řízení či řízení ohledně toho kterého opravného prostředku) je nezbytné 
přistoupit k přiměřenému užití těch ustanovení, která upravují danou 
problematiku ve vztahu k obviněné fyzické osobě, a to za užití § 1 odst. 2 t. 
o. p. o. Takto je třeba postupovat – při vědomí některých odlišností, které se 
uplatňují v případě trestního stíhání obviněné právnické osoby oproti obviněné 
osobě fyzické (např. v § 35 odst. 2 t. o. p. o.) – v zájmu zabezpečení v zásadě 
srovnatelného procesního postavení obou obviněných (fyzické a právnické osoby) 
v rámci trestního procesu realizovaného orgány činnými v trestním řízení. Oporu 
pro takové řešení (dosažení srovnatelné ochrany) poskytují i rozhodnutí 
Ústavního soudu a Evropského soudu pro lidská práva (dále ve zkratce též jen 
„ESLP“), která reagovala na případy vedení trestního stíhání vůči právnickým 
osobám.

31.	Judikatura Ústavního soudu vyložila, že požadavky vyplývající z 
práva obviněného na spravedlivý proces je nutno vztáhnout i na řízení o 
mimořádném opravném prostředku. Již v nálezu ze dne 11. 2. 2004, sp. zn. Pl. ÚS 
1/03, bylo vyzdviženo, že byť z Úmluvy o ochraně lidských práv a základních 
svobod (vyhlášené pod č. 209/1992 Sb., dále též jen „Úmluva“) nelze dovodit 
požadavek na zavedení mimořádného opravného prostředku, neboť ustanovení čl. 2 
Protokolu č. 7 k Úmluvě garantuje obviněnému právo na přístup k soudu druhého 
stupně (tj. soudu odvolacímu), došlo-li k zavedení dovolání do právního řádu 
České republiky, nelze řízení o něm vyjmout z požadavků, které jsou na soudy 
kladeny z aspektu práva obviněného na spravedlivý proces. Ústavní soud k tomu 
upozornil, že „obecné soudy jsou při použití zákonem stanovených procesních 
pravidel povinny tato pravidla interpretovat a aplikovat tak, aby dodržely 
maximy práva na spravedlivý proces vymezené Listinou základních práv a svobod; 
musí tedy přihlížet k tomu, že účastník řízení svým podáním sleduje ochranu 
svých subjektivních práv ... Uvedené pak platí tím spíše za situace, pokud 
postup obecných soudů implikuje tak významný zásah do procesního postavení 
účastníka řízení, jehož důsledkem je nezvratné odepření meritorního přezkumu 
podání tohoto účastníka ... Obecné soudy ... jsou při posuzování podání 
účastníků řízení povinny volit postup vstřícnější k jejich právu na soudní 
ochranu, resp. k právu na přístup k soudu …“ (viz nálezy ze dne 19. 11. 2015, 
sp. zn. I. ÚS 354/15, nebo ze dne 24. 6. 2014, sp. zn. II. ÚS 475/13).

32.	Právo na spravedlivý proces se neupíná, jak na to správně poukázal 
senát č. 6, jen k osobě obviněného – fyzické osobě. Jeho projevy je nutno 
zohlednit i ve vztahu k obviněné právnické osobě. Tento názor ostatně vyjádřil 
i Ústavní soud např. již v usnesení ze dne 7. 2. 2014, sp. zn. I. ÚS 115/14, v 
němž se zmiňuje o ústavně zaručeném právu fyzických a právnických osob na 
spravedlivý proces ve smyslu čl. 36 Listiny. Stejně tak lze v daných 
souvislostech připomenout nález Ústavního soudu ze dne 4. 7. 1996, sp. zn. III. 
ÚS 80/96, podle něhož „právo na soudní (a jinou právní) ochranu ve smyslu čl. 
36 odst. 1 Listiny (právo na spravedlivý proces) je výrazem jedné ze stěžejních 
zásad, na nichž spočívá demokratický právní stát (čl. 1 ústavního zákona č. 
1/1993 Sb.). Ústavně zaručené základní právo na soudní ochranu má svůj základ v 
Listině základních práv a svobod; ta zaručuje každému (tedy i státu) právo 
domáhat se stanoveným postupem svého práva u nezávislého a nestranného soudu 
(čl. 36 odst. 1 Listiny), který je především povolán k tomu, aby zákonem 
stanoveným způsobem poskytoval ochranu právům (čl. 90 ústavního zákona č. 
1/1993 Sb.)“.

33.	V kontextu těchto skutečností je pak třeba zmínit již výše citovaný 
nález Ústavního soudu ze dne 11. 2. 2004, sp. zn. Pl. ÚS 1/03, podle něhož 
platí, že jsou-li mimořádné opravné prostředky právním řádem připuštěny, nemůže 
se rozhodování o nich ocitnout mimo ústavní rámec ochrany základních práv 
jednotlivce, tzn. především práva na spravedlivý proces. „Judikatura Ústavního 
soudu vychází z toho, že právnická osoba je nositelkou práva na spravedlivý 
proces a může se dovolávat porušení svého práva na spravedlivý proces v širším 
smyslu“ (viz nález Ústavního soudu ze dne 15. 8. 2018, sp. zn. II. ÚS 131/18). 
Kromě toho v nálezu ze dne 12. 1. 2016, sp. zn. II. ÚS 2732/15, Ústavní soud 
dospěl k závěru, že při ukládání pokuty ve výši 300 000 Kč za zpracování 
reklamy, která byla nekalou obchodní praktikou, došlo k porušení základních 
práv právnické osoby podle čl. 36 odst. 1 a 2 Listiny (viz obdobně nález ze dne 
29. 7. 2013, sp. zn. I. ÚS 671/13, týkající se pokut za porušení povinností při 
televizním vysílání).

34.	Ústavní soud ve své judikatuře řešil také porušení práva právnických 
osob podle § 36 odst. 3 Listiny, přičemž ho shledal například v nálezu ze dne 
19. 7. 2022, sp. zn. IV. ÚS 2/21, kde uzavřel, že „soudy nedostály své 
povinnosti poskytnout stěžovatelce (pozn. právnické osobě ovládané obviněnými) 
ochranu jejích práv (čl. 4 Ústavy a čl. 36 odst. 1, 3 a 4 Listiny). … Za 
irelevantní považuje Ústavní soud rovněž závěr obecných soudů, podle nějž 
nebyla stěžovatelka účastnicí trestního řízení. Za podstatné z hlediska čl. 36 
odst. 3 Listiny je třeba považovat toliko skutečnost, zda by stěžovatelce byla 
postupem orgánů činných v trestním řízení způsobena újma.“ Naopak Ústavní soud 
souhlasil s Nejvyšším soudem v otázce nepřípustnosti nároku právního nástupce 
zaniklé právnické osoby z důvodu osobní povahy tohoto nároku, když shledal 
podobnost se smrtí fyzické osoby. Ve svém usnesení ze dne 14. 5. 2015, sp. zn. 
III. ÚS 1164/14, Ústavní soud uvedl, že „vzhledem k tomu, že právo na náhradu 
nemajetkové újmy za nesprávný úřední postup zánikem právnické osoby zaniká, 
platí, že povaha projednávané věci neumožňuje, aby bylo v dovolacím řízení 
pokračováno. Pakliže Nejvyšší soud podle § 243b o. s. ř. a § 107 odst. 5 o. s. 
ř. řízení o dovolání zastavil, nelze takový postup identifikovat s nepřípustným 
odepřením spravedlnosti (denegatio iustitiae).“

35.	V návaznosti na judikaturu Ústavního soudu Nejvyšší soud setrvale ve 
své rozhodovací praxi prosazuje tezi, že k výkladu a použití právních norem je 
třeba přistupovat v kontextu s ústavně právními aspekty a při respektu k 
závazkům, které vyplývají pro Českou republiku z příslušných smluv o lidských 
právech a svobodách. Postupuje-li takto v řízení o dovolání [viz např. usnesení 
ze dne 20. 10. 2022, sp. zn. 11 Tdo 539/2022, v jehož odůvodnění Nejvyšší soud 
zdůraznil, že … interpretuje a aplikuje podmínky připuštění dovolání tak, aby 
dodržel maximy práva na spravedlivý proces vymezené Úmluvou o ochraně lidských 
práv a základních svobod a Listinou základních práv a svobod. Je proto povinen 
v řízení o dovolání posoudit, zda nebyla v předchozích fázích řízení porušena 
základní práva obviněného, včetně jeho práva na spravedlivý proces (k tomu viz 
stanovisko pléna Ústavního soudu ze dne 4. 3. 2014, sp. zn. Pl. ÚS-st. 38/14) 
…], pak není důvod k tomu, aby odlišně postupoval v řízení o jiném mimořádném 
opravném prostředku, tedy v řízení o stížnosti pro porušení zákona.

36.	Velký senát trestního kolegia připomíná, že požadavky vyplývající z 
práva na spravedlivý proces je třeba vztáhnout na všechny mimořádné opravné 
prostředky, které trestní řád upravuje, tedy nejen ve vztahu k řízení o 
dovolání, ale též i k řízení o stížnosti pro porušení zákona či o obnově 
řízení. Odporovalo by smyslu zákona, aby státu, který je jediný oprávněn vést 
prostřednictvím svých orgánů trestní stíhání obviněného a dosáhnout jeho 
pravomocného odsouzení, bylo upřeno právo prostřednictvím svých orgánů (v 
řízení o dovolání prostřednictvím nejvyššího státního zástupce, v řízení o 
stížnosti pro porušení zákona prostřednictvím ministra spravedlnosti) iniciovat 
řízení, jehož účelem je zrušení nezákonného rozhodnutí (vadného odsuzujícího 
rozsudku) týkajícího se již zaniklé obviněné právnické osoby.

37.	Jakkoli nelze zpochybňovat zjištění senátu č. 4, že aktuální úprava 
obsažená v trestním řádu (a stejně ani v zákoně o trestní odpovědnosti 
právnických osob a řízení proti nim) nemá výslovné ustanovení, které by 
umožňovalo vedení trestního řízení vůči již neexistující právnické osobě, nelze 
se ztotožnit s jeho závěrem, že analogické (nebo spíše přiměřené) použití těch 
ustanovení, která to umožňují v případě zemřelé fyzické osoby (v řízení o 
stížnosti pro porušení zákona jde o § 275 odst. 1 tr. ř.), je vyloučeno.

38.	Velký senát trestního kolegia zastává odlišný názor. Trestní řád byl 
a stále je koncipován tak, že trestní řízení se vede proti fyzické osobě, s níž 
také na řadě míst počítá. Zákon o trestní odpovědnosti právnických osob a 
řízení proti nim nebyl pojat jako kodex, který by komplexně upravoval všechny 
otázky trestní odpovědnosti právnických osob a všechny otázky týkající se 
trestního řízení vedeného proti nim. Naopak vychází z toho, že existují 
základní kodexy v oblasti trestního práva hmotného i procesního, které jsou v 
zásadě použitelné i vůči právnickým osobám, a proto se mají subsidiárně použít, 
není-li to z povahy věci vyloučeno a nestanoví-li samotný tento zákon výslovně 
jinak. Jinými slovy zákon o trestní odpovědnosti právnických osob a řízení 
proti nim obsahuje jen parciální speciální úpravu. Ve zbylých otázkách, je-li 
to možné, se mají přiměřeně použít obecné trestněprávní a trestněprocesní 
předpisy, jak vyplývá z ustanovení § 1 odst. 2 t. o. p. o. Zákonodárce tedy 
počítal s přiměřeným použitím norem uvedených v trestním řádu (cíleném na 
fyzické osoby) i na řízení proti právnickým osobám. Tuto použitelnost přitom 
vázal na splnění dvou podmínek, a sice jednak na neexistenci vlastní svébytné 
úpravy obsažené v zákoně o trestní odpovědnosti právnických osob a řízení proti 
nim a jednak na podmínku, že to není z povahy věci vyloučeno. Nakolik jsou z 
povahy věci vyloučena ustanovení trestního řádu počítající se smrtí fyzické 
osoby [zejména § 11 odst. 1 písm. e), § 265p odst. 2 písm. a), odst. 3, § 275 
odst. 1, § 280 odst. 3, § 289 písm. c) nebo § 314i písm. c) tr. ř.] však bylo 
právě jádrem sporu a důvodem, proč byla nyní posuzovaná věc předložena velkému 
senátu trestního kolegia Nejvyššího soudu. Přestože si byl vědom názoru 
obsaženého v části odborné literatury (tak zejména ŠÁMAL, P., DĚDIČ, J., 
GŘIVNA, T., PÚRY, F., ŘÍHA, J. Trestní odpovědnost právnických osob. Komentář. 
2. vydání. Praha: C. H. Beck, 2018, s. 61 až 63), podle něhož právě ustanovení 
vázaná na podmínku úmrtí jsou natolik úzce provázaná s fyzickou osobou, že jsou 
vůči právnické osobě nepoužitelná, dospěl velký senát trestního kolegia k 
opačnému závěru. V tomto ohledu není důvodu, proč by nemělo být přistupováno 
(přiměřeně) stejně i vůči zaniklým právnickým osobám (což lze připodobnit 
zemřelým fyzickým osobám, popřípadě fyzickým osobám prohlášeným za mrtvé), 
pokud už taková situace (i přes dikci ustanovení § 30 a § 32 t. o. p. o.) 
nastane. Vycházel přitom především z teze, že se jim tímto způsobem zajišťuje 
ekvivalentní právo na obhajobu a na spravedlivý proces, jak bylo již zčásti 
shora naznačeno a jak bude ještě podrobněji rozvedeno dále. Především se pak v 
takových případech za užití mimořádných opravných prostředků umožňuje 
zrevidovat předchozí nezákonné či věcně nesprávné pravomocné rozhodnutí, pokud 
jinak jsou splněny další zákonné podmínky pro jeho přezkum. V návaznosti na 
přiměřené použití ustanovení upravujícího danou otázku v případě obviněné 
fyzické osoby je totiž třeba řešit nejen otázku přípustnosti stížnosti pro 
porušení zákona a vedení odpovídajícího řízení o ní, ale z důvodu jednotného 
přístupu i otázku možnosti vedení řízení o dovolání či o obnově řízení v 
případech, které jsou svou povahou identické posuzované věci, tj. týkají-li se 
tato řízení již neexistující (resp. zaniklé) obviněné právnické osoby.

39.	Jak již bylo zmíněno, k trestněprávnímu postihu obviněné právnické 
osoby by mělo dojít jen při dodržení veškerých zákonných předpokladů pro 
dovození její trestněprávní odpovědnosti, trestní sankce může být uložena jen 
na podkladě této první podmínky (zásada nulla poena sine crimen), při splnění 
požadavku zákonnosti (zásada nulla poena sine lege) a požadavků dalších z ní 
vyplývajících (přiměřenost sankcí atd.), a to v řízení, v němž byla 
respektována její procesní práva, resp. obecněji vyjádřeno i veškeré zákonné 
podmínky daného procesu. Zákonu odporující pravomocné rozhodnutí by z povahy 
věci mělo být v příslušném řízení zrušeno a zákon by k tomu měl vytvořit 
procesní podmínky. V případě stížnosti pro porušení zákona možností ministra 
spravedlnosti podat takovou stížnost ve prospěch i již zaniklé obviněné 
právnické osoby, v řízení o dalších mimořádných opravných prostředcích 
poskytnutím možnosti podat dovolání či návrh na povolení obnovy řízení k tomu 
oprávněnými osobami.

40.	Velký senát dále připomíná, že podklad k odůvodnění závěru sdíleného 
senátem č. 6 (o nutnosti přiměřeného použití § 275 odst. 1 tr. ř. v případě 
stížnosti pro porušení zákona podané ve prospěch již zaniklé obviněné právnické 
osoby) lze nalézt i v rozhodovací činnosti Evropského soudu pro lidská práva. 
Byť jeho judikatura je (z povahy věci) ve vztahu k právnickým osobám podstatně 
střídmější než judikatura vztahující se k základním právům svědčícím fyzickým 
osobám, lze z ní dovodit, že ochranu (ve své podstatě z hlediska práva na 
spravedlivý proces) poskytuje i právnickým osobám, nevyjímaje z toho právnické 
osoby zaniklé, a tudíž de lege v době jeho řízení již neexistující (viz např. 
rozsudek ESLP ze dne 29. 11. 1991 ve věci Pine Valley Developments Ltd. a 
ostatní proti Irsku, č. stížnosti 12742/87). Současně z níže uvedených příkladů 
jeho rozhodnutí vyplývá, že to, od čeho senát č. 4 odvozoval nemožnost 
přiměřeného nebo analogického užití ustanovení § 275 odst. 1 tr. ř., tj. že je 
zde nedostatek zájmu na ochraně práv již neexistující právnické osoby (uváděné 
zákony nehovoří „... o nějakých nezadatelných, stále existujících právech 
takové zaniklé právnické osoby ...“), se neuplatňuje jako překážka vedení 
řízení před ESLP (viz jeho rozsudek ze dne 15. 2. 2005 ve věci Steel a Morris 
proti Spojenému království, č. stížnosti 68416/01).

41.	Pro účely doložení faktu, že Evropský soud pro lidská práva 
poskytuje ochranu i právnickým osobám, postačuje připomenout, že pro podání 
individuální stížnosti k tomuto soudu musí stěžovatel podle čl. 34 Úmluvy 
jednak spadat do jedné ze jmenovaných kategorií stěžovatelů (fyzické osoby, 
nevládní organizace nebo skupiny jednotlivců) a jednak mít status „oběti“ v 
autonomním smyslu tohoto ustanovení. Vzhledem k rozpornosti anglické („person“) 
a francouzské („personne physique“) verze, které jsou obě na rozdíl od verze 
české („fyzická osoba“) autentické, není zřejmé, do které z těchto kategorií 
spadají právnické osoby, faktem však je, že stížnosti právnických osob jsou 
přijatelné (podrobněji viz KMEC, J., KOSAŘ, D., KRATOCHVÍL, J., BOBEK, M. 
Evropská úmluva o lidských právech. Komentář. 1. vydání. Praha: C. H. Beck, 
2012, s. 25).

42.	Přestože převážnou většinu stížností podávají fyzické osoby, ani 
právnické osoby nejsou výjimkou. Ke stížnostem podaným právnickými osobami 
přistupuje Evropský soud pro lidská práva v zásadě totožně. Tak např. opakovaně 
judikoval [viz rozsudek velkého senátu ESLP ze dne 7. 2. 2012 ve věci Axel 
Springer AG proti Německu, č. stížnosti 39954/08, bod 87.; rozsudek ESLP ze dne 
23. 7. 2009 ve věci Hachette Filipacchi Associés (ICI PARIS) proti Francii, č. 
stížnosti 12268/03, bod 41.; rozsudek ESLP ze dne 12. 10. 2010 ve věci Timciuc 
proti Rumunsku, č. stížnosti 28999/03, bod 144.; rozsudek ESLP ze dne 10. 5. 
2011 ve věci Mosley proti Spojenému království, č. stížnosti 48009/08, bod 
111.], že výsledek stížnosti by se v zásadě neměl lišit podle toho, jestli byla 
podána podle čl. 10 Úmluvy vydavatelem urážlivého článku, nebo podle čl. 8 
Úmluvy osobou, která byla předmětem tohoto článku, neboť tato práva z principu 
zasluhují stejný respekt.

43.	Odlišnosti vyplývající z odlišné povahy právnických osob jsou 
zohledňovány. Ve věci Sdružení Jihočeské matky proti České republice 
(rozhodnutí ze dne 10. 7. 2006, č. 19101/03) například ESLP upozornil, že 
„stěžovatelka sama je ovšem právnickou osobou, jež se těžko může dovolávat práv 
pojmově spjatých s fyzickými osobami, jako je třeba právo na ochranu zdraví 
nebo života“. V případě řízení na ochranu osobnosti ESLP však uznal právo 
právnických osob na ochranu pověsti jako součásti „širšího ekonomického 
prospěchu“ (viz rozsudek ESLP ze dne 15. 2. 2005 ve věci Steel a Morris proti 
Spojenému království, č. stížnosti 68416/01, bod 94.; rozsudek ESLP ze dne 19. 
7. 2011 ve věci Uj proti Maďarsku, č. stížnosti 23954/10, bod 22.), byť 
upozornil na rozdíl mezi zájmy na ochraně pověsti mezi fyzickými a právnickými 
osobami. Vyjádřil přesvědčení, že přestože fyzické osoby mohou utrpět újmu na 
své důstojnosti, právnické osoby tento morální rozměr postrádají (viz rozsudek 
ESLP ze dne 8. 9. 2020 ve věci OOO Regnum proti Rusku, č. stížnosti 22649/08, 
bod 66.). Dále ESLP připustil, že za určitých okolností může být i právnické 
osobě přiznána náhrada nemajetkové újmy (viz rozsudek ESLP ze dne 24. 2. 2009 
ve věci Dacia S. R. L. proti Moldavsku, č. stížnosti 3052/04, body 60. až 62.). 
K užití zásad přiměřenosti, zdrženlivosti a rychlosti i ve vztahu k zásahům 
státních orgánů prostřednictvím zajišťovacích institutů do majetkových práv 
právnických osob lze odkázat na řadu dalších rozhodnutí ESLP (tak především na 
rozsudek ze dne 9. 10. 2008 ve věci Forminster Enterprises Limited proti České 
republice, č. stížnosti 38238/04, nebo např. na rozsudek ze dne 20. 11. 1995 ve 
věci Pressos Compania Naviera s. A. a ostatní proti Belgii, č. stížnosti 
17849/91).

44.	Zmíněné příklady rozhodnutí ESLP potvrzují, že právnické osoby 
nejsou vyňaty ze zorného úhlu jeho pozornosti a že jim jeho rozhodovací praxe 
poskytuje ochranu odpovídající jejich povaze a s ní spojenými právy. Jak již 
bylo uvedeno, zánik právnické osoby není důvodem pro to, aby se řízení ohledně 
ní před ESLP neuskutečnilo, resp. pro to, aby její stížnost byla označena za 
nepřijatelnou, jak dokládají následující příklady.

45.	Ve věci Pine Valley Developments Ltd. a ostatní proti Irsku 
(rozsudek ESLP ze dne 29. 11. 1991, č. stížnosti 12742/87) vznesla vláda 
předběžnou námitku, že se stěžovatelé nemohou označovat za „oběti“ ve smyslu 
Úmluvy, mj. neboť společnost Pine Valley zanikla před podáním stížnosti (a byla 
vymazána z obchodního rejstříku). Její námitku však ESLP odmítl s tím, že 
společnost byla v posuzované době vlastníkem dotčeného pozemku a podala žádost 
o stavební povolení, což postačuje, aby byl jejím jménem vznesen nárok na 
porušení Úmluvy (viz bod 42. rozsudku). Ve věcech Hyde Park a ostatní proti 
Moldavsku č. 4 (rozsudek ESLP ze dne 7. 4. 2009, č. stížnosti 18491/07, bod 
33.) a Hyde Park a ostatní proti Moldavsku č. 5 a 6 (rozsudek ESLP ze dne 14. 
9. 2010, č. stížností 6991/08 a 15084/08, bod 31.) ESLP poznamenal, že zánik 
stěžovatele jako registrované nevládní organizace nepředstavuje překážku v 
pokračování v řízení. Odkázal přitom na rozsudek ESLP ze dne 27. 11. 2007 David 
proti Moldavsku, č. stížnosti 41578/05, bod 28., kde se po smrti stěžovatele na 
přání jeho sestry v řízení pokračovalo. Kromě toho lze taktéž zmínit rozsudek 
ESLP ze dne 3. 2. 2005 ve věci Partidul Comunistilor (Nepeceristi) a Ungureanu 
proti Rumunsku, č. stížnosti 46626/99, kde ESLP rozhodoval o stížnosti 
politické strany, která v důsledku namítaného porušení čl. 11 Úmluvy nemohla 
vzniknout, nebo rozhodnutí bývalé Evropské komise pro lidská práva ze dne 16. 
6. 1980 ve věci Christians against Racism and Fascism proti Spojenému 
království, č. stížnosti 8440/78, kde tato komise rozhodovala o stížnosti 
společnosti bez právní subjektivity.

46.	I vzhledem k právě uvedeným příkladům rozhodování ESLP lze 
přisvědčit té části odůvodnění rozhodnutí senátu č. 6, v níž „pro dokreslení 
dodává (paradoxně ve shodě se senátem č. 4), že i právnické osoby mají svá 
práva, např. právo na ochranu obchodního jména a pověsti, majetku apod., a 
tudíž i právo nebýt nezákonně odsouzen. K tomu lze dodat, že újma způsobená 
právnické osobě může mít v konečném důsledku závažný dopad i na fyzické osoby, 
jež tvoří její personální substrát“. 

47.	Velký senát trestního kolegia při uvážení širších souvislostí 
spojených s otázkami vedení trestního stíhání právnických osob dospěl k závěru, 
že je odůvodněno, aby orgán činný v trestním řízení v zájmu ochrany právnických 
osob (při chybějící výslovné zákonné úpravě) použil zmíněná ustanovení týkající 
se zemřelých obviněných – fyzických osob přiměřeně i vůči zaniklým právnickým 
osobám, neboť jejich použití není v takovém případě z povahy věci vyloučeno. V 
nyní posuzované trestní věci (ale z hlediska nastoleného problému i v obdobných 
trestních věcech) to znamená, že je nezbytné přistoupit k přiměřenému užití 
ustanovení § 275 odst. 1 tr. ř., a tedy dovodit, že stížnost pro porušení 
zákona podaná ministrem spravedlnosti ve prospěch zaniklé obviněné právnické 
osoby je přípustná. 

48.	Pro úplnost je vhodné dodat, že v souvislosti s vedením trestního 
řízení vůči obviněným právnickým osobám se jeví nezbytným přistoupit k 
přiměřenému užití i všech dalších odpovídajících zákonných ustanovení, jejichž 
prostřednictvím lze nalézt řešení v oblastech, které zákon o trestní 
odpovědnosti právnických osob a řízení proti nim sám ohledně právnických osob 
výslovně neupravil, avšak lze přiměřeně využít ustanovení o zemřelých fyzických 
osobách, tedy např. i stran otázky nepřípustnosti trestního stíhání již zaniklé 
právnické osoby [např. § 11 odst. 1 písm. e) tr. ř.], nebo v případě vedení 
řízení o všech mimořádných opravných prostředcích, tj. nejen stran stížnosti 
pro porušení zákona, ale též ohledně dovolání a obnovy řízení. Vyjádřeno jinak, 
přípustnost mimořádného opravného prostředku a možnost vedení příslušného 
řízení o něm bude přicházet v úvahu jen tehdy, bude-li takový opravný 
prostředek (jako je tomu v nyní posuzované věci) podán výlučně ve prospěch 
zaniklé obviněné právnické osoby. 

49.	Po vyřešení této procedurální otázky, tj. že stížnost pro porušení 
zákona podaná ministrem spravedlnosti ve prospěch zaniklé obviněné právnické 
osoby – společnosti O. T. je přípustná, a že tudíž není namístě takovou 
stížnost zamítnout jako nepřípustnou podle § 268 odst. 1 písm. a) tr. ř., jak v 
obdobné věci učinil ve svém rozhodnutí senát č. 4, přistoupil velký senát 
trestního kolegia k vlastnímu posouzení její důvodnosti.

50.	I kdyby se však velký senát trestního kolegia Nejvyššího soudu přiklonil k 
závěru obsaženému v části odborné literatury, jak byla citována výše, že 
přiměřené užití těch norem obsažených v trestním řádu, které jsou podmíněny 
smrtí fyzické osoby, není z povahy věci možné, bylo by namístě uvažovat o 
jejich analogickém použití. Kdyby totiž nebylo možné použít přiměřeně přímo 
uvedená ustanovení [zejména § 11 odst. 1 písm. e), § 265p odst. 2 písm. a), 
odst. 3, § 275 odst. 1, § 280 odst. 3, § 289 písm. c) nebo § 314i písm. c) tr. 
ř.], bylo by třeba ze všech výše uvedených důvodů stejného přístupu k řízení 
proti právnické osobě jako proti fyzické osobě zvolit stejný (zákonem jinak 
neregulovaný) postup, tedy použít analogii ustanovení nejbližšího. Pro takové 
užití analogie ale neshledal velký senát trestního kolegia Nejvyššího soudu 
důvod, neboť zákonodárce pamatoval na tuto situaci, když pro takový případ 
umožňuje přiměřené použití ustanovení týkajících se fyzických osob, tedy s 
jejich přizpůsobením potřebám řízení proti právnickým osobám.

IV.
Důvodnost stížnosti pro porušení zákona 

51.	Podstatou podané stížnosti je tvrzení o nedůvodnosti vyvození 
trestní odpovědnosti obviněné právnické osoby (spojené s tvrzením o porušení 
příslušných v ní citovaných ustanovení zákona v její neprospěch) v situaci, kdy 
v průběhu jejího trestního stíhání, a to ještě ve stadiu přípravného řízení, 
tedy před podáním obžaloby soudu, došlo k jejímu zániku. Nejvyšší soud v tomto 
směru shledal stížnost pro porušení zákona důvodnou, byť na rozdíl od 
stěžovatele dospěl k poměrně odlišnému závěru stran toho, která ustanovení 
zákona byla porušena v důsledku vadného postupu orgánů činných v trestním 
řízení a případně i vydáním odsuzujícího rozsudku soudem v neprospěch obviněné 
právnické osoby.

52.	Z důvodu náležitého demonstrování pochybení, jichž se při vedení 
trestního stíhání proti obviněné právnické osoby dopustily orgány činné v 
trestním řízení a kromě nich též likvidátor ustanovený soudem, opatrovník 
právnické osoby, jakož i rejstříkový soud, a které vyústily v porušení dále 
konkretizovaných ustanovení zákona, se jeví vhodné zmínit základní skutečnosti 
týkající se trestního stíhání obviněné právnické osoby, které Nejvyšší soud 
zjistil z obsahu trestního spisu přiloženého ke stížnosti pro porušení zákona.

IV./1. Ke způsobu vedení trestního stíhání obviněné právnické osoby

53.	V úvodu lze konstatovat, že údaje obsažené ve stížnosti pro porušení 
zákona týkající se těchto základních faktů trestního stíhání obviněné (a též 
spoluobviněného O. K.) mají oporu v příslušném trestním spise. Je proto možno 
zopakovat, že trestní stíhání spoluobviněných bylo podle § 160 odst. 1 tr. ř. 
nejprve zahájeno usnesením policejního orgánu Policie České republiky, 
Krajského ředitelství policie Olomouckého kraje, územního odboru v Šumperku, 
oddělení hospodářské kriminality Služby kriminální policie a vyšetřování v 
Šumperku ze dne 8. 9. 2016, sp. zn. KRPM-63521/TČ-2015, a že toto usnesení bylo 
následně zrušeno usnesením státního zástupce Okresního státního zastupitelství 
v Šumperku ze dne 6. 10. 2016, sp. zn. 1 ZT 200/2016, postupem podle § 174 
odst. 2 písm. e) tr. ř. jako nezákonné. O novém zahájení trestního stíhání obou 
obviněných rozhodl týž policejní orgán znovu usnesením ze dne 2. 2. 2017, sp. 
zn. KRPM-63521/TČ-2015, přičemž stížnost obviněné proti tomuto usnesení jako 
nedůvodnou zamítl podle § 148 odst. 1 písm. c) tr. ř. státní zástupce Okresního 
státního zastupitelství v Šumperku usnesením ze dne 20. 3. 2017, sp. zn. 1 ZT 
200/2016. Obžaloba byla na oba obviněné podána u Okresního soudu v Šumperku dne 
18. 12. 2017. Po provedení dokazování v hlavním líčení konaném ve dnech 22. 2., 
22. 3., 28. 6. a 1. 10. 2018 a 17. 5. 2019 rozhodl soud o vině obou obviněných 
rozsudkem ze dne 28. 5. 2019, sp. zn. 4 T 87/2017, který ve vztahu k obviněné 
nabyl právní moci dne 22. 6. 2019.

54.	Z trestního spisu dále vyplývá, že poté, co byla obviněná právnická 
osoba – společnost O. T. zrušena s likvidací bez návrhu usnesením Krajského 
soudu v Ostravě – pobočky v Olomouci ze dne 18. 3. 2016, sp. zn. 23 Cm 21/2016, 
jež nabylo právní moci dne 26. 4. 2016, byl jako její likvidátor dne 27. 5. 
2016 v obchodním rejstříku zapsán Ing. Martin Koubek. Orgány činné v trestním 
řízení však fakticky nenavázaly kontakt se jmenovaným likvidátorem. Veškerou 
komunikaci nejprve vedly s obviněnou právnickou osobou (obchodní společností O. 
T., v likvidaci), do jejíž datové schránky policejní orgán dne 12. 9. 2016 
doručil usnesení o zahájení trestního stíhání ze dne 8. 9. 2016, u nějž bylo v 
rozporu s ustanovením § 64 odst. 5 tr. ř. vyznačeno doručení fikcí dne 22. 9. 
2016. Stejným způsobem, tedy k rukám obviněné právnické osoby bylo následně 
doručováno i usnesení státního zástupce Okresního státního zastupitelství v 
Šumperku ze dne 6. 10. 2016 o zrušení výše zmíněného usnesení o zahájení 
trestního stíhání, u něhož bylo vyznačeno doručení fikcí dne 22. 10. 2016. Dále 
byla obviněné právnické osobě dne 5. 10. 2016 doručována výzva, aby si za 
podmínek § 34 odst. 4 t. o. p. o. určila osobu k provádění úkonů v dalším 
řízení. Jako důvod bylo uvedeno, že v té době činný jednatel obviněné J. F. měl 
ve věci figurovat jako svědek, což podle § 34 odst. 4 t. o. p. o. vylučuje, aby 
za ni činil úkony v dané trestní věci.

55.	Jelikož ani na posledně uvedenou výzvu obviněná právnická osoba 
nereagovala, byl jí podle § 34 odst. 5 t. o. p. o. usnesením Okresního soudu v 
Šumperku ze dne 11. 1. 2017 ustanoven opatrovník Mgr. et Mgr. Martin Čank. 
Následně bylo obviněné právnické osobě dne 3. 2. 2017 dodáno do datové schránky 
nové usnesení o zahájení trestního stíhání ze dne 2. 2. 2017. Obviněná se však 
do datové schránky nepřihlásila a toto usnesení bylo opět označeno jako 
doručené fikcí dne 13. 2. 2017. Zároveň však bylo dne 23. 1. 2017 citované 
usnesení doručeno i soudem ustanovenému opatrovníkovi Mgr. et Mgr. Martinu 
Čankovi (stejný dokument mu byl doručen rovněž dne 6. 2. 2017). Ten pak byl 
vyrozumíván o úkonech trestního řízení, bylo mu umožněno seznámit se s trestním 
spisem po skončení vyšetřování, byl mu doručen opis obžaloby a následně opis 
odsuzujícího rozsudku vydaného po provedení hlavních líčení, jimž byl přítomen.

IV./2. K důvodům, které soud vedly k pokračování v trestním stíhání
obviněné právnické osoby a k vydání odsuzujícího rozsudku vůči ní

56.	Způsobem uvedeným pod body 1. a 2. rozsudku soudu prvního stupně 
rozhodl tento soud o vině obviněné právnické osoby přesto, že součástí spisu 
byla i příslušná rozhodnutí, jimiž bylo doloženo 
-	jednak to, že usnesením Krajského soudu v Ostravě – pobočky v Olomouci 
ze dne 18. 3. 2016, sp. zn. 23 Cm 21/2016 (uveřejněno v obchodním rejstříku ve 
sbírce listin pod č. C 56214/SL7/KSOS), jež nabylo právní moci dne 26. 4. 2016, 
byla obviněná právnická osoba zrušena bez návrhu, 
-	jednak i to, že obviněná právnická osoba byla ke dni 28. 8. 2017 
vymazána z obchodního rejstříku, a to poté, co došlo k jejímu zrušení s 
likvidací výše zmíněným usnesením Krajského soudu v Ostravě – pobočky v 
Olomouci ze dne 18. 3. 2016, sp. zn. 23 Cm 21/2016,
což ostatně vyplynulo i z obsahu podané obžaloby.

57.	Jak již zmínil stěžovatel, soud prvního stupně založil přípustnost 
trestního stíhání vůči obviněné na argumentaci (bod 14. odůvodnění jeho 
rozsudku), podle níž je třeba výmaz obviněné z obchodního rejstříku považovat 
za neplatný právní úkon. Tak je třeba vnímat jeho vyjádření obsažené v 
citovaném bodě odůvodnění jeho rozsudku, kde je mimo jiné uvedeno, že ze 
spisového materiálu rovněž vyplývá, že společnost O. T. byla dne 28. 8. 2017 
vymazána z obchodního rejstříku, a to poté, co došlo k jejímu zrušení s 
likvidací usnesením Krajského soudu v Ostravě – pobočky v Olomouci ze dne 18. 
3. 2016, sp. zn. 23 Cm 21/2016, s právní mocí dne 26. 4. 2019. Soud prvního 
stupně byl toho názoru, že takovýto právní úkon je ve smyslu § 32 odst. 1 t. o. 
p. o. neplatný, protože státnímu zástupci nebylo oznámeno, že budou prováděny 
úkony směřující ke zrušení, k zániku nebo k přeměně obviněné právnické osoby, 
nemohlo tedy dojít k jejímu zániku ve smyslu § 32 odst. 2 t. o. p. o. Soud 
prvního stupně tak v plném rozsahu souhlasil s dříve vysloveným názorem 
státního zástupce v obžalobě podané v této věci.

58.	Výše uvedená zjištění ohledně průběhu trestního stíhání obviněné 
právnické osoby a právního názoru v něm zaujatého orgány, před nimiž bylo 
vedeno řízení, umožňují Nejvyššímu soudu posoudit jejich správnost a zaujmout k 
tomu své vlastní stanovisko.

59.	Především je třeba uvést, že ani zákon o trestní odpovědnosti 
právnických osob a řízení proti nim nemá žádná ustanovení, která by počítala s 
tím, že se trestní stíhání povede proti zaniklé právnické osobě, tedy proti 
tzv. non-subjektu. Přitom zákonodárce počítal s tím, že se osoby ovládající 
právnickou osobu mohou snažit vyhnout vyvození její trestní odpovědnosti (za 
spáchání trestného činu) a důsledkům s tím spojeným takovými kroky, které by 
mohly vést ke zrušení, změně či zániku právnické osoby. Proto zejména v 
ustanoveních § 30 a § 32 t. o. p. o. formuloval řadu pravidel, kterými dal 
orgánům činným v trestním řízení možnost, jak zabránit takovým krokům (tato 
pravidla však byla v daném trestním řízení hrubě porušena). Orgány činné v 
trestním řízení (především státní zástupce jako veřejný žalobce v trestním 
řízení, popřípadě policejní orgán) pak mají primárně zabránit zániku právnické 
osoby, chtějí-li ji trestně stíhat. Trestní stíhání subjektu, který neexistuje, 
však není možné, podobně jako právní řád obecně nepřipouští vedení jiných 
veřejnoprávních řízení proti tzv. non-subjektu (neexistující osobě). Orgán 
činný v trestním řízení zároveň není oprávněn řešit statusové otázky a 
konstatovat (v rozporu se stavem vyplývajícím z příslušného rejstříku), zda 
právnická osoba existuje, či nikoli. Nechají-li orgány činné v trestním řízení 
právnickou osobu zaniknout, je její trestní stíhání za přiměřeného užití § 11 
odst. 1 písm. e) tr. ř. nepřípustné a nesmí být zahájeno, popřípadě musí být 
zastaveno, bylo-li dříve zahájeno, ledaže by orgány činné v trestním řízení 
podnikly takové kroky, kterými by zánik právnické osoby zvrátily (zejména podle 
§ 209 odst. 1 o. z.). Tyto hrubě nastíněné teze budou podrobně v jednotlivých 
bodech rozvedeny dále.

IV./3. K nepřípustnosti trestního stíhání zaniklé právnické osoby

60.	Pro posouzení, zda bylo trestní stíhání obviněné právnické osoby 
přípustné, případně k jakému datu se stalo nepřípustným, je třeba se nejdříve 
zabývat otázkou, k jakému datu přesně zanikla. Podle § 185 o. z. právnická 
osoba zapsaná do veřejného rejstříku zaniká dnem výmazu z veřejného rejstříku. 
Pro posuzovanou věc je relevantním rejstříkem obchodní rejstřík [§ 42 písm. a) 
zákona č. 304/2013 Sb., o veřejných rejstřících právnických a fyzických osob a 
o evidenci svěřenských fondů, ve znění pozdějších předpisů (dále jen „ZVR“), § 
1 odst. 2 z. o. k.], neboť obviněná právnická osoba byla společností s ručením 
omezeným. Pokud byla právnická osoba zrušena s likvidací, je její následný 
výmaz proveden po skončení likvidace na základě návrhu likvidátora na výmaz 
právnické osoby z veřejného rejstříku, který podle § 207 o. z. podává do 30 dnů 
po skončení likvidace. Likvidátor podal návrh na výmaz obviněné právnické osoby 
z obchodního rejstříku v projednávané věci dne 28. 8. 2017, k tomuto dni byla 
obviněná z daného rejstříku vymazána, tedy tímto dnem také zanikla. Jelikož 
právnická osoba podle § 118 o. z. má právní osobnost od svého vzniku do svého 
zániku, je nutné uzavřít, že po svém zániku již obviněná právnická osoba nebyla 
nadána právní osobností, a tak nemohla být ani trestně stíhána, neboť v 
podstatě z právního hlediska neexistovala (nebyla subjektem práva). K tomu lze 
analogicky odkázat na úpravu v zákoně č. 99/1963 Sb., občanském soudním řádu, 
ve znění pozdějších předpisů (dále též ve zkratce „o. s. ř.“), protože podle § 
19 o. s. ř. způsobilost být účastníkem řízení má ten, kdo má způsobilost mít 
práva a povinnosti; jinak jen ten, komu ji zákon přiznává, jinými slovy 
vyjádřeno ten, kdo má právní osobnost/subjektivitu. Uvedené vyplývá i z 
relevantní civilní judikatury. Pokud právnická osoba zanikne bez právního 
nástupce, a tedy ztratí právní osobnost a v důsledku toho i způsobilost být 
účastníkem řízení, je nutné postupovat podle § 107 odst. 5 o. s. ř. a řízení 
ohledně ní zastavit (viz usnesení Nejvyššího soudu ze dne 25. 10. 2017, sp. zn. 
23 Cdo 4600/2017, a ze dne 28. 4. 2021, sp. zn. 27 Cdo 2098/2020).

61.	Pro řešení situace, kdy je vedeno trestní stíhání proti zaniklé 
právnické osobě, tedy osobě, která ztratila právní subjektivitu (osobnost), 
trestní řád ani zákon o trestní odpovědnosti právnických osob a řízení proti 
nim neobsahují relevantní ustanovení. Nabízí se proto přiměřené užití norem 
týkajících se obviněných – fyzických osob, není-li to z povahy věci vyloučeno 
(§ 1 odst. 2 t. o. p. o.). Pro případy, kdy zanikne právní osobnost trestně 
stíhané fyzické osoby (její smrtí podle § 23 o. z.), je v trestním řádu 
upravena nepřípustnost jejího trestního stíhání v ustanovení § 11 odst. 1 písm. 
e) tr. ř., podle něhož v již zahájeném trestním stíhání nelze pokračovat a musí 
být zastaveno, pokud je vedeno proti tomu, kdo zemřel nebo byl prohlášen za 
mrtvého. Z hlediska důsledků pro způsobilost být trestně stíhanou osobou má 
smrt fyzické osoby v podstatě stejný význam jako zánik právnické osoby, neboť 
oba druhy osob tak ztrácejí právní osobnost. Právní osobností (dříve právní 
subjektivitou) se rozumí způsobilost mít v mezích právního řádu práva a 
povinnosti. Jinak řečeno, obsahem tohoto pojmu je potenciál být subjektem či 
účastníkem právních vztahů. I v trestně procesních vztazích to znamená 
skutečnost, že subjekty trestního řízení jsou aktéři nadaní určitými právy a 
zatížení povinnostmi uloženými zákonem či na základě zákona, jejichž 
prostřednictvím mohou, resp. v případě povinností musí, ovlivňovat průběh 
trestního řízení. Pokud nějaká osoba ztratí svoji právní subjektivitu, ztratí 
tím i svoji způsobilost být nositelem práv a povinností, takže nemůže být ani 
subjektem trestního řízení (trestně procesního vztahu). To se musí týkat nejen 
osoby fyzické, ale i právnické. Ačkoliv tedy zákonodárce tuto situaci ohledně 
právnických osob výslovně neupravil, je namístě použít přiměřeně úpravu 
nepřípustnosti trestního stíhání vztahující se k zemřelým fyzickým osobám, 
resp. fyzickým osobám úředně prohlášeným za mrtvé, tedy v posuzované trestní 
věci vůči obviněné právnické osobě, která byla z moci úřední vymazána z 
obchodního rejstříku, čímž zanikla.  Jiné řešení spočívající v pokračování v 
trestním stíhání s následným odsouzením neexistující právnické osoby k trestu 
ani nedává smysl. Ostatně ani orgány doposud činné v této trestní věci 
(pomine-li se jejich nepřípustné konstatování, že obviněná nezanikla – viz k 
tomu dále) se vůbec nezabývaly tím, jak by takovou zaniklou právnickou osobu 
chtěly donutit vykonat jí uložený trest uveřejnění rozsudku (podobně by 
nedávalo smysl ani postižení jinými druhy trestů). Není vůbec jasné, jak by ji 
chtěly například postihnout majetkovou sankcí, pokud např. obchodní společnost 
byla zlikvidována a vymazána z obchodního rejstříku, a proto nevlastní žádný 
majetek. Stejně tak nedává smysl ani uložení absolutního trestu v podobě 
zrušení právnické osoby, ale ani dalších, zejména zákazových trestů, pokud 
osoby ovládající právnickou osobu samy chtěly ukončit její činnost, což ze 
svého pohledu též zcela učinily (dokonce s likvidací, tedy s rozdělením 
případného likvidačního zůstatku společníkům).

62.	Pokud chtěl státní zástupce trestně stíhat právnickou osobu i přes 
její předchozí zrušení s likvidací, o němž nepochybně věděl, měl (ve spolupráci 
s policejním orgánem) primárně zabránit jejímu zániku výmazem z obchodního 
rejstříku postupem podle § 32 t. o. p. o. (viz k tomu dále pod bodem 81. tohoto 
rozsudku), a tím jí zabránit, aby se vyhnula trestnímu postihu (zejména 
majetkovou trestní sankcí). Jestliže v tomto směru uvedené orgány činné v 
trestním řízení selhaly, a přesto spatřovaly významný veřejný zájem na stíhání 
již zaniklé právnické osoby, měly dosáhnout její obnovy postupem podle § 209 
odst. 1 o. z. (viz dále). V opačném případě, nebyl-li takový veřejný zájem dán, 
měl již státní zástupce, jelikož k zániku obviněné právnické osoby došlo před 
podáním obžaloby, postupovat podle § 172 odst. 1 písm. d) tr. ř. a měl zastavit 
trestní stíhání obviněné právnické osoby. Pokud tak neučinil, měl jeho 
pochybení v tomto směru napravit soud prvního stupně [§ 186 písm. c) tr. ř. ve 
spojení s § 188 odst. 1 písm. c) tr. ř. či § 223 odst. 1 tr. ř.].

63.	Bylo-li za popsané situace (od okamžiku zániku obviněné, tj. po dni 
28. 8. 2017) nadále vedeno trestní stíhání obviněné právnické osoby, je nutno v 
takovém postupu orgánů činných v trestním řízení spatřovat porušení zákona v 
její neprospěch, a to v ustanovení § 11 odst. 1 písm. e) tr. ř., které měly 
použít přiměřeně (§ 1 odst. 2 t. o. p. o.).

IV./4. K nepřípustnosti řešení statusových otázek orgány činnými v trestním 
řízení 

64.	Státní zástupce v obžalobě konstatoval, že ačkoliv byla obviněná 
právnická osoba před podáním obžaloby vymazána z obchodního rejstříku (viz s. 
10 obžaloby), úkony vedoucí k jejímu zániku (vymazáním) jsou neplatné, protože 
mu podle § 32 odst. 1 t. o. p. o. nebylo oznámeno, že budou činěny, a podle § 
32 odst. 2 t. o. p. o. nemohlo dojít k jejímu zániku. Obdobný závěr učinil soud 
prvního stupně pod bodem 14. odůvodnění napadeného rozsudku. Pro ilustraci 
nesprávnosti tohoto postupu je nejdříve nutné uvést následující.

65.	Obecně lze souhlasit s tím, že podle § 32 odst. 1 t. o. p. o. jsou 
neplatné úkony vedoucí k zániku právnické osoby, proti níž bylo zahájeno 
trestní stíhání, pokud právnická osoba neoznámila státnímu zástupci (předsedovi 
senátu), že budou prováděny takové úkony, a to ještě před jejich provedením. K 
zajištění platnosti těchto úkonů však nestačí pouhé splnění této oznamovací 
povinnosti, nýbrž je třeba vyčkat povolení k jejich učinění, a to ve formě 
rozhodnutí soudce v přípravném řízení a předsedy senátu v řízení před soudem 
podle § 32 odst. 3 t. o. p. o.

66.	První otázkou pak je, co lze považovat za „úkon směřující k zániku právnické 
osoby“ či přesněji, zda lze každý úkon likvidátora směřující k zániku právnické 
osoby považovat za úkon, o němž se zmiňuje ustanovení § 32 t. o. p. o., nebo 
jen úkon bezprostředně spojený s tímto zánikem. Z účelu, který se sleduje 
zmíněnou právní úpravou, lze učinit závěr, že jde jen o takový úkon, který má 
za přímý následek zánik právnické osoby. V opačném případě by každý úkon 
likvidátora vyžadoval předem oznámení podle § 32 odst. 1 t. o. p. o. pod sankcí 
neplatnosti úkonu, což by bylo nepřiměřené a nedůvodné. V případě zániku 
právnické osoby tedy bude takovým úkonem návrh likvidátora na výmaz právnické 
osoby z veřejného rejstříku.

67.	Není zcela zřejmé, zda státní zástupce (viz bod 57. tohoto rozsudku) 
označoval za neplatný úkon v důsledku porušení ustanovení § 32 odst. 1 t. o. p. 
o. výmaz obviněné právnické osoby z obchodního rejstříku nebo již rozhodnutí o 
jejím zrušení s likvidací. Ani v jednom případě však tomu tak nebude. Pokud jde 
o usnesení Krajského soudu v Ostravě – pobočky v Olomouci ze dne 18. 3. 2016, 
sp. zn. 23 Cm 21/2016, o zrušení obviněné právnické osoby s likvidací, toto 
rozhodnutí soudu není úkonem (právním jednáním) a nemůže být stiženo 
neplatností. Jestliže je rozhodnutí soudu vadné, lze je zrušit toliko 
rozhodnutím nadřízeného soudu (nejde-li o obnovu řízení). Nadto citované 
rozhodnutí nabylo právní moci dne 26. 4. 2016, tedy před zahájením trestního 
stíhání proti obviněné právnické osobě. Zákon ukládá zmíněnou oznamovací 
povinnost právnické osobě, proti které již bylo zahájeno trestní stíhání, a to 
ohledně úkonů směřujících k jejímu zrušení, zániku nebo přeměně realizovaných 
po vydání takového rozhodnutí, tj. po zahájení jejího trestního stíhání. I v 
případě, kdyby dané rozhodnutí soudu o zrušení obviněné právnické osoby s 
likvidací bylo možné považovat za úkon podle § 32 odst. 1 t. o. p. o., tak by 
se na něj nevztahovalo ustanovení § 32 t. o. p. o. Za úkon směřující k zániku 
obviněné právnické osoby tudíž lze (i s ohledem na výše poskytnutý obecný 
výklad) považovat až návrh likvidátora na výmaz obviněné z obchodního rejstříku.

68.	Daný úkon (návrh likvidátora na výmaz právnické osoby z obchodního 
rejstříku) lze považovat za neplatný (a to již na podkladě § 32 odst. 1 t. o. 
p. o.) bez ohledu na to, že orgány činné v trestním řízení nepodaly návrh na 
vyslovení jeho neplatnosti. V této situaci, tj. podal-li likvidátor návrh na 
výmaz společnosti O. T. z obchodního rejstříku bez splnění podmínek podle § 32 
odst. 1 t. o. p. o., totiž nelze uplatnit ustanovení § 32 odst. 4 t. o. p. o., 
podle nějž je daný úkon neplatný, pouze pokud státní zástupce a v řízení před 
soudem předseda senátu podá příslušnému soudu návrh na vyslovení jeho 
neplatnosti. Je tomu tak proto, že pro žádný druh právnické osoby zvláštní 
zákony neupravují právo domáhat se vyslovení neplatnosti úkonu směřujícího k 
jejímu zániku ve stanovené lhůtě. Na právnické osoby, proti nimž se vede 
trestní řízení, u kterých taková zvláštní úprava chybí, se ustanovení § 32 
odst. 4 t. o. p. o. vůbec nepoužije (viz ŠÁMAL, P., DĚDIČ, J., GŘIVNA, T., 
PÚRY, F., ŘÍHA, J. Trestní odpovědnost právnických osob. 2. vydání. Praha: C. 
H. Beck, 2018, s. 601).

69.	V této souvislosti je třeba poznamenat, že na rozdíl od návrhu 
likvidátora na výmaz obviněné právnické osoby, její zrušení (bez návrhu) ze 
strany rejstříkového soudu nepodléhalo předchozímu vydání povolení k takovému 
postupu podle § 32 odst. 3 t. o. p. o. V souvislosti s takovým postupem totiž 
nebylo třeba vyžadovat příslušné rozhodnutí trestního soudu, neboť v tomto 
okamžiku ještě nebyla zrušovaná právnická osoba trestně stíhána. To vyplývá ze 
skutečnosti, že ustanovení § 32 t. o. p. o. se jako celek uplatní pouze ve 
vztahu k těm úkonům, které mají být učiněny až po zahájení trestního stíhání 
proti obviněné právnické osobě.

70.	Závěr o neplatnosti návrhu likvidátora na výmaz společnosti O. T. z 
obchodního rejstříku však nic nemění na tom, že obviněná právnická osoba byla v 
době podání obžaloby formálně zaniklá. Stran zániku právnické osoby, resp. 
pozbytí její právní osobnosti, má její vymazání z veřejného rejstříku stejné 
důsledky jak v rámci trestněprocesních, tak civilněprocesních vztahů. Tedy i v 
kontextu trestního řízení právnická osoba spolu se svojí právní osobností 
zaniká tímto vymazáním, a to i když k němu dojde v rozporu s ustanovením § 32 
odst. 2 t. o. p. o. Jeho zákonnou dikci, tedy že právnická osoba, proti které 
bylo zahájeno trestní stíhání, nemůže být do doby jeho pravomocného skončení 
zrušena a nemůže dojít k její přeměně, ani k jejímu zániku, nelze vykládat tak, 
že by trestně stíhaná právnická osoba, která byla v rozporu s ustanovením § 32 
t. o. p. o. vymazaná z veřejného rejstříku, ve skutečnosti nikdy (bez dalšího) 
nezanikla. Lze pouze hovořit o jejím výmazu v rozporu se zákonem, a tedy vzniku 
zájmu hodného právní ochrany (spolu s případným zájmem na řádném průběhu 
trestního stíhání), který může být důvodem pro obnovení její právní identity 
zrušením jejího výmazu podle § 209 odst. 1 o. z. (dále k tomu viz část IV./6. 
odůvodnění tohoto rozsudku). Jinak řečeno, výše citované jazykové vyjádření 
dané právní normy nelze chápat jako jakési zákonné konstatování přetrvávající 
právní subjektivity (resp. právní osobnosti) právnické osoby i přes její 
vymazání z veřejného rejstříku. Jde pouze o zákaz jejího zániku, jehož porušení 
ovšem nezvrátí vzniklý následek (tj. zánik právnické osoby, k němuž již došlo), 
byť teoreticky zakládá možnost výše stručně nastíněného řešení podle § 209 
odst. 1 o. z.

71.	Opačný závěr by vedl k absurdním důsledkům. Právnická osoba by totiž 
byla na straně jedné vymazaná, ovšem na straně druhé v důsledku citovaného 
ustanovení § 32 odst. 2 t. o. p. o. by stále existovala. Tento stav by znamenal 
neudržitelné konsekvence pro jiné typy právních vztahů, např. vztahů 
závazkových, do kterých by pak s vymazanou právnickou osobou bylo na jednu 
stranu možné vstupovat a případně dále páchat třeba i majetkovou trestnou 
činnost, anebo činit úkony směřující k výkonu uloženého trestu (např. 
uveřejnění rozsudku), které by však na druhou stranu případní spolukontrahenti 
mohli odmítat (s ohledem na její výmaz z obchodního rejstříku). Docházelo by 
tak současně k narušení důvěry v princip materiální publicity veřejného 
rejstříku, v této věci obchodního rejstříku, podle nějž skutečnosti zapsané v 
obchodním rejstříku jsou účinné vůči každému ode dne, ke kterému byl zápis 
proveden; ode dne provedení zápisu se nikdo nemůže dovolávat toho, že mu 
zapsané skutečnosti nebyly známy. Zároveň platí obráceně, že dokud skutečnosti 
zapsané v obchodním rejstříku nejsou vymazány nebo změněny, jsou účinné vůči 
každému a nikdo se nemůže dovolávat vůči jednajícímu, že zápis v obchodním 
rejstříku již neodpovídá skutečnosti, ledaže by jednající nejednal v důvěře v 
zápis v obchodním rejstříku, protože mu rozpor se skutečností byl znám. Z 
uvedeného vyplývá, že výše odmítnutý výklad § 32 odst. 2 t. o. p. o. by 
významně narušil veřejný pořádek a právní jistotu ve společnosti, neboť by 
vládly pochybnosti ohledně toho, zda je obviněná právnická osoba nadána právní 
osobností či nikoliv. Má to ovšem i velmi praktické konsekvence, neboť by v 
případě uznání existence právnické osoby v rozporu se stavem v obchodním 
rejstříku vůbec nebylo zřejmé, jaká je struktura právnické osoby, kdo je 
oprávněn za ni jednat, s kým tedy má být vstupováno do právních jednání, po kom 
má být vyžadována součinnost, zda má platit stav platný ke dni zániku právnické 
osoby, do kdy tomu tak má být, jak má být případně dosaženo změny atd.

72.	Ostatně ani v usnesení Nejvyššího soudu ze dne 26. 10. 2022, sp. zn. 
4 Tz 112/2022, vůči němuž se senát č. 6 vymezil jen v řešení otázky 
přípustnosti podání stížnosti pro porušení zákona týkající se již zaniklé 
právnické osoby, Nejvyšší soud nikterak nezpochybňoval, že právnická osoba 
obecně zaniká svým výmazem z veřejného rejstříku, a pozbývá tak své právní 
osobnosti.

73.	K jazykovému výkladu ustanovení § 32 odst. 2 t. o. p. o. je proto 
třeba přistupovat restriktivně, byť tento závěr velkého senátu trestního 
kolegia Nejvyššího soudu se rozchází s názorem obsaženým v části odborné 
literatury k citovanému ustanovení, resp. k ustanovení § 32 odst. 10 t. o. p. 
o., podle něhož nerespektování stanovených pravidel má za následek, že 
právnická osoba nezanikne, ani když bude vymazána z veřejného rejstříku (§ 32 
odst. 8, 10 t. o. p. o.) – viz ŠÁMAL, P., DĚDIČ, J., GŘIVNA, T., PÚRY, F., 
ŘÍHA, J. Trestní odpovědnost právnických osob. 2. vydání. Praha: C. H. Beck, 
2018, s. 595. Takové důsledky vyplývající z ustanovení § 32 odst. 10 t. o. p. 
o. jsou podle přesvědčení velkého senátu trestního kolegia ze shora uvedených 
důvodů neudržitelné. Právnická osoba (zde obchodní společnost) nemůže 
existovat, pokud ji orgán veřejné moci (rejstříkový soud) vymazal z veřejného 
rejstříku (obchodního rejstříku), s čímž právní řád spojuje zánik právnické 
osoby (byť je připuštěna její obnova – viz bod IV.6. tohoto rozsudku dále). Jde 
tak primárně o apel na takový orgán veřejné moci (rejstříkový soud), aby 
postupoval v souladu s právním řádem a vyžádal si nezbytný souhlas podle § 32 
odst. 3 t. o. p. o. se zánikem stíhané právnické osoby (v přípravném řízení 
souhlas soudce a v řízení před soudem souhlas předsedy senátu), jinak nesmí 
právnickou osobu vymazat (viz k tomu bod IV.9. odůvodnění tohoto rozsudku 
dále); ovšem neučiní-li tak a vymaže-li právnickou osobu i přes chybějící 
souhlas, právnická osoba přestává existovat (a to i navzdory výslovnému znění 
ustanovení § 32 odst. 10 t. o. p. o.). Velký senát si je vědom i dalšího názoru 
v části odborné literatury, podle nějž nesplnění povinnosti stanovené v § 32 
odst. 1 t. o. p. o. má za následek absolutní neplatnost úkonů (přesněji 
právních jednání) zde uvedených, k níž musí orgán veřejné moci nebo osoba, 
které vedou veřejný rejstřík nebo jiný zákonem určený rejstřík, registr nebo 
evidenci právnických osob, přihlédnout z úřední povinnosti a nezapsat zrušení, 
zánik nebo přeměnu právnické osoby do takového rejstříku, registru nebo 
evidence a neprovést její výmaz, resp. že při neexistenci takového oznámení, 
při nesplnění požadavku učinit toto oznámení neprodleně nebo při nedostatku 
jeho písemné formy, jak to stanoví § 32 odst. 1 t. o. p. o., jsou uvedené úkony 
absolutně neplatné a bez možnosti konvalidace, k čemuž by měl soud (pokud se 
ovšem o těchto úkonech vůbec dozví) přihlédnout ex officio (viz ŽĎÁRSKÝ, Z. K 
některým trestněprávním limitům zrušení, zániku a přeměny právnických osob. 
Státní zastupitelství č. 3/2022, s. 18 až 27). Přitom ale nemohou orgány činné 
v trestním řízení řešit samostatně jako předběžnou otázku, zda právnická osoba 
zanikla či nadále existuje, a tedy zároveň zda ji lze vůbec trestně stíhat, 
neboť jednak jde o tzv. statusovou otázku ve smyslu § 9 odst. 2 tr. ř., kterou 
vůbec nejsou oprávněny posuzovat, jednak k výmazu právnické osoby (obchodní 
společnosti) z veřejného rejstříku (obchodního rejstříku) došlo rozhodnutím 
rejstříkového soudu, neboli ve smyslu § 9 odst. 1 tr. ř. existuje o této otázce 
pravomocné rozhodnutí soudu (v materiálním smyslu), které nebylo zrušeno. Stav 
zápisu v obchodním rejstříku tak nelze pominout a je třeba se jím řídit, byť 
jsou orgány činné v trestním řízení přesvědčeny, že k němu došlo v důsledku 
(série) porušení výše uvedených ustanovení, která měla zabránit nežádoucímu 
výmazu. Pokud tedy orgány činné v trestním řízení nechaly i zjevnými vlastními 
pochybeními při užití zákona o trestní odpovědnosti právnických osob a řízení 
proti nim, která jsou rozvedena v jiných pasážích tohoto odůvodnění, vymazat 
stíhanou právnickou osobu, mohou nežádoucí stav napravit jedině odstraněním 
výmazu právnické osoby z příslušného rejstříku, registru nebo evidence, tedy 
prostřednictvím její obnovy – viz bod IV.6. odůvodnění tohoto rozsudku dále.

74.	Státní zástupce v podané obžalobě i soud prvního stupně v odůvodnění 
svého rozsudku se zmiňují o nezaniknutí obviněné právnické osoby z důvodů 
obsažených v § 32 odst. 1, 2 t. o. p. o. Poskytnutý výklad s omezující tendencí 
(a s ním související argumentace), popsaný ve vztahu k ustanovení § 32 odst. 2 
t. o. p. o., je ovšem třeba uplatnit i vůči ustanovení § 32 odst. 10 t. o. p. 
o., podle něhož právnická osoba nezanikne, pokud není splněna některá z 
podmínek umožňujících podle § 32 odst. 1 až 9 t. o. p. o. zrušení, zánik nebo 
přeměnu právnické osoby. Ani v případě užití tohoto ustanovení by vzhledem k 
argumentaci učiněné ve vztahu k ustanovení § 32 odst. 2 t. o. p. o. nebylo 
možné konstatovat, že právní subjektivita právnické osoby překonala její výmaz 
z veřejného rejstříku, registru nebo evidence, tedy že např. obchodní 
společnost vymazaná z obchodního rejstříku nadále de iure existuje. Jediný v 
úvahu připadající postup pro pokračování v trestním stíhání zaniklé právnické 
osoby je tak iniciace řízení, které by vedlo k užití ustanovení § 209 o. z. 
(viz blíže část IV./6. odůvodnění tohoto rozsudku).

75.	Uvedený výklad jde poněkud nad rámec nyní posuzované věci, neboť 
ustanovení § 32 odst. 10 t. o. p. o. na ni nedopadá. Jednak proto, že ke 
zrušení obviněné právnické osoby došlo (dne 26. 4. 2016) před zahájením jejího 
trestního stíhání (dne 2. 2. 2017), jednak i z důvodů dalších. 

76.	V první řadě je třeba uvést, že posledně citované ustanovení cílí 
jen na úkony směřující ke zrušení či přeměně právnické osoby, a to navíc pouze 
v případě, pokud by měly být činěny až po zahájení trestního stíhání dané 
právnické osoby. Tímto způsobem je tedy vyjádřen omezený dosah ustanovení § 32 
odst. 10 t. o. p. o. jen na právnické osoby, u nichž došlo nejdříve k zahájení 
trestního stíhání a až poté začaly být prováděny úkony směřující k jejich 
zrušení, zániku či přeměně, a to s cílem zmařit účel trestního řízení či 
alespoň zkomplikovat jeho průběh. Poslední zmíněná souvislost vyplývá nejen z 
ustanovení § 32 odst. 10 t. o. p. o., ale i z ustanovení § 32 t. o. p. o. jako 
celku, neboť jeho účelem je právě to, aby se zabránilo obstrukcím a konání 
spravedlivého trestního procesu účelovým jednáním, které vede ke zrušení, 
zániku nebo přeměně obviněných právnických osob, a to především takových, u 
nichž je po zahájení trestního stíhání zřejmé, že podle zjištění orgánů činných 
v trestním řízení existují podklady pro závěr o jejich vině stíhaným trestným 
činem.

77.	S ohledem na výše zmíněné ustanovení § 32 odst. 10 t. o. p. o. je 
třeba mít za to, že je nelze užít ve věci obviněné právnické osoby v nyní 
posuzované trestní věci. Je tomu tak proto, že možnost jeho uplatnění je 
spojena s nesplněním povinností uložených právnické osobě v době následující po 
zahájení jejího trestního stíhání a vztahuje se jen k úkonům směřujícím ke 
zrušení nebo přeměně obviněné právnické osoby, nikoli k úkonům, které vedou k 
jejímu zániku. V nyní posuzované trestní věci přitom
-	došlo k pravomocnému rozhodnutí o zrušení obviněné právnické osoby 
ještě před zahájením jejího trestního stíhání,
-	k zahájení řízení o jejím zrušení došlo na podkladě vlastní činnosti 
rejstříkového soudu, nikoli z podnětu statutárního orgánu právnické osoby 
jednajícího ve snaze zmařit účel trestního řízení vedeného vůči ní.
Nikoli tedy již první fáze směřující ke zrušení obviněné právnické osoby, ale 
až druhá fáze procesu vedoucího k zániku obviněné právnické osoby, která 
spočívala v podání návrhu na její výmaz z obchodního rejstříku, byla 
realizována v průběhu trestního stíhání obviněné.

78.	Nelze dále odhlédnout ani od toho, že další důležitou příčinou 
vedoucí k zániku obviněné právnické osoby v rozporu se zákonem bylo selhání 
komunikace mezi orgány činnými v trestním řízení a likvidátorem obviněné 
právnické osoby, resp. těmito orgány a příslušným rejstříkovým soudem (§ 30 t. 
o. p. o.; viz část pod bodem IV./5. odůvodnění tohoto rozsudku), a i pochybení 
na straně samotného rejstříkového soudu, který při zápisu výmazu obviněné 
právnické osoby postupoval v rozporu s ustanoveními § 90 odst. 2 ZVR a § 32 
odst. 9 t. o. p. o. (viz část pod bodem IV./9. odůvodnění tohoto rozsudku).

79.	Otázka existence právnické osoby je tedy otázkou jejího osobního 
stavu, jak bylo uvedeno výše. Pokud orgány činné v trestním řízení mínily 
pokračovat v trestním stíhání zaniklé obviněné právnické osoby, nemohly tak 
učinit jen na základě vlastního předběžného posouzení, zda jsou platná jednání 
vedoucí k jejímu zániku a zda obviněná právnická osoba zanikla či nikoli. 
Vyplývá to z pravidel posuzování předběžných otázek v trestním řízení, 
konkrétně z ustanovení § 9 odst. 2 tr. ř., podle nějž nejsou orgány činné v 
trestním řízení oprávněny řešit samostatně předběžné otázky týkající se 
osobního stavu, o nichž se rozhoduje v řízení ve věcech občanskoprávních. 
Jestliže rozhodnutí o takové otázce nebylo ještě vydáno, vyčkají jeho vydání. 
Nadto v daném případě zanikla právnická osoba z rozhodnutí rejstříkového soudu, 
který ji vymazal z obchodního rejstříku, což nejsou orgány činné v trestním 
řízení vůbec oprávněny přezkoumávat. Výmaz z veřejného rejstříku znamenající 
zánik právnické osoby podle § 185 o. z. má z důvodu právní jistoty 
konstitutivní účinek, o okamžiku zániku právnické osoby totiž nesmí vznikat 
pochybnosti, neboť jde o základní statusovou otázku právnické osoby – právní 
osobnost má právnická osoba od svého vzniku do svého zániku [viz POKORNÁ, J. § 
185 in: ŠVESTKA, J., DVOŘÁK, J., FIALA, J. a kol. Občanský zákoník. Komentář. 
Svazek I. Obecná část (§ 1 až 654). 2. vydání. Praha: Wolters Kluwer, 2020, 
citováno podle systému ASPI]. Za zaniklou se považuje od uvedeného okamžiku po 
celou dobu až do případného zvrácení výmazu právnické osoby, tj. do zrušení 
výmazu právnické osoby na návrh toho, kdo na tom osvědčí právní zájem (viz k 
tomu bod IV./6. odůvodnění tohoto rozsudku). V projednávané věci tudíž nebyli 
státní zástupce ani soud prvního stupně oprávněni konstatovat, že obviněná 
právnická osoba nezanikla, ačkoliv došlo k jejímu výmazu z obchodního rejstříku.

80.	Pokud uvedenou otázku osobního stavu, za niž je v případě trestního stíhání 
právnické osoby třeba pokládat otázku její právní osobnosti, a tím i 
způsobilosti být subjektem trestního řízení, orgány činné v trestním řízení 
řešily způsobem popsaným výše, v důsledku čehož pokračovaly v trestním stíhání 
obviněné právnické osoby, porušily v její neprospěch ustanovení § 9 odst. 1, 2 
tr. ř.

 IV./5. K nesplnění informační povinnosti policejním orgánem

81.	Jak bylo výše zmíněno, z obsahu spisu v nyní posuzované trestní věci 
nevyplynulo, že by policejní orgán splnil svou informační povinnost vůči 
rejstříkovému soudu obsaženou v ustanovení § 30 t. o. p. o., podle něhož o 
zahájení trestního stíhání proti právnické osobě vyrozumí orgán činný v 
trestním řízení, který zahájil trestní stíhání, mimo jiné tzv. rejstříkový soud 
jako příslušný orgán veřejné moci, který podle jiného právního předpisu (zákona 
o veřejných rejstřících) vede obchodní rejstřík. Účelem tohoto ustanovení je, 
kromě jiného, zabezpečit, aby v průběhu trestního stíhání nedošlo k vymazání 
(zániku) právnické osoby z veřejného rejstříku bez příslušného souhlasu, o 
který by mohl příslušný rejstříkový soud žádat podle § 32 odst. 3 t. o. p. o. I 
uvedené ustanovení slouží jako pojistka pro dodržení povinností obsažených v § 
32 t. o. p. o. a má upozornit rejstříkový soud, aby dbal zvýšené pozornosti v 
dané věci, v níž byl informován o zahájení trestního stíhání právnické osoby, a 
ověřil, zda nadále probíhá trestní stíhání této právnické osoby, ohledně níž je 
navrhován její výmaz z obchodního rejstříku, a to dříve, než učiní navrhovaný 
výmaz (viz k jeho povinnostem v bodě IV./9. odůvodnění tohoto rozsudku). Je 
přitom primárním úkolem orgánů činných v trestním řízení, které chtějí stíhat 
určitou právnickou osobu (tj. policejního orgánu, případně státního zástupce), 
zabránit jejímu zániku, je-li zde veřejný zájem na vyslovení její viny a 
uložení trestu, jakož i na tom, aby se právnická osoba nevyhnula těmto 
důsledkům svým zrušením a následným zánikem. Proto je též orgánu činnému v 
trestním řízení, který zahájí trestní stíhání právnické osoby (v daném případě 
policejnímu orgánu), uloženo, aby informoval orgán veřejné moci, který vede 
veřejný rejstřík (v daném případě tzv. rejstříkový soud, tj. příslušný krajský 
soud, který vede obchodní rejstřík), o probíhajícím trestním stíhání, aby 
nedošlo k výmazu stíhané právnické osoby. Ovšem v daném případě jednou z 
významných příčin, proč i přes probíhající trestní stíhání došlo k výmazu 
obviněné právnické osoby z obchodního rejstříku v rozporu se zákonem (§ 32 t. 
o. p. o. a § 90 odst. 2 ZVR), byl i nezákonný postup policejního orgánu, který 
nesplnil svou zákonnou povinnost (podle § 30 odst. 1 t. o. p. o.) informovat o 
trestním stíhání obviněné právnické osoby příslušný rejstříkový soud. Přitom 
již ze samotného faktu, že trestní stíhání obviněné bylo zahájeno až v 
okamžiku, kdy se nacházela v likvidaci, bylo zřejmé, že jsou činěny úkony 
směřující k zániku právnické osoby. O to více měl policejní orgán, resp. státní 
zástupce vykonávající dozor nad zachováváním zákonnosti v přípravném řízení 
(zvláště rušil-li první usnesení o zahájení trestního stíhání, které rovněž 
nebylo zasláno rejstříkovému soudu), dbát na splnění informační povinnosti vůči 
rejstříkovému soudu, aby předešel takovým důsledkům, chtěl-li obviněnou 
právnickou osobu stíhat a nechat odsoudit. Přitom její splnění mohlo zabránit 
výmazu obviněné z obchodního rejstříku, neboť za daného stavu bylo možno 
očekávat, že by vyhovění návrhu na výmaz společnosti O. T. z obchodního 
rejstříku podmínil rejstříkový soud předložením opisu usnesení trestního soudu 
(zde soudce rozhodujícího v přípravném řízení) vydaného podle § 32 odst. 3 t. 
o. p. o., tedy rozhodnutí učiněného na návrh jiné oprávněné osoby (státního 
zástupce), v němž by byl vyjádřen souhlas s navrhovaným zánikem obviněné 
právnické osoby.

IV./6. K možnostem orgánů činných v trestním řízení dosáhnout
obnovení právní identity obviněné právnické osoby

82.	Jestliže orgány činné v trestním řízení trvaly na trestním stíhání 
(a odsouzení) zaniklé obviněné právnické osoby (a nechtěly zastavit trestní 
stíhání pro jeho nepřípustnost – viz část IV./3. odůvodnění tohoto rozsudku), a 
to i přes vlastní pochybení, v jejichž důsledku nechaly vymazat obviněnou 
právnickou osobu z obchodního rejstříku (a tedy i zaniknout), měly dosáhnout 
obnovení již zaniklé právnické osoby, resp. zrušení výmazu obviněné, aby vůbec 
existoval subjekt, který chtějí stíhat (viz výše). Zřejmě jediným takovým 
přípustným a v nynějším právním řádu upraveným způsobem je institut obnovení 
právnické osoby upravený v § 209 odst. 1 o. z., kterého měl využít i dozorový 
státní zástupce, chtěl-li podat na zaniklou obviněnou právnickou osobu 
obžalobu. Objeví-li se totiž zájem hodný právní ochrany, soud (v daném případě 
rejstříkový soud) na návrh toho, kdo osvědčí právní zájem (tedy i na návrh 
státního zástupce), podle § 209 odst. 1 o. z. zruší výmaz právnické osoby, 
rozhodne o její likvidaci a jmenuje likvidátora. Kdo vede veřejný rejstřík (v 
daném případě rejstříkový soud), do něho podle tohoto rozhodnutí zapíše 
obnovení právnické osoby, skutečnost, že je v likvidaci, a údaje o 
likvidátorovi. Od obnovení se na právnickou osobu hledí, jako by nikdy 
nezanikla. Státní zástupce tak mohl rejstříkovému soudu, který předtím v 
rozporu se zákonem (viz bod IV./9. odůvodnění tohoto rozsudku) vymazal 
obviněnou právnickou osobu, podle § 209 odst. 1 o. z. navrhnout její obnovu z 
důvodu veřejného zájmu na jejím trestním stíhání, protože byla vymazána z 
obchodního rejstříku na základě neplatného úkonu likvidátora podle § 32 odst. 1 
t. o. p. o. (jeho návrhu na vymazání obviněné z obchodního rejstříku), v 
rozporu se zákonným zákazem stanoveným v § 32 odst. 2 t. o. p. o. a bez svolení 
k zániku (výmazu z obchodního rejstříku) soudcem pro přípravné řízení podle § 
32 odst. 3 t. o. p. o. Neučinil-li tak státní zástupce a podal-li přesto na 
neexistující právnickou osobu obžalobu, neměl takový postup akceptovat ani soud 
prvního stupně, k němuž byla podána obžaloba, a měl podle § 188 odst. 1 písm. 
e) tr. ř. vrátit věc státnímu zástupci k došetření spočívajícímu v odstranění 
závažných procesních vad přípravného řízení, které nelze napravit v řízení před 
soudem, neboť byla podána obžaloba na již zaniklou právnickou osobu. Učinit tak 
měl s nastíněním výše popsané možnosti řešení nastalé situace. Soud rozhodně 
neměl dále pokračovat v nezákonném trestním stíhání neexistující obviněné 
právnické osoby, jejíž trestní stíhání je (obecně) nepřípustné a muselo by 
jinak být zastaveno [za přiměřeného použití § 11 odst. 1 písm. e) tr. ř. a § 1 
odst. 2 t. o. p. o.]. 

83.	Pokud jde o soud, na který se měl státní zástupce obrátit s návrhem 
na zrušení výmazu obviněné právnické osoby, pak je třeba uvést, že řízení o 
obnovení právnické osoby je řízením o jejím osobním stavu (v její statusové 
věci), které se řídí především zákonem č. 293/2013 Sb., o zvláštních řízeních 
soudních, ve znění pozdějších předpisů (dále jen ve zkratce „ZŘS“). V této 
spojitosti lze odkázat především na ustanovení § 2 písm. e) a § 85 písm. a) ZŘS 
(z judikatury viz též rozhodnutí k předchozí právní úpravě, a sice usnesení 
Nejvyššího soudu ze dne 25. 2. 2004, sp. zn. 29 Odo 1154/2003, uveřejněné pod 
č. 43/2005 Sb. rozh. obč.). Podle § 3 odst. 2 písm. a) ZŘS jsou ve statusových 
věcech právnických osob věcně příslušné krajské soudy a podle § 86 odst. 1 ZŘS 
je místně příslušný soud, u něhož je daná právnická osoba zapsána ve veřejném 
rejstříku. Vzhledem k neexistenci speciálního ustanovení pro právnické osoby, 
které již nejsou zapsány ve veřejném rejstříku (byly vymazány), je nutné 
použití nejbližšího ustanovení a extenzivního výkladu ustanovení § 86 odst. 1 
ZŘS [viz LAVICKÝ, P. a kol. Občanský zákoník I. Obecná část (§ 1 až 654). 2. 
vydání. Praha: C. H. Beck, 2022, s. 829, marginální číslo 15]. V případě 
vymazané právnické osoby by tedy místně příslušným soudem byl ten, u něhož byla 
právnická osoba zapsána před jejím výmazem. Z uvedeného vyplývá, že v 
posuzované věci by věcně a místně příslušným soudem pro řízení o obnovení 
společnosti O. T. byl Krajský soud v Ostravě – pobočka v Olomouci.

84.	K vyvolání takového řízení podle § 209 odst. 1 o. z. může být 
nepochybně aktivně legitimován i státní zástupce. Podle § 209 odst. 1 o. z. 
(rejstříkový) soud zruší výmaz právnické osoby na návrh „toho, kdo osvědčí 
právní zájem“. Za takovou osobou lze nepochybně pokládat i státního zástupce, 
který jako veřejný žalobce zastupuje zájem státu na spravedlivém trestním 
postihu pachatelů trestné činnosti. Veřejným právním zájmem pak může být i 
potřeba prostého vyslovení viny pachatele – právnické osoby (a případně i jeho 
účinné potrestání, je-li to vůbec vzhledem k obnovení právnické osoby bez nově 
zjištěného majetku možné), neboť i tím lze naplňovat účel trestního řízení, jak 
je vymezen v § 1 tr. ř., který spočívá mimo jiné též v náležitém zjištění 
trestných činů, působení k upevňování zákonnosti, k předcházení a zamezování 
trestné činnosti atd. Důležité je tedy i preventivní působení trestního řízení, 
včetně označení určité činnosti jako trestné, a to i ve vztahu k právnickým 
osobám. Pokud tedy právnická osoba zanikla i v důsledku porušení ustanovení § 
32 odst. 1, 2 a 3 t. o. p. o., čímž se vyhnula svému odsouzení (a případně i 
trestnímu postihu), jak by to mohl tvrdit státní zástupce, mohlo by jít o 
situaci, v níž by bylo možné osvědčit právní zájem ve smyslu shora citovaného 
ustanovení občanského zákoníku, a domoci se tak zrušení výmazu právnické osoby 
z příslušného rejstříku. Nelze proto konstatovat, že státní zástupce nemá 
právní nástroj, jak se domoci nápravy v případech typově obdobných posuzované 
věci.

85.	V obecnosti lze přisvědčit názoru, že státní zástupce může toliko 
vstoupit do řízení o některých otázkách týkajících se právnických osob [§ 8 
odst. 1 písm. i) ZŘS] a že – výkladem § 8 odst. 2 ZŘS a contrario – nemůže svým 
návrhem zahájit takové řízení. Nicméně právní úprava řízení o zrušení výmazu 
právnické osoby obsažená v § 209 o. z. (určení osoby aktivně legitimované) 
prolamuje výše uvedenou obecnou úpravu obsaženou v zákoně o zvláštních řízeních 
soudních ve prospěch státního zástupce jako možného navrhovatele, jak vyplývá z 
výše uvedených důvodů.

IV./7. K nedůvodnému ustanovení opatrovníka obviněné právnické osobě

86.	 Pochybení v postupu orgánů činných v trestním řízení shledal 
Nejvyšší soud i v komunikaci s obviněnou právnickou osobou a ustanovení 
opatrovníka obviněné právnické osobě. Orgány činné v trestním řízení v této 
věci vycházely z toho, že právnická osoba nemá žádnou osobu oprávněnou za ni v 
trestním řízení jednat, nadto si nepřebírala zasílanou poštu. Nejprve je třeba 
se vyjádřit k otázce, zda mohl či měl obviněnou právnickou osobu v trestním 
řízení zastupovat likvidátor obviněné Ing. Martin Koubek. Podle § 34 odst. 1 t. 
o. p. o. za právnickou osobu činí v řízení úkony ten, kdo je k tomu oprávněn v 
řízení před soudem podle občanského soudního řádu. Výčet osob jednajících za 
právnickou osobu podle občanského soudního řádu je upraven v jeho § 21 odst. 1, 
v němž není likvidátor uveden. Podle § 21 odst. 2 o. s. ř. se však ustanovení 
odstavce 1 nepoužije, stanoví-li tento nebo zvláštní zákon, že za právnickou 
osobu jednají jiné osoby. Jelikož podle § 193 o. z. nabývá likvidátor 
působnosti statutárního orgánu okamžikem svého povolání, přičemž za řádný výkon 
funkce likvidátor odpovídá stejně jako člen statutárního orgánu, lze za osobu 
ve smyslu § 21 odst. 2 o. s. ř. považovat i likvidátora právnické osoby. Je 
však třeba mít na paměti, že činnost likvidátora (v působnosti statutárního 
orgánu právnické osoby) podle § 196 odst. 1 o. z. může sledovat pouze účel 
odpovídající povaze a cíli likvidace. Vedení předmětného trestního řízení 
odporovalo možnosti zániku obviněné (§ 32 odst. 2 t. o. p. o.), a tudíž mělo 
zabránit naplnění tohoto konečného cíle její likvidace. Obviněná (nacházející 
se v likvidaci) byla navíc prostřednictvím za ni jednající osoby povinna 
neprodleně písemně oznámit státnímu zástupci (resp. v řízení před soudem – 
pokud by to bylo aktuální v tomto stadiu trestního řízení – předsedovi senátu), 
že budou prováděny úkony směřující k jejímu zániku, a to před provedením těchto 
úkonů (§ 32 odst. 1 t. o. p. o.). Tímto úkonem by přitom byl návrh na její 
výmaz z veřejného rejstříku, který podával likvidátor Ing. Martin Koubek. 
Komunikace s orgány činnými v trestním řízení měla i v tomto směru spadat pod 
jeho činnost jako likvidátora obviněné. Lze tedy dovodit, že i ve vztahu k 
trestnímu řízení mohl likvidátor působit jako zástupce právnické osoby ve 
smyslu § 34 odst. 1 t. o. p. o. ve spojení s § 21 odst. 2 o. s. ř., § 193 a § 
196 odst. 1 o. z.

87.	Je tak třeba uzavřít, že ustanovení opatrovníka obviněné ze strany 
soudu bylo založeno na chybném předpokladu, že za obviněnou nemůže nikdo činit 
úkony v trestním řízení, pokud její jednatel J. F. měl v dané trestní věci 
vystupovat jako svědek. V době tohoto rozhodnutí totiž už byl jmenován 
likvidátor Ing. Martin Koubek s jeho výše popsaným rozsahem působnosti – mj. 
podle § 34 odst. 1 t. o. p. o. Možným ohrožením pro tento závěr může být 
situace, kdy by zájmy likvidátora byly v rozporu se zájmy právnické osoby. V 
takovém případě by byl podle § 21 odst. 4 o. s. ř. vyloučen z jednání za tuto 
právnickou osobu. Otázku, zda k takové situaci, tedy konfliktu zájmů 
likvidátora a obviněné, došlo ve vztahu k předmětnému trestnímu řízení, nelze 
posuzovat obecnou optikou, nýbrž z hlediska konkrétních okolností věci. Touto 
otázkou se však soud ani státní zástupce nezabývali (viz zmíněné usnesení 
Okresního soudu v Šumperku o ustanovení opatrovníka a v jeho rámci zmíněná 
výzva státního zástupce, aby si obviněná za podmínek podle § 34 odst. 4 t. o. 
p. o. určila osobu k provádění úkonů v dalším řízení).

88.	Lze dodat, že popsaný postup zvolený orgány činnými v trestním 
řízení je třeba pokládat obecně za vadný, neboť za situace, kdy za obviněnou 
právnickou osobu mohla jednat určitá fyzická osoba, tj. likvidátor, u níž to 
zákon předpokládá, není (bez dalšího) odůvodněno, aby obviněné byl ustanoven 
opatrovník. Takový procesní postup by byl odůvodněn až tehdy, kdyby bylo 
zjištěno, že právnické osobě nelze doručovat písemnosti. Z obsahu spisu však 
vyplývá opak, neboť písemnosti byly obviněné doručovány do její datové 
schránky, z níž si je ovšem obviněná právnická osoba nevyzvedávala, což však 
lze klást k její tíži (viz přiměřeně usnesení Ústavního soudu ze dne 8. 12. 
2015, sp. zn. I. ÚS 3962/14). Do datové schránky právnické osoby totiž má mít 
zřízen přístup i likvidátor, který má též přebírat poštu doručovanou 
likvidované právnické osobě, protože – jak již bylo uvedeno – okamžikem svého 
povolání do funkce likvidátora nabyl působnosti statutárního orgánu likvidované 
právnické osoby. Mělo tak být jednáno s likvidátorem, který měl mít zřízen 
přístup k datové schránce obviněné právnické osoby. Pokud si nepřebíral opisy 
důležitých rozhodnutí, které bylo třeba doručit do vlastních rukou, nebo vůbec 
neměl přístup do datové schránky likvidované právnické osoby, resp. 
nevyzvedával z ní doručené dokumenty, měly se orgány činné v trestním řízení 
primárně obracet na něj a doručovat mu např. do jeho datové schránky anebo na 
adresu jeho bydliště, a to dříve, než přistoupily k ustanovení opatrovníka. 
Jestliže tedy za výše uvedených okolností přistoupily orgány činné v trestním 
řízení k ustanovení opatrovníka a zcela (bez vážného důvodu) pomíjely osobu 
likvidátora, který by mohl a měl zastupovat obviněnou právnickou osobu i v 
trestním řízení, porušily v neprospěch obviněné zákon v ustanovení § 34 odst. 5 
t. o. p. o.

IV./8. K otázce komunikace orgánů činných v trestním řízení
s likvidátorem a k jeho nečinnosti

89.	Pokud jde o problematiku komunikace orgánů činných v trestním řízení 
s likvidátorem obviněné, resp. s touto obviněnou, k níž v posuzované věci 
docházelo formou zasílání příslušných listin do její datové schránky, lze uvést 
následující. Podle § 8 odst. 3 zákona č. 300/2008 Sb., o elektronických úkonech 
a autorizované konverzi dokumentů, ve znění pozdějších předpisů, je k přístupu 
do datové schránky právnické osoby oprávněn její statutární orgán nebo člen 
jejího statutárního orgánu. Jak je výše popsáno, likvidátor právnické osoby 
nabývá působnosti jejího statutárního orgánu a v tomto rozsahu má práva a 
povinnosti i ve vztahu k trestnímu řízení. Důsledkem toho je, že jmenovaný 
likvidátor měl za účelem naplnění cílů likvidace vystupovat v působnosti 
statutárního orgánu i ve vztahu k probíhajícímu trestnímu řízení a dokumentům, 
které zasílaly obviněné do její datové schránky orgány činné v trestním řízení. 
Z nich měl (a mohl) zjistit, že je proti ní vedeno trestní řízení a že bylo 
zahájeno její trestní stíhání. Lze tak shledat pochybení i na straně 
likvidátora, který v rámci své působnosti v rozsahu statutárního orgánu 
obviněné měl mít přístup do její datové schránky, z níž měl zjistit uvedenou 
skutečnost a na tuto měl adekvátně reagovat s ohledem na povinnost obviněné 
podle § 32 odst. 1 t. o. p. o. Přesněji řečeno, pochybení je i na straně 
samotné obviněné, která prostřednictvím likvidátora nesplnila svou povinnost 
založenou citovaným ustanovením, aby informovala státního zástupce, že budou 
prováděny úkony směřující k jejímu zániku.

90.	Na uvedeném nic nemění ani to, že podle § 34 odst. 6 t. o. p. o. má 
osoba uvedená v § 34 odst. 1 t. o. p. o. (tedy i likvidátor právnické osoby) 
stejná práva a povinnosti jako obviněný. Jde totiž jen o obecné ustanovení, 
otázka doručování je však upravena samostatně. Obecně se doručuje přímo 
právnické osobě a není třeba doručovat zvláště konkrétní fyzické osobě 
jednající za právnickou osobu, nestanoví-li zákon výslovně jinak z nějakého 
zvláštního důvodu. Taková zvláštní úprava je obsažena v § 34 odst. 8 t. o. p. 
o., podle nějž se doručuje výlučně zmocněnci nebo opatrovníkovi, má-li je 
právnická osoba a není-li výslovně stanoveno jinak. Jinými slovy činí-li za 
právnickou osobu v trestním řízení osoba uvedená v § 34 odst. 1 t. o. p. o. 
(tedy např. statutární orgán právnické osoby nebo i likvidátor), doručují se 
písemnosti zásadně pouze právnické osobě (a nikoli zástupci), naopak v případě 
zmocněnce podle § 34 odst. 2 t. o. p. o. nebo opatrovníka podle § 34 odst. 5 t. 
o. p. o. zásadně pouze jim (a nikoli právnické osobě). K doručování se využívá 
přednostně datové schránky.

91.	Návrh stěžovatele, aby Nejvyšší soud vyslovil porušení zákona v neprospěch 
obviněné právnické osoby i v ustanovení § 32 odst. 1 t. o. p. o., není důvodný 
ze dvou příčin. Z citovaného ustanovení lze dovodit, že oznamovací povinnost 
zatěžuje obviněnou právnickou osobu, aby se předešlo – v důsledku následně 
realizovaných úkonů předvídaných zákonem – jejímu výmazu z příslušného 
rejstříku, a tím i jejímu zániku, který brání vedení trestního stíhání proti 
ní. V posuzované věci však bylo trestní stíhání zahájeno vůči právnické osobě v 
likvidaci, a již z tohoto faktu mělo být orgánům činným v trestním řízení 
zřejmé, že lze očekávat provádění úkonů vypočtených v uvedeném ustanovení 
směřujících k zániku obviněné právnické osoby. Také porušení této povinnosti 
obviněnou (a to i v návaznosti na zmíněná pochybení orgánů činných v trestním 
řízení při komunikaci s ní) bylo jednou z příčin výmazu společnosti O. T. z 
obchodního rejstříku a s ním spojeného jejího zániku, který brání jejímu 
dalšímu trestnímu stíhání. Porušení ustanovení § 32 odst. 1 t. o. p. o. tak 
znemožnilo další vedení trestního řízení proti obviněné právnické osobě a 
uložení jakékoli sankce, což je situace příznivá pro obviněnou, takže v tomto 
ohledu došlo k porušení zákona v její prospěch, a to ze strany samotné obviněné 
(a nikoli orgánů činných v trestním řízení).

92.	Pochybení v komunikaci orgánů činných v trestním řízení s 
likvidátorem obviněné právnické osoby byla též příčinou, proč došlo k výmazu 
této právnické osoby z obchodního rejstříku, a tím i k jejímu zániku. Na jedné 
straně pochybil sám likvidátor, pokud nepřistupoval do datové schránky (zřídil-
li si do ní vůbec přístup) a neseznámil se s rozhodnutími v této trestní věci 
zaslanými právnické osobě jím likvidované, především pak s usnesením o zahájení 
trestního stíhání. Zřejmě tak ani nevěděl, že jím likvidovaná právnická osoba 
je trestně stíhána, a proto ani nemohl splnit své zákonné povinnosti jednak 
podle § 32 odst. 1 t. o. p. o. informovat státního zástupce, že hodlá navrhnout 
výmaz této právnické osoby, jednak podle § 32 odst. 3 t. o. p. o. navrhnout 
soudci pro přípravné řízení svolení s jejím zánikem a jednak podle § 16 odst. 1 
ZVR doložit rejstříkovému soudu spolu s návrhem na výmaz právnické osoby, že 
soudce pro přípravné řízení takový výmaz povolil. Na druhé straně ovšem 
pochybily i orgány činné v trestním řízení odpovědné za řádné vedení 
přípravného řízení (konkrétně policejní orgán a státní zástupce), pokud v 
průběhu trestního stíhání vůbec nekomunikovaly s likvidátorem, ač dobře věděly, 
že jsou činěny úkony směřující k likvidaci a zániku jimi stíhané právnické 
osoby, na likvidátora se neobrátily, nevyžadovaly jeho součinnost, nejednaly s 
ním jako se zástupcem obviněné právnické osoby ve smyslu § 34 odst. 1 t. o. p. 
o., namísto toho nechaly obviněné právnické osobě ustanovit opatrovníka, čímž 
též umožnily, aby likvidátor (aniž by splnil své shora uvedené povinnosti) dál 
pokračoval v likvidaci stíhané právnické osoby a podal návrh na její výmaz, k 
němuž též rejstříkový soud v rozporu s § 32 odst. 9 t. o. p. o. přistoupil 
(protože ani on nebyl v rozporu s § 30 odst. 1 t. o. p. o. o trestním stíhání 
obviněné informován a sám aktivně tuto skutečnost v rozporu s § 90 odst. 2 ZVR 
nezjistil – viz k tomu níže). K nápravě těchto vad nedošlo ani ze strany 
opatrovníka, který též nepodnikl žádné aktivní kroky směřující k dodržení 
zákona ze strany uvedených dalších osob a k zabránění výmazu a následnému 
trestnímu stíhání neexistující právnické osoby. 

IV./9. K nesprávnosti postupu rejstříkového soudu

93.	Jak bylo výše zmíněno (viz zejména body 77. a 91. odůvodnění tohoto 
rozsudku), k pochybení došlo i na straně rejstříkového soudu, který provedl 
výmaz obviněné právnické osoby v rozporu s ustanovením § 32 odst. 9 t. o. p. 
o., neboť k tomu neměl povolení soudce pro přípravné řízení vydané podle § 32 
odst. 3 t. o. p. o. I přes pochybení orgánů činných v trestním řízení, které 
nesplnily informační povinnost vůči rejstříkovému soudu podle § 30 odst. 1 t. 
o. p. o., jakož i přes nesplnění zákonných požadavků kladených na návrh 
likvidátora na výmaz právnické osoby podle § 16 odst. 1 ZVR ve spojení s jeho 
jednáním (objektivně) v rozporu s § 32 odst. 1 a 3 t. o. p. o., byl shledán 
nesprávný postup i na straně samotného rejstříkového soudu, který nesplnil své 
zákonné povinnosti plynoucí z § 90 odst. 2 ZVR a přistoupil k výmazu stíhané 
právnické osoby, ač k tomu neměl svolení trestního soudu podle § 32 odst. 3 t. 
o. p. o. (v daném konkrétním případě soudce pro přípravné řízení). Rejstříkový 
soud totiž má ex officio (tedy z úřední povinnosti) podle § 90 odst. 2 ZVR mimo 
jiné také zkoumat, zda provedení zápisu nebrání probíhající trestní stíhání 
proti právnické osobě nebo výkon trestu, který jí byl uložen podle zákona 
upravujícího trestní odpovědnost právnických osob a řízení proti nim. 
Rejstříkový soud tak měl v řízení o návrhu na výmaz právnické osoby z 
obchodního rejstříku vlastní povinnost aktivně zjišťovat, zda proti dotčené 
právnické osobě není vedeno trestní stíhání neumožňující její výmaz z daného 
veřejného rejstříku (popřípadě zda tomu nebrání výkon uloženého trestu). 
Povinnost zkoumat, zda se proti dotčené právnické osobě vede trestní stíhání, 
ohledně níž je navrhován její výmaz z veřejného rejstříku (a tedy i její 
zánik), zákonodárce nezúžil jen na případy, kdy na její trestní stíhání předem 
upozorní orgány činné v trestním řízení v souladu s ustanovením § 30 odst. 1 t. 
o. p. o. nebo navrhovatel v souladu s ustanovením § 16 odst. 1 ZVR, podle nějž 
má při podání návrhu na zápis přeměny nebo na výmaz stíhané právnické osoby 
doložit, že trestní soud povolil takovou přeměnu nebo zánik právnické osoby. V 
posuzované trestní věci proto lze konstatovat, že došlo nejen k nesplnění 
oznamovací povinnosti ze strany orgánů činných v trestním řízení, které 
zahájily trestní stíhání, resp. potom navrhovatele výmazu právnické osoby (tj. 
likvidátora), ale i k selhání samotného rejstříkového soudu, který iniciativně 
sám nezkoumal, zda je osoba, jíž se návrh na výmaz týká, trestně stíhána či 
nikoli.

IV./10. K otázce nesprávně uloženého trestu

94.	Součástí argumentace stěžovatele byla i výhrada vůči trestu, který 
byl uložen obviněné právnické osobě napadeným rozsudkem soudu prvního stupně. 
Ministr spravedlnosti zde namítl, že za nesprávné pokládá jednak uložení trestu 
uveřejnění rozsudku v obchodním rejstříku namísto jeho uveřejnění ve veřejném 
sdělovacím prostředku, jehož druh by soud určil, jednak i rozsah uveřejnění 
rozsudku stanovený soudem prvního stupně.

95.	K této námitce postačí uvést, že toto vytýkané pochybení je 
vedlejším produktem vad, které zatížilo řízení proti obviněné právnické osobě, 
neboť to vůbec – nepostupoval-li státní zástupce způsobem vyloženým v části 
IV./6. tohoto rozsudku a nedošlo-li k obnovení právní identity obviněné – 
nemělo vyústit (z důvodů výše vyložených) ani v podání obžaloby vůči ní, 
natožpak ve vydání odsuzujícího rozsudku. Ve stručnosti lze proto konstatovat, 
že z hlediska výhrad stěžovatele vůči uloženému trestu není třeba se k věci 
podrobněji vyjadřovat, a to i s ohledem na jiná ustanovení explicitně uvedená 
ve výroku tohoto rozsudku, která byla porušena v neprospěch obviněné právnické 
osoby (viz dále). Úvahám stěžovatele týkajícím se výroku o trestu však lze 
přisvědčit a v souvislosti s nimi je třeba poukázat na závěry, které Nejvyšší 
soud vyslovil ve svém rozsudku ze dne 15. 12. 2021, sp. zn. 5 Tz 85/2021, a na 
nichž ani velký senát trestního kolegia neshledal důvod cokoli měnit. Lze tak 
na uvedené rozhodnutí zcela odkázat a jen (ve shodě s ministrem spravedlnosti) 
stručně konstatovat následující. Obchodní rejstřík, v němž bylo obviněné 
uloženo rozsudek uveřejnit, je veřejným rejstříkem, do něhož se zapisují jen 
zákonem stanovené údaje o právnických a fyzických osobách, je informačním 
systémem veřejné správy vedeným rejstříkovým soudem v elektronické podobě (viz 
zejména § 1, § 25 a § 42 a násl. ZVR). Nelze jej považovat za veřejný sdělovací 
prostředek ve smyslu § 23 odst. 1, 2 t. o. p. o., kterým by mohl být tisk 
(noviny nebo časopisy), rozhlasové nebo televizní vysílání, nebo sdělovací 
prostředky dostupné prostřednictvím počítačové sítě internet apod. (více k tomu 
např. ŠÁMAL, P., DĚDIČ, J., GŘIVNA, T., PÚRY, F., ŘÍHA, J. Trestní odpovědnost 
právnických osob. Komentář. 2. vydání. Praha: C. H. Beck, 2018, s. 491 a násl.).

96.	Naopak nelze souhlasit s názorem ministra spravedlnosti 
prezentovaným ve stížnosti pro porušení zákona, že by bylo nepřípustné 
stanovení rozsahu, v jakém má být rozsudek uveřejněn, takovým způsobem, že by 
byl rozsudek při uveřejnění omezen na jeho pouhou výrokovou část. Takové 
omezení rozsahu není nepřípustné, ustanovení § 23 odst. 1, 2 t. o. p. o. se 
nijak nepříčí, je také v aplikační praxi běžně užívané, dostatečně jasné a 
jednoznačné, je přijímáno i odbornou literaturou (více k tomu např. ŠÁMAL, P., 
DĚDIČ, J., GŘIVNA, T., PÚRY, F., ŘÍHA, J. Trestní odpovědnost právnických osob. 
Komentář. 2. vydání. Praha: C. H. Beck, 2018, s. 494, 887 a 888), jakkoliv lze 
připustit, že částí odborné literatury (viz tamtéž) jsou soudy nabádány spíše k 
vytváření vlastních formulací, kterými má být veřejnost stručně a pro laiky 
pochopitelně informována o odsouzení právnické osoby.

V.
Závěrečné shrnutí a způsob rozhodnutí o podané stížnosti

97.	Z důvodů výše vyložených dospěl Nejvyšší soud k závěru o 
opodstatněnosti podané stížnosti pro porušení zákona, byť v jednotlivostech, 
tj. co do příslušných ustanovení zákona, jejichž porušení je třeba vyslovit, se 
s ní zčásti rozešel. Jak již bylo uvedeno, v důsledku závažných pochybení, 
jichž se dopustily všechny orgány činné v trestním řízení, které se na vedení 
trestního stíhání obviněné podílely, jakož i další orgány veřejné moci a 
subjekty trestního řízení, došlo k tomu, že byla trestně stíhána a nakonec i 
pravomocně odsouzena neexistující právnická osoba, která v době svého odsouzení 
byla vymazána z obchodního rejstříků, a tedy i zaniklá. Nemělo totiž být vůbec 
připuštěno, aby právnická osoba v průběhu trestního stíhání zanikla, došlo-li 
již (přes sérii vadných postupů) k výmazu obviněné právnické osoby z obchodního 
rejstříku, nemělo být dále pokračováno v trestním stíhání, které mělo být 
zastaveno, anebo mělo být dosaženo zrušení výmazu obviněné právnické osoby, 
resp. její obnovy, byl-li dán na vyslovení její viny vážný právní zájem (např. 
byla-li potřeba informovat veřejnost o daném trestném činu a působit tak na ni 
preventivně i do budoucna k zamezení tohoto sociálně škodlivého jevu).

98.	Jak již bylo rozvedeno výše, pochybení v procesním postupu při 
vedení trestního stíhání proti obviněné právnické osobě bylo identifikováno 

-	u policejního orgánu a projevilo se 
a)	selháním v komunikaci s likvidátorem obviněné právnické osoby,  
b)	nesplněním informační povinnosti vůči rejstříkovému soudu podle § 30 
t. o. p. o., případně 
c)	nenavržením zastavení trestního stíhání státnímu zástupci podle § 166 
odst. 3 tr. ř., jelikož byla dána okolnost podle § 172 odst. 1 písm. d) ve 
spojení s § 11 odst. 1 písm. e) tr. ř. (za užití § 1 odst. 2 t. o. p. o.), 
anebo nenavržením státnímu zástupci podání návrhu na obnovu obviněné právnické 
osoby podle § 209 odst. 1 o. z.,

-	u státního zástupce a projevilo se 
a)	nevykonáváním dozoru nad zachováváním zákonnosti v přípravném řízení 
ze strany policejního orgánu, který zahájil trestní stíhání, konkrétně 
především neuložením mu povinnosti informovat rejstříkový soud o zahájení 
trestního stíhání (a to ani při prvním zrušení usnesení o zahájení trestního 
stíhání, ani při pozdějších úkonech činěných v dané věci),
b)	akceptováním podnětu policejního orgánu a podáním návrhu na 
ustanovení opatrovníka obviněné právnické osobě soudcem pro přípravné řízení,
c)	nezabráněním zániku stíhané právnické osoby, tedy jejího výmazu z 
obchodního rejstříku, byl-li dán veřejný zájem na vyslovení její viny a jejím 
případném potrestání,
d)	následným vlastním posouzením statusové otázky existence právnické 
osoby v rozporu s ustanovením § 9 odst. 1 a 2 tr. ř., ačkoliv měl 
a.	buď iniciovat řízení o její obnově, resp. zrušení jejího výmazu podle 
§ 209 odst. 1 o. z., shledal-li na vyslovení viny obviněné a jejím případném 
potrestání vážný právní zájem, 
b.	nebo trestní stíhání zastavit podle § 172 odst. 1 písm. d) tr. ř. 
jako nepřípustné za přiměřeného použití § 11 odst. 1 písm. e) tr. ř. (s odkazem 
na § 1 odst. 2 t. o. p. o.), pokud takový vážný právní zájem neshledal, 
e)	pokračováním v nepřípustném trestním stíhání zaniklé obviněné 
právnické osoby a podáním obžaloby na ni,

-	u soudu (rozhodujícího v trestním řízení) a projevilo se tím, že 
a)	v přípravném řízení jmenoval soudce pro přípravné řízení obviněné 
právnické osobě opatrovníka z důvodu uvedeného v § 34 odst. 4 t. o. p. o., aniž 
by ověřil, zda obviněnou nemůže zastupovat soudem ustanovený likvidátor jako 
zástupce právnické osoby podle § 34 odst. 1 t. o. p. o., 
b)	soud, k němuž byla podána obžaloba státním zástupcem, nijak 
nereagoval na předchozí pochybení státního zástupce, který podal obžalobu na 
neexistující (zaniklou) právnickou osobu, předseda senátu nenařídil předběžné 
projednání obžaloby podle § 186 písm. e) tr. ř. a soud tak ani nerozhodl o 
vrácení věci k došetření státnímu zástupci podle § 188 odst. 1 písm. e) tr. ř. 
k nápravě shora uvedených vad, které nebylo možno zhojit v řízení před soudem, 
především k zásadnímu učinění rozhodnutí, zda má být právnická osoba obnovena z 
důvodu vážného veřejného zájmu na vyslovení její viny, anebo je namístě trestní 
stíhání zastavit pro nepřípustnost, 
c)	zopakoval pochybení státního zástupce a sám si posoudil statusovou 
otázku týkající se právnické osoby v rozporu s § 9 odst. 1 a 2 tr. ř., 
d)	připustil tak pokračování v trestním stíhání neexistujícího subjektu 
– obviněné právnické osoby, nerozhodl o zastavení trestního stíhání obviněné 
právnické osoby, a to ani v rámci předběžného projednání obžaloby podle § 188 
odst. 1 písm. c) tr. ř. za užití § 172 odst. 1 písm. d) tr. ř., ani v hlavním 
líčení podle § 223 odst. 1 tr. ř., resp. mimo něj podle § 231 odst. 1 tr. ř. za 
užití § 223 odst. 1 tr. ř., a to z důvodu jeho nepřípustnosti za přiměřeného 
užití § 11 odst. 1 písm. e) tr. ř.,

-	u rejstříkového soudu a projevilo se tím že
sám aktivně nezjišťoval, zda není vedeno trestní stíhání právnické osoby, 
ohledně níž její likvidátor navrhoval výmaz z veřejného rejstříku, které by 
bránilo zápisu navrženého výmazu, ačkoliv mu tuto povinnost ukládá ustanovení § 
90 odst. 2 ZVR,

-	u jmenovaného likvidátora obchodní společnosti O. T. a projevilo se 
tím, že 
a)	ignoroval dokumenty zasílané orgány činnými v trestním řízení do 
datové schránky obviněné právnické osoby, ačkoliv do ní měl mít přístup podle § 
8 odst. 3 zákona o elektronických úkonech a autorizované konverzi dokumentů, 
přestože ve vztahu k trestnímu řízení měl vystupovat jako osoba činící za 
obviněnou právnickou osobu úkony ve smyslu § 34 odst. 1 t. o. p. o., 
b)	v rozporu s ustanovením § 32 odst. 1 t. o. p. o. neprodleně písemně 
neinformoval státního zástupce o tom, že hodlá podat návrh na výmaz obchodní 
společnosti O. T. z obchodního rejstříku, 
c)	v návaznosti na to nepožádal o svolení k výmazu této právnické osoby 
podle § 32 odst. 3 t. o. p. o. soudce pro přípravné řízení,
d)	a při podání návrhu rejstříkovému soudu podle § 16 odst. 1 ZVR 
nedoložil, že trestní soud (soudce pro přípravné řízení) povolil zánik 
právnické osoby, vůči níž bylo vedeno trestní stíhání,

-	u ustanoveného opatrovníka obviněné právnické osoby – obchodní 
společnosti O. T. a projevilo se tím, že 
a)	se nezajímal o průběh likvidace obviněné a nespojil se s jejím 
likvidátorem,
b)	neupozornil orgány činné v trestním řízení na zánik právnické osoby a 
nepřípustnost jejího dalšího trestního stíhání a jejího odsouzení, proti němuž 
ani nebrojil opravným prostředkem.

99.	Lze tak shrnout, že v daném trestním řízení došlo zejména ze strany 
orgánů činných v trestním řízení k závažným procesním pochybením při trestním 
stíhání obviněné. Předně orgány činné v trestním řízení porušily celou řadu 
shora uvedených ustanovení, která jsou v právním řádu dána proto, aby se 
obviněná právnická osoba nemohla vyhnout trestnímu řízení a jeho možného 
výsledku v podobě odsouzení a účinnému potrestání tím, že bude zrušena, 
přeměněna nebo dokonce zanikne. Předně měly orgány činné v přípravném řízení 
zajistit informování rejstříkového soudu o trestním stíhání obviněné právnické 
osoby, což neučinily, nečinily ani další aktivní kroky, které by měly jejímu 
zániku zabránit, ač si byly dobře vědomy její probíhající likvidace. Pokud již 
tímto opomenutím připustily její zánik, neměly dále pokračovat v jejím trestním 
stíhání, a to dokonce po předchozím nezákonném vlastním posouzení předběžné 
statusové otázky, ale měly buď vyvolat řízení o obnově právnické osoby (vlastně 
dosáhnout zrušení jejího výmazu), anebo měly nepřípustné trestní stíhání 
zastavit. K nápravě těchto pochybení nedošlo ani v řízení před soudem, který 
sérii těchto procesních vad završil odsouzením neexistující (zaniklé) právnické 
osoby, které navíc uložil nevykonatelný a nepřípustně konkretizovaný druh 
trestu.

100.	Pokud nedošlo k vydání rozhodnutí o zastavení trestního stíhání 
obviněné ze strany policejního orgánu, resp. ani dozorujícího státního zástupce 
(aniž by učinil kroky k obnovení její právní identity) ve stadiu přípravného 
řízení a stejně tak nedošlo k zastavení jejího trestního stíhání ani ve stadiu 
soudního řízení soudem rozhodujícím o podané obžalobě (zde při odhlédnutí od 
možnosti rozhodnout o vrácení věci státnímu zástupci k došetření – viz výše), 
pak je nutno konstatovat, že v neprospěch obviněné byl porušen zákon primárně v 
ustanovení § 11 odst. 1 písm. e) tr. ř., které mělo být užito přiměřeně podle § 
1 odst. 2 t. o. p. o. Další závažná vada, která měla za důsledek pokračování v trestním stíhání 
obviněné v situaci, kdy pro takový procesní postup nebyly splněny zákonem 
předvídané okolnosti (protože jde o tzv. non-subjekt), byla zjištěna v 
nerespektování ustanovení § 9 odst. 2 tr. ř. státním zástupcem a soudem prvního 
stupně. Porušení tohoto ustanovení se projevilo rovněž v neprospěch obviněné 
právnické osoby. Stejným způsobem bylo vyhodnoceno i porušení zákona v 
ustanovení § 34 odst. 5 t. o. p. o., neboť ustanovením opatrovníka, s nímž 
posléze jednaly orgány činné v trestním řízení, byl jmenovaný likvidátor zbaven 
možnosti realizovat práva náležející obviněné právnické osobě.

101.	Nejvyšší soud proto podle § 268 odst. 2 tr. ř. vyslovil, že zákon 
byl porušen v neprospěch obviněné právnické osoby ve shora zmíněných 
ustanoveních, tj. v § 9 odst. 2 tr. ř. a § 11 odst. 1 písm. e) tr. ř. a § 34 
odst. 5 t. o. p. o. Nepovažoval za nezbytné ve výroku svého rozsudku vyslovit, 
že zákon byl porušen v neprospěch obviněné i v ustanovení § 209 odst. 1, odst. 
4 písm. d) tr. zákoníku, jak navrhoval ministr spravedlnost, neboť toto 
porušení, jehož se soud dopustil, navazuje na porušení ustanovení § 11 odst. 1 
písm. e) tr. ř., které je v dané souvislosti primární a rozhodující. Naopak 
porušení zákona ve prospěch obviněné zjistil Nejvyšší soud při užití ustanovení 
§ 32 odst. 2, 4 t. o. p. o., a to v tom stadiu řízení, v němž mělo být 
ustanovení o nepřípustnosti trestního stíhání obviněné použito, a proto závěr o 
jeho porušení včlenil do výroku svého rozsudku.

102.	V návaznosti na tento výrok Nejvyšší soud podle § 269 odst. 2 tr. 
ř. rozhodl o zrušení rozsudku Okresního soudu v Šumperku ze dne 28. 5. 2019, 
sp. zn. 4 T 87/2017, a to v celé jeho části týkající se obviněné právnické 
osoby – společnosti O. T. Současně zrušil i další rozhodnutí obsahově 
navazující na zrušenou část rozsudku, pokud vzhledem ke změně, k níž došlo 
zrušením, pozbyla podkladu.

103.	Nejvyšší soud dospěl k závěru, že nápravy zjištěných vad lze 
docílit již v řízení o stížnosti pro porušení zákona, a tedy rozhodnutím 
vydaným za splnění podmínek § 271 odst. 1 tr. ř. Specifikum právní úpravy 
umožňuje, aby trestní stíhání obviněné bylo obnoveno (viz výše část IV./6. 
odůvodnění tohoto rozsudku), a proto by proti použití § 11 odst. 1 písm. e) tr. 
ř. bylo možno vznést takto zaměřenou námitku. Především však došlo ke zrušení 
odsuzujícího rozsudku z podnětu stížnosti pro porušení zákona jako mimořádného 
opravného prostředku podaného ve prospěch obviněné právnické osoby, přičemž 
bylo konstatováno porušení ustanovení právního řádu při jejím odsouzení v její 
neprospěch. Proto by se mělo i ohledně obviněné právnické osoby podle § 1 odst. 
2 t. o. p. o. přiměřeně uplatnit i ustanovení týkající se zemřelé fyzické osoby 
obsažené v § 275 odst. 1 tr. ř., podle nějž nelze navazující trestní stíhání 
(po zrušení napadeného meritorního rozhodnutí) zastavit jen proto, že obviněný 
zemřel, resp. že právnická osoba zanikla. Shora bylo obsáhle vysvětleno, že i 
toto procesní ustanovení se může přiměřeně užít na zaniklou právnickou osobu. 
Při současném konstatování porušení zákona v neprospěch obviněné právnické 
osoby v řízení o stížnosti pro porušení zákona tedy nelze zastavit navazující 
další trestní stíhání jen proto, že právnická osoba zanikla.

104.	Přesto se nejeví účelné a potřebné další vedení trestního stíhání, 
při kterém by docházelo jen k dalšímu zatěžování orgánů veřejné moci, a to 
nejen orgánů činných v trestním řízení, ale též civilních soudů. Nejprve by 
totiž musel státní zástupce podat návrh na obnovu zaniklé obviněné právnické 
osoby – společnosti O. T., musel by prokázat vážný právní zájem na její obnově 
(který ani sám Nejvyšší soud, jak bude ještě zdůvodněno, neshledal), teprve pak 
by mohl znovu podat obžalobu na obnovenou právnickou osobou, pokud by v 
civilním řízení o obnově podle § 209 odst. 1 o. z. jako navrhovatel uspěl. Pak 
by muselo proběhnout znovu hlavní líčení, v němž by mohla být znovu vyslovena 
vina obviněné právnické osoby. Problematické by ovšem bylo její jakékoliv 
potrestání, pokud by neměla žádný nově se objevivší majetek, nadto by soud byl 
limitován i zákazem přísnějšího potrestání (ve smyslu zákazu reformationis in 
peius podle § 273 tr. ř.), přičemž původní pravomocně uložený trest byl ve své 
podstatě nepřípustný co do druhu sdělovacího prostředku (viz bod IV./10. 
odůvodnění tohoto rozsudku) a stanovení jakéhokoliv veřejného sdělovacího 
prostředku (namísto dříve uloženého nepřípustného obchodního rejstříku) by bylo 
zřejmě vždy zhoršením postavení obviněné, která by nadto ani neměla prostředky 
na jeho vykonání. Nejvyšší soud neshledává ani žádný vážný právní zájem na 
vyslovení viny nyní neexistující právnické osoby trestným činem podvodu, který 
jí byl v tomto řízení kladen za vinu. To vše vedlo Nejvyšší soud k závěru, že 
není dán veřejný zájem na dalším trestním stíhání zaniklé obviněné právnické 
osoby, která navíc již v době zahájení trestního stíhání byla v podstatě tzv. 
prázdnou schránkou bez jakéhokoliv majetku, rejstříkový soud rozhodl o jejím 
zrušení s likvidací a byl ustanoven její likvidátor. K této likvidaci následně 
také skutečně došlo a právnická osoba byla vymazána z obchodního rejstříku. Za 
této situace by bylo jakékoliv další vedení trestního stíhání naprosto 
neefektivní, zbytečné a pouze zatěžující orgány činné v trestním řízení, které 
by navíc musely na ně vynaložit nemalé prostředky. Vždyť vlastně i netrestní (a 
mnohem hospodárnější) cestou bylo dosaženo výsledku, který je srovnatelný s 
formálně nejtěžším možným trestem, který lze obviněné právnické osobě uložit v 
trestním řízení, a sice trestu zrušení právnické osoby ve smyslu § 16 t. o. p. 
o. Nejvyšší soud proto rozhodl o zastavení trestního stíhání obviněné právnické 
osoby – společnosti O. T. za analogického užití § 172 odst. 2 písm. c) tr. ř., 
jelikož vedení dalšího trestního stíhání pokládá za neúčelné, resp. účelu 
trestního řízení již bylo dosaženo.

Poučení: Proti tomuto rozhodnutí není přípustný opravný prostředek.


V Brně dne 21. 6. 2023


	JUDr. František Púry, Ph.D.
	předseda senátu


	Vyhotovil:
	JUDr. Ivo Kouřil





