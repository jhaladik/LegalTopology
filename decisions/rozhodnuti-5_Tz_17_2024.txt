Právní věta: 
Ochranná opatření  § 101 odst. 1, 2 tr. zákoníku, § 230 odst. 1 tr. ř.  I. Ochranné opatření zabrání věci podle § 101 odst. 1 nebo 2 tr. zákoníku lze uložit osobě odlišné  od pachatele (zúčastněné osobě) jedině na návrh státního zástupce (viz rozhodnutí č. 26/2024 Sb.  rozh. tr.).  Vrácení, vydání a další nakládání s věcmi důležitými pro trestní řízení  § 80 odst. 1, § 81 odst. 1 tr. ř., § 586 o. z.  II. Před rozhodnutím, jak naložit se zajištěnou věcí, není-li namístě ji vrátit, je třeba  spolehlivě zjistit, komu věc náleží – jde-li o trestně odpovědného pachatele, jemuž je ukládán  trest, pak v zásadě přichází v úvahu uložení trestu propadnutí věci, jde-li o osobu jinou, přichází  v úvahu uložení ochranného opatření zabrání věci. Jde-li o věc zajištěnou oběti podvodu, která ji  nabyla od pachatele při jejím podvodném prodeji v důsledku jím vyvolaného nebo využitého omylu, je  třeba před rozhodnutím, jak s ní bude naloženo, posoudit, zda i nadále v době rozhodování soudu  náleží podvedenému nabyvateli, anebo zda náleží pachateli v důsledku účinného uplatnění námitky  neplatnosti oklamaným podle § 586 o. z., resp. § 40a obč. zák. (např. při současném uplatnění  nároku v adhezním řízení na vydání bezdůvodného obohacení odpovídajícího podvodně vylákané kupní  ceně).  Zabrání věci  § 101 odst. 4 písm. a) tr. zákoníku  III. Postup podle § 101 odst. 4 písm. a) tr. zákoníku spočívající v pozměnění věci (např. trvalé  označení padělaného obrazu jako padělku) má z důvodu principu přiměřenosti přednost před uložením  ochranného opatření zabrání věci (např. padělaného obrazu), je-li též způsobilý dosáhnout  sledovaného účelu v podobě ochrany společnosti.  Stížnost pro porušení zákona  § 269 odst. 2 tr. ř.  IV. Zrušení rozhodnutí napadeného stížností pro porušení zákona podle § 269 odst. 2 tr. ř.  nepřichází v úvahu, pokud byl zákon porušen ve vztahu k osobě odlišné od obviněného. 

Soud: Nejvyšší soud

Spisová značka: 5 Tz 17/2024

Datum rozhodnutí: 25.07.2024

Typ rozhodnutí: ROZSUDEK


Heslo: Ochranná opatření, Stížnost pro porušení zákona, Vrácení, vydání a další nakládání s věcmi důležitými pro trestní řízení, Zabrání věci

Dotčené předpisy: § 101 odst. 1 tr. zákoníku, § 101 odst. 2 tr. zákoníku, § 230 odst. 1 tr. ř., § 80 odst. 1 tr. ř., § 81 odst. 1 tr. ř., § 586 předpisu č. 89/2012 Sb., § 101 odst. 4 písm. a) tr. zákoníku, § 269 odst. 2 tr. ř.

Kategorie rozhodnutí: A


Publikováno ve sbírce pod číslem: 22 / 2025



5 Tz 17/2024-2721 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 25. 7. 2024 v senátě 
složeném z předsedy senátu JUDr. Bc. Jiřího Říhy, Ph.D., a soudců JUDr. Blanky 
Roušalové a JUDr. Bohuslava Horkého stížnost pro porušení zákona podanou 
ministrem spravedlnosti České republiky jednak proti usnesení Okresního soudu v 
Ostravě ze dne 29. 8. 2018, sp. zn. 8 T 188/2014, pro porušení zákona v 
neprospěch osob označených jako zúčastněných 1) J. Z.; 2) V. T.; 3) J. W.; 4) 
K. N.; 5) M. V.; 6) J. S.; 7) již zemřelého P. K.; 8) P. K.; 9) B. Ž.; 10) Z. 
S.; 11) J. G. a 12) Obce Velké Karlovice, IČ: 00304417, a to v § 101 odst. 2 
písm. e) tr. zákoníku, a jednak proti usnesení Krajského soudu v Ostravě ze dne 
15. 11. 2018, sp. zn. 6 To 355/2018, pro porušení zákona v neprospěch 
zúčastněné osoby J. Z., a to v § 148 odst. 1 písm. c) tr. ř., a rozhodl podle § 
268 odst. 2 tr. ř. takto:


Pravomocným usnesením Okresního soudu v Ostravě ze dne 29. 8. 2018, sp. zn. 8 T 
188/2014, ohledně V. T., J. W., K. N., M. V., J. S., P. K., P. K., B. Ž., Z. 
S., J. G., Obce Velké Karlovice, a ohledně J. Z. ve spojení s usnesením 
Krajského soudu v Ostravě ze dne 15. 11. 2018, sp. zn. 6 To 355/2018, 

byl porušen zákon

v ustanoveních § 101 odst. 2 písm. e) tr. zákoníku a § 230 odst. 2, 3 tr. ř. a 
ohledně J. Z. i v ustanovení § 148 odst. 1 písm. c) tr. ř.


Odůvodnění:

I.
Dosavadní průběh řízení

1.	V trestním řízení vedeném u Okresního soudu v Ostravě pod sp. zn. 8 T 
188/2014 byl rozsudkem ze dne 22. 9. 2015, který nabyl právní moci ve spojení s 
usnesením Krajského soudu v Ostravě ze dne 16. 2. 2016, sp. zn. 6 To 595/2015, 
odsouzen obviněný J. P. pro rozsáhlé falšování obrazů a jejich následný 
podvodný prodej dalším osobám, přičemž skutek pod bodem 1) byl posouzen jednak 
jako trestný čin porušování autorského práva, práv souvisejících s právem 
autorským a práv k databázi podle § 152 odst. 1 zákona č. 140/1961 Sb., 
trestního zákona, ve znění účinném do 31. 12. 2009, jednak jako trestný čin 
podvodu podle § 250 odst. 1, 2 tr. zákona, ve znění účinném do 31. 12. 2009, a 
skutek pod bodem 2) jednak jako zločin padělání a napodobení díla výtvarného 
umění podle § 271 odst. 1, odst. 3 písm. b) zákona č. 40/2009 Sb., trestního 
zákoníku, ve znění pozdějších předpisů (dále jen „tr. zákoník“), a jednak jako 
zločin podvodu podle § 209 odst. 1, odst. 4 písm. d) tr. zákoníku. Obviněný 
PhDr. Tomáš Mikulaštík byl za skutek popsaný pod bodem 3) uznán vinným přečinem 
křivé výpovědi a nepravdivého znaleckého posudku podle § 346 odst. 1 tr. 
zákoníku. Za to byly oběma obviněným uloženy tresty, bylo též rozhodnuto podle 
§ 228 odst. 1 a § 229 odst. 2 tr. ř. o nárocích poškozených I. L. a J. Z. na 
náhradu škody. Dovolání obou obviněných byla odmítnuta usnesením Nejvyššího 
soudu ze dne 23. 11. 2016, sp. zn. 5 Tdo 1231/2016 (k bližšímu popisu jednání 
obou obviněných, průběhu trestního řízení a obsahu odsuzujícího rozsudku lze 
odkázat na uvedené usnesení, které je stejně jako další rozhodnutí Nejvyššího 
soudu citovaná v tomto rozhodnutí volně přístupné v elektronické databázi 
rozhodnutí na internetových stránkách Nejvyššího soudu www.nsoud.cz). Ústavní 
stížnost obviněného PhDr. Tomáše Mikulaštíka byla odmítnuta usnesením Ústavního 
soudu ze dne 6. 9. 2017, sp. zn. II. ÚS 680/17 (ohledně něj i dalších 
rozhodnutí Ústavního soudu lze odkázat na elektronickou internetovou databázi 
https://nalus.usoud.cz/).

2.	V uvedeném trestním řízení vedeném po podání obžaloby u Okresního 
soudu v Ostravě pod sp. zn. 8 T 188/2014 byly mimo jiné též v přípravném řízení 
zajištěny předmětné obrazy, pro jejichž padělání a následný podvodný prodej byl 
uznán vinným obviněný J. P. Okresní soud v Ostravě si usnesením vyneseným v 
hlavním líčení konaném dne 22. 9. 2015, v němž také vyhlásil shora označený 
odsuzující rozsudek, podle § 230 odst. 2 tr. ř. vyhradil veřejnému zasedání 
rozhodnutí o jejich zabrání. 

3.	Okresní soud v Ostravě pak (po vyřízení opravných prostředků 
obviněných) ve veřejném zasedání svým usnesením ze dne 29. 8. 2018, sp. zn. 8 T 
188/2014, uložil podle § 101 odst. 2 písm. e) tr. zákoníku ochranné opatření 
zabrání věcí, a to obrazů včetně rámů zajištěných v průběhu trestního řízení 
odňatých I. L. a K. N., a vydaných J. Z., V. T., J. W., P. K. (vlastněných V. 
T.), J. S., již zemřelým P. K., P. K., B. Ž., Z. S., J. G. a Obcí Velké 
Karlovice, s tím, že se jednalo o věci, jež byly získány trestným činem a 
náležely jiné osobě, na niž pachatel takovou věc převedl, nebo která je jinak 
nabyla. Zmíněné osoby byly označeny jako zúčastněné osoby.

4.	Podané stížnosti I. L. a J. Z. proti uvedenému usnesení soudu prvního 
stupně ze dne 29. 8. 2018 byly usnesením Krajského soudu v Ostravě ze dne 15. 
11. 2018, sp. zn. 6 To 355/2018, podle § 148 odst. 1 písm. c) tr. ř. zamítnuty 
jako nedůvodné.

5.	Z podnětu ústavní stížnosti podané I. L. Ústavní soud svým nálezem ze 
dne 14. 11. 2019, sp. zn. II. ÚS 807/19, ve výroku pod bodem I. rozhodl, že 
usnesením Krajského soudu v Ostravě ze dne 15. 11. 2018, sp. zn. 6 To 355/2018, 
v části, v níž byla zamítnuta stížnost I. L., a usnesením Okresního soudu v 
Ostravě ze dne 29. 8. 2018, sp. zn. 8 T 188/2014, v části, ve které bylo 
rozhodnuto o zabrání věci, bylo porušeno právo I. L. na ochranu majetku podle 
č. 11 odst. 1 usnesení Předsednictva České národní rady č. 2/1993 Sb., o 
vyhlášení Listiny základních práva a svobod jako součásti ústavního pořádku 
České republiky, ve znění pozdějších předpisů (dále jen „Listina“). Výrokem pod 
bodem II. Ústavní soud tato rozhodnutí v uvedeném rozsahu zrušil.

6.	Okresní soud v Ostravě poté (v návaznosti na zmíněný nález Ústavního 
soudu) usnesením ze dne 17. 6. 2020, sp. zn. 8 T 188/2014, rozhodl tak, že se 
(bod I. usnesení) podle § 80 odst. 1 tr. ř. I. L. vrací celkem 70 obrazů, 
včetně již oddělených dřevěných rámů, které mu byly odňaty dne 15. 10. 2013 při 
domovní prohlídce. Zároveň v bodě II. usnesení podle § 101 odst. 4 písm. c) tr. 
zákoníku I. L. uložil povinnost ve lhůtě 3 měsíců od převzetí obrazů vyznačit 
na každé plátno ze zadní strany na první pohled viditelným a čitelným způsobem 
olejovou barvou slova „FALZIFIKÁT VYTVOŘENÝ J. P.“; na každém plátně z přední 
strany viditelným způsobem přeškrtnout signaturu, a to způsobem a barvou 
korespondující s vyhotovenou signaturou konkrétního plátna a konečně soudu v 
uvedené lhůtě doložit fotodokumentaci o těchto změnách, jednak I. L. podle § 
101 odst. 4 písm. d) tr. zákoníku uložil povinnost v případě převodu 
vlastnického práva k plátnům obrazů specifikovaných v bodě I. informovat 
nabyvatele výslovně o skutečnosti, že se jedná o falzifikáty.

7.	Následně Krajský soud v Ostravě usnesením ze dne 8. 9. 2020, sp. zn. 
6 To 223/2020, ke stížnosti I. L. (jako zúčastněné osoby) podle § 149 odst. 1 
písm. a), odst. 3 tr. ř. usnesení Okresního soudu v Ostravě ze dne 17. 6. 2020, 
sp. zn. 8 T 188/2014, zrušil ve výroku pod bodem II. v části, jíž byla I. L. 
stanovena povinnost provést změnu pláten obrazů tak, že na každém plátně z 
přední strany bude viditelným způsobem přeškrtnuta signatura, a to způsobem a 
barvou korespondující s vyhotovenou signaturou konkrétního plátna. Krajský soud 
totiž vyslovil souhlas s argumentací stěžovatele a shledal povinnost 
přeškrtnout signaturu jako nepřiměřený zásah do uměleckého díla snižující jeho 
estetickou hodnotu s tím, že sledovaného cíle již bylo dosaženo označením 
pláten zezadu jako falzifikátů.

II.
Stížnost pro porušení zákona a vyjádření k ní

8.	Dne 4. 3. 2024 podal ministr spravedlnosti podle § 266 odst. 1 tr. ř. 
stížnost pro porušení zákona proti pravomocným usnesením o zabrání věcí ohledně 
zbývajících osob, jichž se týkala, tedy jednak proti usnesení Okresního soudu v 
Ostravě ze dne 29. 8. 2018, sp. zn. 8 T 188/2014, jednak proti usnesení 
Krajského soudu v Ostravě ze dne 15. 11. 2018, sp. zn. 6 To 355/2018 (dále též 
jen „napadená rozhodnutí“), neboť jimi byl porušen zákon v neprospěch 1) J. Z.; 
2) V. T.; 3) J. W.; 4) K. N.; 5) M. V.; 6) J. S.; 7) již zemřelého P. K.; 8) P. 
K.; 9) B. Ž.; 10) Z. S.; 11) J. G. a 12) Obce Velké Karlovice, IČ: 00304417, a 
to v § 101 odst. 2 písm. e) tr. zákoníku (jde-li o rozhodnutí soudu prvního 
stupně), a ohledně J. Z. též v § 148 odst. 1 písm. c) tr. ř. (jde-li o 
rozhodnutí soudu druhého stupně).

9.	Ministr spravedlnosti v rámci odůvodnění podané stížnosti pro 
porušení zákona (po rekapitulaci dosavadního průběhu trestního řízení) primárně 
poukázal na skutečnost, že v téže trestní věci ohledně I. L. rozhodl Ústavní 
soud shora zmíněným nálezem ze dne 14. 11. 2019, sp. zn. II. ÚS 807/19, jímž 
ohledně něj uvedená usnesení soudů nižších stupňů o zabrání věcí zrušil z 
důvodu porušení základních lidských práv, konkrétně práva na ochranu majetku 
podle čl. 11 odst. 1 Listiny. Stejná argumentace se podle stěžovatele přitom 
musí vztahovat i k ostatním osobám (označeným jako zúčastněné osoby), jimž byly 
též obrazy s rámy zabrány. I u nich totiž musí platit stejná argumentace, neboť 
skutkový i právní základ jejich případu je zcela shodný, i v jejich případě tak 
zabrání věcí je z hlediska testu proporcionality nepřiměřeným zásahem do jejich 
vlastnického práva, přičemž k dosažení sledovaného cíle by postačoval jiný 
postup, jako je trvalé a neměnné označení obrazů jako kopií, které by bylo 
způsobilé zabránit jejich opětovnému šíření jako falzifikátů. Stěžovatel proto 
považoval za nepochybné, že i ve vztahu k ostatním osobám bylo o zabrání věcí 
rozhodnuto v rozporu se zákonem, který tak u nich byl porušen v ustanovení § 
101 odst. 2 písm. e) tr. zákoníku. V případě obviněného J. Z. pak byl 
stížnostním soudem (Krajským soudem v Ostravě) porušen zákon též v ustanovení § 
148 odst. 1 písm. c) tr. ř., protože jeho stížnost neměla být z uvedených 
důvodů zamítnuta.

10.	K tomu ministr spravedlnosti doplnil, že i vyslovení jednoznačného 
porušení zákona v dané věci Nejvyšším soudem může mít význam, neboť může 
vylepšit pozici dotčených osob v občanskoprávním řízení o žalobě na vydání 
věci, eventuálně v řízení o náhradě škody způsobené nezákonným rozhodnutím 
podle zákona č. 88/1992 Sb., o odpovědnosti za škodu způsobenou při výkonu 
veřejné moci rozhodnutím nebo nesprávným úředním postupem [míněn byl zjevně 
zákon č. 82/1998 Sb., o odpovědnosti za škodu způsobenou při výkonu veřejné 
moci rozhodnutím nebo nesprávným úředním postupem a o změně zákona České 
národní rady č. 358/1992 Sb., o notářích a jejich činnosti (notářský řád), ve 
znění pozdějších předpisů].

11.	Nadto však ministr spravedlnosti navrhl, aby Nejvyšší soud shora 
označená napadená rozhodnutí zrušil, a to podle § 269 odst. 2 tr. ř. Byl si 
přitom vědom, že toto ustanovení v doslovném znění umožňuje rušit napadené 
rozhodnutí pouze v případě, že jím byl porušen zákon v neprospěch obviněného. 
Stejně tak si byl vědom dlouhodobé judikatury Nejvyššího soudu, že takový 
postup není možný v jiných případech porušení zákona v neprospěch osob 
odlišných od obviněného (svědků, obhájců, znalců apod.). Vyjádřil ovšem své 
přesvědčení, že je tak možno učinit i v případě porušení zákona v neprospěch 
jiné osoby odlišné od obviněného, nebude-li tím nijak dotčeno postavení 
obviněného. Na podporu svého výkladu se dovolával názoru obsaženého v pasáži 
označené jako obiter dictum v usnesení ze dne 2. 4. 2009, sp. zn. I. ÚS 
3009/08, kterou obsáhle citoval (Ústavní soud v ní srovnával odlišný a údajně 
rozporný výklad jinak shodných textů § 267 odst. 1 věty druhé tr. ř. a § 269 
odst. 2 tr. ř., přičemž v prvním případě se stejný text má vztahovat i na jiné 
osoby, zatímco v druhém jen na obviněného). Kromě toho ministr spravedlnosti 
poukázal i na odlišný přístup, který zvolil Nejvyšší soud ve svém rozsudku ze 
dne 5. 12. 2012, sp. zn. 8 Tz 84/2012, publikovaném pod č. 64/2013 Sb. rozh. 
tr., v němž Nejvyšší soud (oproti předchozí aplikační praxi) právě v takovém 
případě z důvodu porušení zákona v neprospěch osoby odlišné od obviněného (zde 
obhájce) ustanovení § 269 odst. 2 tr. ř. využil a napadené rozhodnutí zrušil, a 
to dokonce nad rámec návrhu ministra spravedlnosti. Protože jde o otázku 
zásadního významu, navrhl ministr spravedlnosti, aby případně věc byla 
předložena velkému senátu trestního kolegia Nejvyššího soudu.

12.	Vzhledem k výše uvedenému tak ministr spravedlnosti závěrem podané 
stížnosti pro porušení zákona navrhl, aby Nejvyšší soud podle § 268 odst. 2 tr. 
ř. vyslovil, že pravomocným usnesením Krajského soudu v Ostravě ze dne 15. 11. 
2018, sp. zn. 6 To 355/2018, byl porušen zákon v neprospěch zúčastněné osoby J. 
Z., a to v ustanovení v § 148 odst. 1 písm. c) tr. ř., a v řízení 
předcházejícím usnesením Okresního soudu v Ostravě ze dne 29. 8. 2018, sp. zn. 
8 T 188/2014, byl porušen zákon v neprospěch zúčastněných osob: 1) J. Z.; 2) V. 
T.; 3) J. W.; 4) K. N.; 5) M. V.; 6) J. S.; 7) již zemřelého P. K.; 8) P. K.; 
9) B. Ž.; 10) Z. S.; 11) J. G. a 12) Obce Velké Karlovice, IČ: 00304417, a to v 
ustanovení v § 101 odst. 2 písm. e) tr. ř. (míněn byl ovšem zjevně tr. 
zákoník). Současně ministr spravedlnosti navrhl, aby Nejvyšší soud podle § 269 
odst. 2 tr. ř. zrušil jak napadená rozhodnutí, tak i veškerá další rozhodnutí 
na ně obsahově navazující, pokud vzhledem ke změně, k níž došlo zrušením, 
pozbyla podkladu, a buď podle § 270 odst. 1 tr. ř. přikázal Okresnímu soudu v 
Ostravě, aby věc v potřebném rozsahu znovu projednal a rozhodl, anebo aby podle 
§ 271 odst. 1 tr. ř. sám ve věci rozhodl. 

13.	K podané stížnosti pro porušení zákona se následně písemně vyjádřila 
státní zástupkyně Nejvyššího státního zastupitelství, která s podanou stížností 
pro porušení zákona vyjádřila souhlas. Argumentaci užitou ministrem 
spravedlnosti považovala za správnou, neboť byla opřena o shora označený nález 
Ústavního soudu ze dne 14. 11. 2023, sp. zn. II. ÚS 807/19, v němž byl 
konstatován neústavní zásah do práva na ochranu majetku podle čl. 11 Listiny I. 
L., přitom situace u ostatních zúčastněných osob by měla být stejná. Souhlasila 
i s návrhem na zrušení obou napadených rozhodnutí a přikázáním věci k novému 
projednání a rozhodnutí soudu prvního stupně, popř. s návrhem, aby Nejvyšší 
soud rozhodl ve věci sám.

14.	Žádná z dotčených osob (označených stěžovatelem jako zúčastněných) 
se k zaslané stížnosti pro porušení zákona sama ani prostřednictvím svých 
zmocněnců věcně nevyjádřila. 

III.
Posouzení přípustnosti stížnosti pro porušení zákona a její projednání 
Nejvyšším soudem

15.	Nejvyšší soud, který je příslušný k řízení o stížnosti pro porušení 
zákona (§ 266 odst. 1 tr. ř.), nejprve zjistil, že stížnost pro porušení zákona 
je přípustná, vyhovuje všem relevantním ustanovením trestního řádu, byla podána 
v souladu s § 266 odst. 1 tr. ř. na příslušném místě a k tomu oprávněnou osobou 
a splňuje všechny obligatorní obsahové náležitosti upravené v § 267 odst. 1 tr. 
ř. 

16.	Nebyla splněna žádná z alternativ uvedených v § 274 odst. 2 až 4 tr. 
ř. pro rozhodnutí v neveřejném zasedání (Nejvyšší soud nemohl rozhodnout žádným 
ze způsobů popsaných v § 274 odst. 2 či 3 tr. ř., neboť se stížnost pro 
porušení zákona vůbec netýkala obviněného, ani nezískal souhlas všech osob, 
které by mohly být jeho rozhodnutím přímo dotčeny, pro rozhodnutí v neveřejném 
zasedání ve smyslu § 274 odst. 4 tr. ř.). Z uvedeného důvodu k projednání 
stížnosti pro porušení zákona a rozhodnutí o ní nařídil ve věci veřejné 
zasedání, které se konalo dne 25. 7. 2024. 

17.	Veřejného zasedání se (kromě členů senátu a zapisovatelky jako 
protokolující úřednice) zúčastnila toliko státní zástupkyně Nejvyššího státního 
zastupitelství. Pověřený zástupce ministra spravedlnosti ani ostatní osoby, 
které by mohly být rozhodnutím dotčeny (tj. J. Z., V. T., J. W., K. N., M. V., 
J. S., P. K., B. Ž., Z. S., J. G., zástupce Obce Velké Karlovice a dědicové po 
zemřelém P. K., tedy H. K., P. Y. a M. K.), či jejich zmocněnci, se k veřejnému 
zasedání nedostavili, ač všichni o něm byli včas a řádně vyrozuměni. Proto bylo 
rozhodnuto, že veřejné zasedání bude konáno v jejich nepřítomnosti (neboť 
jejich přítomnost pro rozhodnutí nebyla nezbytná – srov. § 234 a § 274 odst. 1 
tr. ř.). Ve veřejném zasedání byl k návrhu státní zástupkyně proveden jediný 
listinný důkaz, a to vyjádření Úřadu pro zastupování státu ve věcech 
majetkových, Územního pracoviště Ostrava, Odboru odloučeného pracoviště Frýdek-
Místek, ze dne 17. 4. 2024, podle nějž předmětné obrazy a oddělané rámy jsou 
skladovány v jejich prostorách a vyčkává se dalšího rozhodnutí, jakým způsobem 
s nimi naložit. Žádný jiný důkaz navrhován nebyl, ani Nejvyšší soud neměl 
potřebu další dokazování provádět. Nejvyšší soud tak mohl ihned rozhodnout 
tímto rozsudkem, jehož výrok ve veřejném zasedání vyhlásil a následně jej 
stručně ústně odůvodnil (podrobněji viz níže). 

IV.
Posouzení důvodnosti stížnosti pro porušení zákona

18.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla ministrem spravedlnosti 
stížnost pro porušení zákona podána, a to v rozsahu a z důvodů v ní uvedených, 
jakož i řízení napadeným rozhodnutím předcházející, přičemž k vadám výroků, 
které nebyly stížností pro porušení zákona napadeny, přihlížel, jen pokud mohly 
mít vliv na správnost výroků, proti nimž byla podána stížnost pro porušení 
zákona. Na základě tohoto přezkoumání dospěl k závěru, že zákon v citovaných 
ustanoveních skutečně porušen byl, byť zčásti z jiných důvodů, než bylo 
stěžovatelem vytýkáno, navíc byl shledán vadným i jiný výrok soudu prvního 
stupně stížností pro porušení zákona nenapadený, který však měl zásadní vliv na 
správnost výroků napadených podaným mimořádným opravným prostředkem.

19.	Nejprve je třeba odcitovat ustanovení, která měla být podle 
stěžovatele porušena, s čímž souhlasí i Nejvyšší soud, jakož i další s nimi 
související ustanovení trestního zákoníku a trestního řádu. 

20.	Podle § 101 odst. 2 písm. e) tr. zákoníku ve znění účinném v době 
rozhodnutí soudu prvního stupně (tj. ke dni 29. 8. 2018), které bylo třeba užít 
s ohledem na pravidla o časové působnosti trestních zákonů (viz § 3 odst. 2 tr. 
zákoníku), soud mohl uložit zabrání věci, která byla získána trestným činem 
nebo jako odměna za trestný čin anebo která byla, byť jen zčásti, nabyta za věc 
získanou trestným činem nebo za věc tvořící odměnu za trestný čin, pokud 
hodnota věci, která byla získána trestným činem nebo jako odměna za něj, není 
ve vztahu k hodnotě nabyté věci zanedbatelná, a pokud taková věc náleží jiné 
osobě, na kterou pachatel takovou věc převedl nebo která ji jinak nabyla. 
Později (s účinností od 1. 2. 2019 v důsledku změny provedené zákonem č. 
287/2018 Sb.) došlo ke změně dikce návětí uvedeného ustanovení, a to ve 
spojitosti se zavedením nového výkladového ustanovení § 135b tr. zákoníku o 
výnosu z trestné činnosti (s odlišením bezprostředního a zprostředkovaného 
výnosu). Ve stížnosti pro porušení zákona (v návaznosti na citovaný nález 
Ústavního soudu ze dne 14. 11. 2023, sp. zn. II. ÚS 807/19) byl jako přiměřený 
preferován postup podle vyšších odstavců § 101 tr. zákoníku, konkrétně podle 
nynějšího odst. 4 (v době rozhodování soudu prvního stupně šlo o odst. 5), 
podle jehož písm. c) může soud místo zabrání věci uložit povinnost odstranit 
její označení nebo provést její změnu, případně písm. d) omezit dispozice s 
věcí, přičemž nebude-li taková povinnost ve stanovené lhůtě splněna, rozhodne o 
zabrání věci (viz nynější § 101 odst. 5, v době rozhodnutí soudu prvního stupně 
šlo o odst. 6).

21.	Z trestního řádu je třeba připomenout předně ustanovení § 148 odst. 
1 písm. c) tr. ř., podle nějž nadřízený orgán zamítne stížnost, není-li 
důvodná. Podle § 147 odst. 1 tr. ř. nadřízený orgán při rozhodování o stížnosti 
přezkoumá jednak správnost všech výroků napadeného usnesení, proti nimž může 
stěžovatel podat stížnost, a jednak řízení předcházející napadenému usnesení. 
Podle § 230 odst. 1 tr. ř. shledal-li soud u obžalovaného důvod k uložení 
ochranného opatření, může je uložit i bez návrhu státního zástupce. Podle § 230 
odst. 2 tr. ř. soud vyhradí rozhodnutí o ochranném opatření veřejnému zasedání, 
jestliže potřebuje k rozhodnutí o ochranném opatření provést ještě další 
dokazování, které nemůže být provedeno ihned. Podle § 230 odst. 3 tr. ř. lze 
postupovat podle § 320 odst. 2 tr. ř. i tehdy, jestliže státní zástupce učinil 
návrh na zabrání věci nebo části majetku nenáležející obžalovanému. Zúčastněnou 
osobou se podle § 42 tr. ř. rozumí ten, komu byla věc zabrána nebo podle návrhu 
má být zabrána, není-li současně obviněným. Poškozeným je podle § 43 odst. 1 
tr. ř. ten, komu bylo trestným činem ublíženo na zdraví, způsobena majetková 
škoda nebo nemajetková újma, nebo ten, na jehož úkor se pachatel trestným činem 
obohatil. Za poškozeného se však podle § 43 odst. 2 tr. ř. nepovažuje ten, kdo 
se sice cítí být trestným činem morálně nebo jinak poškozen, avšak vzniklá újma 
není způsobena zaviněním pachatele nebo její vznik není v příčinné souvislosti 
s trestným činem. Podle § 44 odst. 1 tr. ř. oprávnění poškozeného nemůže 
vykonávat ten, kdo je v trestním řízení stíhán jako spoluobviněný. 

22.	Na základě stížnosti pro porušení zákona Nejvyšší soud zkoumal, zda 
byl či nebyl porušen zákon tím, že soudy nižších stupňů rozhodly napadenými 
rozhodnutími o zabrání věcí shora označeným osobám (a též I. L., jehož se ovšem 
toto rozhodnutí Nejvyššího soudu netýká, neboť ohledně něj byla napadená 
rozhodnutí již dříve zrušena shora několikrát zmíněným nálezem Ústavního 
soudu). Nejvyšší soud přezkoumal též stížností pro porušení zákona nenapadený 
výrok soudu prvního stupně ze dne 22. 9. 2015, kterým bylo rozhodnutí o zabrání 
věcí vyhrazeno veřejnému zasedání, neboť jeho případná vada též mohla mít vliv 
na správnost výroků, proti nimž byla podána stížnost pro porušení zákona. 

23.	Přitom Nejvyšší soud zjistil, že primární vada, proč jsou nezákonné 
pozdější výroky o zabrání věcí označeným osobám, spočívá právě v uvedeném 
procesním usnesení o vyhrazení rozhodnutí o zabrání věcí veřejnému zasedání. 
Jak je patrné z protokolu o hlavním líčení ze dne 22. 9. 2015 (č. l. 2077 in 
fine) bylo po ústním vyhlášení odsuzujícího rozsudku vyhlášeno usnesení, že si 
podle § 230 odst. 2 tr. ř. soud prvního stupně vyhrazuje rozhodnutí o zabrání 
ostatních zajištěných věcí (tj. předmětných obrazů a rámů) veřejnému zasedání. 
Toto rozhodnutí v protokolu o hlavním líčení, který pořizoval předseda senátu 
na základě diktátu (po rozhodnutí, že z hlavního líčení nebude pořizován 
zvukový záznam, aniž by však pro takový postup byly splněny zákonné podmínky), 
nijak blíže neodůvodnil (resp. takové odůvodnění nezaprotokoloval), jako 
procesní rozhodnutí je ani následně písemně nevyhotovil (zřejmě s tím, že 
postačí jeho plné uvedení v protokolu o hlavním líčení). Úvahy, jaké soud 
prvního stupně k takovému rozhodnutí vedly, tak zpětně nelze přezkoumat.

24.	Nejvyšší soud však z obsahu trestního spisu zjistil, že státní 
zástupce v této věci nikdy nepodal návrh na uložení takové sankce, tedy 
ochranného opatření ve formě zabrání věci osobám označeným soudem prvního 
stupně za zúčastněné osoby (odlišných od obviněného). Návrh státního zástupce 
není součástí obžaloby, která navíc byla podávána ještě v době, kdy její 
obligatorní náležitostí nebyl návrh na uložení trestu ve smyslu § 177 písm. d) 
tr. ř., takový návrh neučinil ani bezprostředně před rozhodnutím soudu ve věci 
samé v závěrečné řeči ve smyslu § 216 odst. 2 tr. ř. přednesené v hlavním 
líčení konaném dne 16. 9. 2015 (tehdy žádal jen uložení trestu propadnutí věcí, 
tj. sankci ve formě uvedeného druhu trestu ukládanou obviněným jako označeným 
pachatelům trestné činnosti – viz č. l. 2062 trestního spisu), ani nikdy 
předtím. Má-li však být uložena trestní sankce osobě odlišné od obviněného, 
může tak učinit jedině soud, a to výlučně na návrh státního zástupce. Takový 
návrh je pro pozdější rozhodnutí soudu nezbytný (vychází se z principu nemo 
iudex sine actore a principu obžalovacího). To vyplývá z výkladu relevantních 
ustanovení trestního řádu, zejména pak ze srovnání textu ustanovení § 230 odst. 
1 tr. ř. a § 230 odst. 2 a 3 tr. ř., ale i ze znění § 178 tr. ř. Takový návrh 
může státní zástupce učinit v rámci podané obžaloby (§ 178 odst. 1 tr. ř.), 
anebo i samostatně (viz § 178 odst. 2 tr. ř.), a to i v průběhu projednávání 
věci na základě podané obžaloby (např. v průběhu hlavního líčení, a to i v 
závěrečné řeči, nebo i mimo hlavní líčení). Tento výklad, který byl i dříve 
zastáván v odborné literatuře (srov. ŠÁMAL, Pavel a kol. Trestní řád. 7. 
vydání. Praha: C. H. Beck, 2013, s. 2900; shodně DRAŠTÍK, A., FENYK, J. a kol. 
Trestní řád. Komentář. II. díl. Praha: Wolters Kluwer ČR, 2017, s. 302) i v 
judikatuře (viz rozhodnutí Nejvyššího soudu České socialistické republiky ze 
dne 24. 2. 1972, sp. zn. 6 Tz 3/72, které bylo uveřejněno pod č. 73 v sešitu č. 
7 z r. 1972 Bulletinu Nejvyššího soudu ČSR, trestní část), byl v poslední době 
potvrzen trestním kolegiem Nejvyššího soudu schválením k publikaci usnesení 
Vrchního soudu v Olomouci ze dne 31. 3. 2022, sp. zn. 1 To 62/2021, které bylo 
uveřejněno pod č. 26/2024 Sb. rozh. tr. Také podle jeho právní věty je návrh 
státního zástupce nezbytnou podmínkou pro uložení ochranného opatření 
spočívajícího v zabrání věci nebo v zabrání části majetku osobě odlišné od 
obviněného. Přitom je to státní zástupce, kdo též musí jednoznačně označit 
osobu odlišnou od obviněného, jíž má být takové ochranné opatření uloženo, aby 
mohla být zachována její práva jako osoby zúčastněné ve smyslu rozhodnutí č. 
28/2021-III. Sb. rozh. tr., přičemž může též uvést, že taková osoba není známa 
(viz rozhodnutí č. 23/2009 Sb. rozh. tr.), aby jí případně mohl být ustanoven 
opatrovník.

25.	Již jen z tohoto důvodu nemohla být rozhodnutí o zabrání věcí shora 
označeným osobám vynesena v souladu s právním řádem, protože státní zástupce 
nikdy nenavrhl jejich postižení touto sankcí, tedy ochranným opatřením ve formě 
zabrání věci. 

26.	Kromě toho v tomto případě zvolil soud prvního stupně další zákonem 
nepředvídaný procesní postup, když si (bez návrhu státního zástupce – viz výše) 
vyhradil rozhodnutí o zabrání věcí veřejnému zasedání s tím, že za vlastníky 
těchto věcí (obrazů) považoval osoby, s nimiž do té doby počítal jako s 
poškozenými (a to alespoň s některými z nich – zejména s I. L., J. Z., jimž 
přiznal nárok na náhradu škody, a P. K.). Patrně to ale mělo platit i o dalších 
osobách, které byly podvedeny při koupi padělků obrazů, o něž v daném případě 
šlo. To je ovšem poměrně nevídané obrácení rolí týchž subjektů v tomtéž 
trestním řízení, v němž z vůle soudu se ze strany poškozených podporujících 
obžalobu staly opačnou stranou vystupující na straně obhajoby, a sice 
zúčastněnými osobami. Přitom o postavení určitého subjektu jako zúčastněné 
osoby, tj. toho, jehož věc nebo jiná majetková hodnota byla zabrána nebo podle 
návrhu má být zabrána (§ 42 odst. 1 tr. ř.), tj. uložením trestní sankce – 
ochranného opatření zabrání věci, rozhoduje výlučně státní zástupce, jak bylo 
shora uvedeno, neboť bez jeho návrhu na uložení takové osobě sankce v podobě 
zabrání věci (popř. zabrání části majetku) není její uložení vůbec možné. Podle 
Nejvyššího soudu je zároveň zásadně nemožné, aby v jedné a téže věci (u téhož 
skutku) vystupovala jedna a ta samá osoba v postavení poškozeného i zúčastněné 
osoby zároveň. Je pravdou, že takové pravidlo trestní řád výslovně neuvádí, 
neslučitelnost postavení řeší jen v kombinaci postavení poškozeného a 
spoluobviněného v § 44 odst. 1 tr. ř. (pomineme-li případy vyloučení orgánu 
činného v trestním řízení pro pochybnost o nepodjatosti podle § 30 tr. ř. či 
případy nemožnosti být obhájcem podle § 35 odst. 2 tr. ř.). Uvedené pravidlo je 
ale třeba v zásadě obdobně užít i na uvedený případ, protože zákonodárce zjevně 
v trestním řízení upřednostňuje uložení trestní sankce na základě návrhu 
státního zástupce jako veřejného žalobce od úplného vypořádání civilních sporů 
(ostatně v trestním řízení se nepřipouští ani takové instituty jinak běžné v 
civilním sporném řízení, jako jsou vzájemné návrhy či námitky započtení ve 
smyslu § 97 a § 98 o. s. ř.). 

27.	Protože státní zástupce nikdy nenavrhl, aby těmto osobám, v jejichž 
prospěch byla podána stížnost pro porušení zákona, byla zmíněná trestní sankce 
v podobě ochranného opatření ve formě zabrání věci uložena, nemohly být 
považovány za zúčastněné osoby, a to navíc již jen proto, že v daném případě 
vystupovaly jako poškození, kterým tímtéž skutkem (podvodným jednáním 
obviněných) byla způsobena škoda.

28.	Především ale z výše nastíněného postupu soudu prvního stupně 
vyplývá, že si soud prvního stupně (ovšem ani později soud druhého stupně, a 
bohužel zřejmě pak posléze ani Ústavní soud ohledně I. L.) vůbec neujasnil, kdo 
je vlastníkem zajištěných věcí (padělaných obrazů) a jaká ustanovení kterého 
právního předpisu občanského práva hmotného se na daný případ užila. Jak bylo 
shora nastíněno, jednou ze zákonných podmínek pro uložení ochranného opatření v 
podobě zabrání věci podle § 101 odst. 2 písm. e) tr. zákoníku, je i 
konstatování, že zabíraná věc „náleží“ jiné osobě (odlišné od pachatele), na 
kterou pachatel takovou věc převedl (popř. která ji jinak nabyla). Taková od 
pachatele (v řízení vystupujícího jako obviněný) odlišná osoba (v řízení pak v 
postavení zúčastněné osoby) musí být označena jako vlastník (majitel) věci, 
popř. osoba, která věc (např. res extra commercium) drží a fakticky s ní 
nakládá jako s vlastní. 

29.	Soudy nižších stupňů se však v tomto trestním řízení vážně 
nezabývaly otázkou, komu zajištěné věci (obrazy a rámy) v době jejich 
rozhodování náleží, tedy kdo k nim má vlastnické právo, k tomu nevedly vlastně 
žádné úvahy (za něž ani nelze považovat položení si této otázky soudem druhého 
stupně v odůvodnění jeho rozhodnutí, pokud na ni nedal žádnou odpověď). Soudy 
ani nežádaly po stranách nezbytné jednoznačné vyjádření v tomto ohledu, pouze 
bez dalšího vycházely z faktického stavu držby věcí v době jejich zajištění, 
aniž by zohlednily způsob, jakým se věc dostala do jejich dispozice (viz níže 
případ J. W.), a především další vývoj událostí, zejména pak kroky jednotlivých 
podvedených osob a jejich civilněprávní důsledky. Ničím z toho se doposud žádný 
ze soudů nezabýval, jen soud druhého stupně v odůvodnění svého usnesení ze dne 
15. 11. 2018, sp. zn. 6 To 355/2018, si položil otázku, zda vůbec na 
„zúčastněné osoby“ I. L. a J. Z. přešlo vlastnické právo k obrazům s ohledem na 
znění tehdy platného a účinného § 39 zákona č. 40/1964 Sb., občanského 
zákoníku, ve znění pozdějších předpisů (dále ve zkratce jen „obč. zák.“), aniž 
by ovšem na ni dal jakoukoliv odpověď (k řešení viz níže). Vyšel pak z toho, že 
věci uvedeným osobám (označeným jako „zúčastněné“) náležely, protože potvrdil 
rozhodnutí o tom, že se jim zabírají. Přitom je třeba si uvědomit, že v daném 
případě měly osoby, u nichž byly předmětné obrazy s rámy zajištěny, (zpravidla 
– viz níže) nabýt tyto věci skutkem kvalifikovaným jako trestný čin podvodu, 
přičemž měly nabývat těchto věcí v omylu vyvolaném obviněnými (omyl se měl 
týkat podstatné vlastnosti spočívající v přesvědčení o pravosti obrazů, což 
mimo jiné ovlivňovalo jejich vůli je vůbec pořídit, jakož i kupní cenu). Při 
posouzení této otázky je třeba vycházet z předpisů občanského práva, jak bude 
rozvedeno níže. 

30.	Soudy nižších stupňů rozhodovaly v době platnosti a účinnosti zákona 
č. 89/2012 Sb., občanského zákoníku, ve znění pozdějších předpisů (dále jen „o. 
z.“), který je účinný od 1. 1. 2014. Ke skutku, který byl obviněným v tomto 
řízení kladen za vinu a který spočíval v podvodném prodeji falzifikátů děl 
valašských mistrů, však podle skutkových zjištění soudů nižších stupňů 
docházelo před uvedeným datem (a to v letech 2007 až 2013), tedy za účinnosti 
předchozího občanského zákoníku (zákona č. 40/1964 Sb. – obč. zák.). Platí 
zásada, že podle nového občanského zákoníku se posuzují práva a povinnosti 
vzniklé ode dne nabytí jeho účinnosti (§ 3028 odst. 1 o. z.), což platí i pro 
právní poměry týkající se práv věcných, avšak jejich vznik, jakož i práva a 
povinnosti z nich vzniklé přede dnem nabytí účinnosti tohoto zákona (o. z.), se 
posuzují podle dosavadních právních předpisů (§ 3028 odst. 2 o. z.). Nestanoví-
li nový občanský zákoník výslovně jinak nebo nedohodnou-li se na tom strany, 
řídí se jiné právní poměry vzniklé přede dnem nabytí účinnosti tohoto zákona, 
jakož i práva a povinnosti z nich vzniklé, včetně práv a povinností z porušení 
smluv uzavřených přede dnem nabytí účinnosti tohoto zákona, dosavadními 
právními předpisy (§ 3028 odst. 3 o. z.). Z posledně citovaného odstavce 
výchozího přechodného ustanovení vyplývá, že závazkový právní vztah mezi 
prodávajícím a kupujícím a práva a povinnosti z něj plynoucí se mají řídit 
dosavadními právními předpisy, tedy podle předchozího občanského zákoníku (jak 
ovšem bude poukázáno dále, věcně se v těchto případech úprava nijak neměnila). 

31.	Při posuzování platnosti či neplatnosti právního úkonu (jak se dříve 
právní jednání nazývalo) bylo tedy třeba postupovat podle zákona účinného v 
době, kdy k právnímu úkonu došlo. Soud druhého stupně, jak bylo shora uvedeno, 
vznesl otázku, zda převod padělků obrazů byl platný či naopak neplatný podle § 
39 obč. zák., nedal však na tuto otázku žádnou odpověď a dále se vlastnickým 
právem nezabýval. K tomu je třeba uvést, že podle § 39 obč. zák. se považoval 
za neplatný takový právní úkon, který svým obsahem nebo účelem odporoval zákonu 
nebo jej obcházel anebo se příčil dobrým mravům. Názorový směr, že právní úkon 
(právní jednání), kterým byl spáchán trestný čin podvodu, je vždy absolutně 
neplatný podle § 39 obč. zák. pro rozpor se zákonem (i dobrými mravy), se ovšem 
v judikatuře ani nauce neprosadil. Podvodná jednání totiž s ohledem na 
výslovnou zákonnou úpravu obsaženou v § 40a a § 49a obč. zák. mohla vést toliko 
k tzv. relativní neplatnosti právního úkonu, tedy tento právní úkon se 
považoval za platný, pokud se ten, kdo je takovým úkonem dotčen, neplatnosti 
právního úkonu nedovolal (právo dovolat se neplatnosti se přitom promlčuje v 
obecné tříleté promlčecí době běžící od okamžiku, kdy mohlo být vykonáno 
poprvé). Neplatnosti se však nemůže dovolat ten, kdo ji sám způsobil (aplikuje 
se stará římskoprávní zásada, že nikdo nemůže mít prospěch z vlastní 
nepoctivosti – nemo turpitudinem suam allegare potest). Podle § 49a obč. zák., 
které bylo do občanského zákoníku zavedeno jeho novelizací provedenou zákonem 
č. 509/1991 Sb., s účinností již od 1. 1. 1992, je právní úkon neplatný, 
jestliže jej jednající osoba učinila v omylu, vycházejícím ze skutečnosti, jež 
je pro jeho uskutečnění rozhodující, a osoba, které byl právní úkon určen tento 
omyl vyvolala nebo o něm musela vědět. Právní úkon je rovněž neplatný, jestliže 
omyl byl touto osobou vyvolán úmyslně. Omyl v pohnutce právní úkon neplatným 
nečiní. Uvedená neplatnost je ovšem jen relativní ve smyslu § 40a obč. zák., do 
nějž bylo uvedené ustanovení § 49a obč. zák. od počátku své existence zařazeno, 
tedy této neplatnosti se musí poškozený účastník právního vztahu založeného na 
omylu dovolat vznesením námitky neplatnosti. Dokud se této neplatnosti 
nedovolá, považuje se úkon za platný (poškozený totiž může mít zájem na plnění 
ze smlouvy, byť ji uzavřel v omylu o podstatné okolnosti). Podle zcela 
majoritního názoru má ustanovení § 49a obč. zák. (ve spojitosti s § 40a obč. 
zák.) přednost před ustanovením § 39 obč. zák. (na základě principu speciality 
– lex specialis derogat legi generali). 

32.	Důvod a smysl této konstrukce je spatřován v tom, že osoba jednající 
v omylu úmyslně vyvolaném druhou smluvní stranou může mít zájem na plnění z 
takové smlouvy (např. kvůli výhodnému úroku, který byl ve smlouvě o půjčce 
sjednán), přičemž občanský zákoník by v tomto směru měl nechat na uvážení 
poškozeného, zda bude chtít, aby bylo uplatněno ustanovení na jeho ochranu v 
podobě (relativní) neplatnosti úkonu s následným vymáháním bezdůvodného 
obohacení, nebo aby nadále uplatňoval a vymáhal plnění ze smlouvy, k němuž se 
druhá smluvní strana (pachatel) zavázala, popř. uplatnil jiné zákonné nároky 
plynoucí z vadného plnění protistrany. Nebylo by přitom správné, aby 
zákonodárce primárně poskytoval ochranu neuváženým krokům a slibům té smluvní 
strany, která jedná nekale, nemravně, využívá omylu druhé smluvní strany, který 
případně dokonce sama úmyslně vyvolala (uplatnění absolutní neplatnosti, k níž 
by soud přihlížel ex officio, tj. z úřední povinnosti, by přitom takový 
důsledek fakticky znamenal). Také se na podporu uvádí, že k definičním znakům 
právního státu patří princip právní jistoty a ochrany důvěry účastníků právních 
vztahů v právo, jejichž součástí je rovněž respektování zásady „pacta sunt 
servanta“, že přijetím názoru o absolutní neplatnosti by se narušovala právní 
jistota účastníků smluv, zhoršovalo by se postavení druhé smluvní strany 
jednající v omylu, která by neměla na výběr, jakého plnění chce dosáhnout (zda 
ze smlouvy či z deliktu), ač sama nic neporušila. 

33.	Shora nastíněný přístup byl zaujat jak v odborné literatuře (viz 
například ŠVESTKA, J., SPÁČIL, J., ŠKÁROVÁ, M., HULMÁK, M. a kol. Občanský 
zákoník I. 2. vydání. Praha: C. H. Beck, 2009, s. 435; FIALA, J., KINDL, M. a 
kol. Občanský zákoník. Komentář. Praha: Wolters Kluwer ČR, 2009 – k § 49a, cit 
podle systému ASPI), tak i v soudní judikatuře, jak bude rozvedeno níže. 

34.	Také podle judikatury není smlouva právním úkonem absolutně 
neplatným jen proto, že poškozený jednal v omylu úmyslně vyvolaném druhou 
smluvní stranou – pachatelem trestného činu podvodu, a to ani podle § 37 odst. 
1 obč. zák. z důvodu, že pachatel právní úkon neučinil vážně, ani podle § 39 
obč. zák. z důvodu, že takový úkon svým obsahem nebo účelem odporuje zákonu 
(nejméně trestnímu zákoníku) nebo jej obchází anebo se příčí dobrým mravům, 
neboť před uvedeným ustanovením musí dostat přednost výslovná právní úprava 
obsažená v § 49a obč. zák. ve spojení s § 40a obč. zák. (jinak by byla 
nesmyslná a obsolentní). K tomu dospěl Nejvyšší soud ve svém rozsudku ze dne 
18. 4. 2006, sp. zn. 21 Cdo 826/2005, který byl uveřejněn pod č. 36/2008 Sbírky 
rozhodnutí a stanovisek Nejvyššího soudu v řadě civilní (dále jen Sb. rozh. 
obč.). Od tohoto přístupu, který byl hojně následován v další rozhodovací praxi 
Nejvyššího soudu (přehled podává odůvodnění rozhodnutí pod č. 70/2011 Sb. rozh. 
obč.) a akceptován byl i Ústavním soudem (např. v usnesení ze dne 13. 11. 2007, 
sp. zn. I. ÚS 384/2005), se posléze excesivně odchýlil jeden senát Nejvyššího 
soudu ve svém usnesení ze dne 29. 5. 2007, sp. zn. 30 Cdo 2705/2006, v němž se 
Nejvyšší soud dovolával dřívějšího rozhodnutí č. 30/2005 Sb. rozh. obč., kterým 
ovšem byl řešen značně odlišný případ absolutní neplatnosti kupní smlouvy 
uzavřené přes zákaz soudu vyslovený usnesením o nařízení výkonu rozhodnutí, 
toto rozhodnutí tak lze považovat za vybočení z konstantní judikatury k dané 
otázce. V reakci na něj proto byla při řešení další obdobné věci předložena 
tato otázka k posouzení velkému senátu občanskoprávního a obchodního kolegia 
Nejvyššímu soudu, který se svým rozsudkem ze dne 8. 12. 2010, sp. zn. 31 Cdo 
3620/2010, jenž byl posléze uveřejněn pod č. 70/2011 Sb. rozh. obč., 
jednoznačně přihlásil k dříve zaujatému názoru, že smlouva, při jejímž uzavření 
jeden z účastníků úmyslně předstíral určitou vůli se záměrem, aby tím vyvolal u 
druhého účastníka omyl nebo aby tím využil jeho omylu, není neplatná podle 
ustanovení § 37 odst. 1 obč. zák. pro nedostatek vážné vůle nebo podle 
ustanovení § 39 obč. zák. pro rozpor se zákonem, a že podvodné jednání jednoho 
z účastníků smlouvy při jejím uzavření je důvodem neplatnosti smlouvy podle 
ustanovení § 49a obč. zák., jehož se může úspěšně dovolat jen druhý účastník 
smlouvy (§ 40a obč. zák.). Jinak ovšem v případech, je-li původcem psychického 
donucení (bezprávné výhrůžky) třetí osoba (a nikoliv druhý účastník smlouvy), 
je takto „vynucený“ právní úkon absolutně neplatný pro nesvobodu vůle jen 
tehdy, jestliže druhý účastník smlouvy o existenci tohoto psychického nátlaku 
nejen věděl, ale též jej využil. Poukázat lze dále na přesvědčivé odůvodnění 
tohoto rozsudku, z něhož byla čerpána argumentace uvedená shora a na nějž 
posléze navázala i jednotná soudní judikatura, která se v dané otázce nezměnila 
ani po rekodifikaci občanského práva. Pro úplnost je možno uvést, že předchozí 
rozsudek velkého senátu občanskoprávního a obchodního kolegia Nejvyššího soudu 
ze dne 26. 8. 2009, sp. zn. 31 Cdo 135/2007, uveřejněný se stejnými právními 
větami pod č. 28/2010 Sb. rozh. obč., vynesený v téže věci, byl zrušen nálezem 
pléna Ústavního soudu ze dne 7. 9. 2010, sp. zn. Pl. ÚS 34/2009, který byl 
uveřejněn ve svazku 58 pod č. 187/2010 na s. 647 Sbírky nálezů a usnesení 
Ústavního soudu, neboť tímto obecné soudy neposkytly v daném případě 
dostatečnou ochranu třetím osobám. Ovšem v téže věci později znovu rozhodl 
Nejvyšší soud ve shodě se svým předešlým závěrem již zmíněným citovaným 
rozhodnutím č. 70/2011 Sb. rozh. obč., které již zrušeno nebylo. Tohoto 
rozhodnutí a jeho publikovaných právních vět se dovolává i recentní soudní 
judikatura při výkladu současného občanského zákoníku (viz například rozsudek 
Nejvyššího soudu ze dne 23. 6. 2020, sp. zn. 33 Cdo 3/2020, nebo rozsudek 
Nejvyššího soudu ze dne 27. 9. 2023, sp. zn. 29 Cdo 3197/2022).

35.	S ohledem na rozhodování za účinnosti jiné právní úpravy (viz výše), 
je možno doplnit, že na podstatě zmíněného přístupu k posouzení jednání 
učiněného v omylu jako relativně neplatného ničeho nezměnil ani nový občanský 
zákoník (zákon č. 89/2012 Sb.). Poukázat je třeba především na § 583 o. z., 
podle nějž je právní jednání neplatné, jednal-li někdo v omylu o rozhodující 
okolnosti a byl-li v omyl uveden druhou stranou. Neplatné je právní jednání 
také v omylu vyvolaném lstí, třebaže se omyl týká jen vedlejší okolnosti (§ 584 
odst. 2 o. z.). V daném případě by přitom šlo jednak o podstatný omyl o 
rozhodující okolnosti, zda je obraz pravý či jde o padělek, jednak o omyl 
vyvolaný lstí (u nějž platí totéž i pro případ omylu o vedlejší okolnosti). 
Následky takové neplatnosti plynou především z § 586 o. z., podle jehož prvního 
odstavce může vznést námitku neplatnosti jen osoba, na ochranu jejíhož zájmu 
byla neplatnost právního jednání stanovena, podle druhého odstavce se však 
právní jednání považuje za platné, pokud oprávněná osoba neplatnost právního 
jednání nenamítla. I nadále se tak počítá s tím, že relativně neplatná jsou 
právní jednání učiněná v omylu, včetně omylu vyvolaného lstí (§ 583 a § 584 o. 
z.), přičemž v případě omylu je neplatnost stanovena v zájmu mýlícího se 
účastníka a je tak na něm, aby se poté, co zjistí skutečný stav věci, rozhodl, 
zda chce být právním jednáním vázán. Dovolá-li se dotčená osoba neplatnosti 
právního jednání, zanikají ex tunc (od počátku) jeho právní následky, odpadá 
tak i důvod na jeho základě poskytnutých plnění, která je třeba jako bezdůvodné 
obohacení vrátit – bylo-li poskytnuto po právním jednání a před vznesením 
námitky neplatnosti, jde o bezdůvodné obohacení získané plněním z právního 
důvodu, který odpadl, bylo-li plněno po uplatnění námitky neplatnosti, jde o 
plnění bez právního důvodu, jak vyplývá z § 2991 odst. 2 o. z. (často se však 
mezi uvedenými variantami nerozlišuje a v obou případech se považuje plnění za 
poskytnuté bez právního důvodu). Pokud však námitka neplatnosti nebyla 
oprávněnou osobou uplatněna, popř. došlo ke konvalidaci či dodatečnému 
schválení jednání, jsou veškerá plnění na jeho základě poskytnutá po právu, 
neboť právní jednání strany i nadále zavazuje, poskytnuté plnění tak není 
bezdůvodným obohacením (srov. též § 574 o. z. a preferenci platnosti před 
neplatností právního jednání). K celému z odborné literatury viz např. HANDLAR, 
J. § 586 (Relativní neplatnost). In: LAVICKÝ, P. a kol. Občanský zákoník I. 
Obecná část (§ 1?654). 2. vydání. Praha: C. H. Beck, 2022, s. 1884 a násl.; 
BERAN, V. § 583 a § 586. In: PETROV, J., VÝTISK, M., BERAN, V. a kol. Občanský 
zákoník. 2. vydání (2. aktualizace). Praha: C. H. Beck, 2023 (citováno podle 
právního systému beck-online.cz); ZUKLÍNOVÁ, M. § 583 a § 586. In: ŠVESTKA, J., 
DVOŘÁK, J., FIALA, J. a kol. Občanský zákoník. Komentář. Svazek I. (§ 1 až 
654). 2. vydání. Praha: Wolters Kluwer ČR, 2020 (citováno podle právního 
systému ASPI).

36.	 Lze tak uzavřít, že v souladu s výslovným zněním příslušných 
ustanovení občanského zákoníku a jejich výkladem v odborné literatuře i 
ustálené judikatuře, je právní úkon učiněný poškozeným trestným činem v 
důsledku omylu úmyslně vyvolaném pachatelem trestného činu podvodu toliko 
relativně neplatný, záleží pak na postoji poškozeného, zda se neplatnosti 
dovolá, či naopak nedovolá, a zda bude či nebude trvat na plnění ze smlouvy, 
kterou s pachatelem podvodu uzavřel, ať z důvodu, že pachatelem slíbené plnění 
je pro poškozeného výhodné a má na něm zájem (to ovšem může být v případech 
podvodu časté či dokonce typické, protože příslib plnění pro ně zpravidla byl 
důvodem, pro který poškození na uzavření smluv s pachatelem podvodu přistoupili 
– např. v případě smlouvy o půjčce s vysokým úrokem) nebo právě naopak (např. 
právě v případě kupní smlouvy s deklarací mimořádných rozhodných vlastností 
prodávané věci). Dojde-li k řádnému uplatnění námitky neplatnosti, právní úkon 
se považuje za neplatný od počátku (ex tunc) a plnění poskytnutá na jeho 
základě mají být jako bezdůvodné obohacení vrácena.

37.	Soudy nižších stupňů se s ohledem na výše uvedené měly zabývat 
otázkou, zda převody padělků obrazů lze i nadále považovat za platné právní 
úkony mezi prodávajícím a kupujícími, tedy zda platně došlo k převodům 
vlastnického práva či nikoli. Pokud pak nabyvatelé obrazů, kteří je kupovali 
přímo od obviněného J. P., posléze vystupovali v trestním řízení jako poškození 
z důvodu podvodu tohoto obviněného spáchaného při uzavírání kupních smluv a 
uplatňovali nárok na náhradu škody, resp. mnohem spíše na vydání bezdůvodného 
obohacení, a to ve výši odpovídající celé zaplacené kupní ceně, bylo by z toho 
možno dovodit, že se dovolávali neplatnosti právních úkonů spočívajících 
uzavření smlouvy o koupi oněch obrazů posléze označených za padělky. Toto 
stanovisko u poškozených I. L., J. Z. a P. K., však zřejmě nebylo důsledně 
ověřováno, k jejich nároku též nebyla vedena vlastně žádná právní argumentace, 
a to ani soudem prvního stupně v odsuzujícím rozsudku ze dne 22. 9. 2015, č. j. 
8 T 188/2014-2080, ani soudem druhého stupně v usnesení o zamítnutí odvolání 
proti odsuzujícímu rozsudku ze dne 16. 2. 2016, č. j. 6 To 595/2015-2148 (s 
ohledem na obsahové zaměření námitek obviněných to ani nebylo přezkoumáváno ani 
Nejvyšším soudem v řízení o dovolání obviněných). Z uvedených rozhodnutí soudů 
nižších stupňů je jen patrné, že soudy považovaly za prokázanou „škodu“ ve výši 
odpovídající zjištěné kupní ceně obrazů, u nichž byl shledán jejich podvodný 
převod na kupující, za tuto škodu byl shledán odpovědným obviněný J. P., a 
proto mu bylo uloženo ji relutárně nahradit. Obviněnému PhDr. Tomáši 
Mikulaštíkovi bylo uloženo nahradit škodu odpovídající částce, kterou poškození 
vyplatili za nepravdivé znalecké posudky (což se řešení otázky platnosti či 
neplatnosti kupní smlouvy, a tím i převodu vlastnického práva k obrazům 
netýká). Kupující, který byl při sjednávání kupní smlouvy úmyslně uveden v 
omyl, měl možnost se rozhodnout, zda bude trvat na platnosti kupní smlouvy či 
nikoli, tj. zda uplatní či neuplatní námitku neplatnosti podle § 40a obč. zák. 
(viz výše). Pokud ji uplatnil, smlouva se od počátku (ex tunc) zrušila, v 
takovém případě měly strany podle § 451 odst. 1, 2 obč. zák. povinnost vydat 
si, co si na základě takového neplatného právního úkonu dosud plnily, neboť jde 
o bezdůvodné obohacení v podobě majetkového prospěchu získaného plněním z 
neplatného právního úkonu. Pokud by se však poškození rozhodli trvat na 
platnosti kupní smlouvy, nemohli by úspěšně uplatňovat nárok na vrácení celé 
kupní ceny za prodané věci (padělky obrazů), nejvýše by mohli uplatňovat nároky 
plynoucí z vad poskytnutých plnění na základě kupní smlouvy ve smyslu § 499 a 
násl. obč. zák., především pak (vedle odstoupení od smlouvy, což by mělo stejné 
důsledky jako uplatnění námitky neplatnosti) nárok na přiměřenou slevu z kupní 
ceny, jak vyplývá z § 507 odst. 1 obč. zák. (obviněný neprodával věci v 
obchodě, tudíž se neužije speciální ustanovení § 622 odst. 3 obč. zák.). Výše 
přiměřené slevy se však rozhodně (z povahy věci) nemůže rovnat výši zaplacené 
kupní ceny (neboť by nešlo o slevu, tedy snížení kupní ceny, ale o její 
vrácení).

38.	 V tomto případě se tedy bylo třeba řídit dřívější právní úpravou 
občanského zákoníku a přihlédnout k tomu, že podle § 40a obč. zák. je 
oprávněným dovolat se relativní neplatnosti ten, kdo je takovým úkonem 
objektivně dotčen a zároveň omyl nevyvolal. Relativně neplatné je právní 
jednání, jehož platnost nebo neplatnost záleží na tom, zda dotčená osoba tuto 
neplatnost právně relevantním způsobem uplatní. Jestliže ji však uplatní, hledí 
se na právní jednání jako na neplatné ex tunc. Od vznesení námitky neplatnosti 
je možno též považovat právní úkon za neplatný, od tohoto okamžiku lze uvažovat 
též o bezdůvodném obohacení stran neplatného smluvního ujednání v závislosti na 
tom, co si vzájemně plnily. V opačném případě (pokud se dotčená strana 
neplatnosti nedovolala) je však z hlediska soukromoprávního třeba hledět na 
právní úkon (resp. právní jednání) učiněný v omylu jako na platný, nebyla-li 
poškozeným neplatnost namítnuta, nejde tedy o jednání (úkon) neplatný, strany 
tak má i nadále zavazovat. 

39.	Poškození trestným činem podvodu si tak měli ujasnit, jaká práva 
vlastně chtějí uplatňovat, zda chtějí trvat na platnosti převodu vlastnického 
práva k padělaným obrazům, anebo zda na takové kupní smlouvě nadále netrvají a 
vznášejí námitku jejich neplatnosti s tím, že si strany vrátí vše, co si dosud 
plnily (popř. zda od kupní smlouvy odstupují pro vady dodané věci, což by ale 
mělo fakticky stejné důsledky z důvodu zrušení smlouvy ex tunc s povinností 
vrátit si dosud poskytnutá plnění). Buď tak poškození mohli po druhé smluvní 
straně (tj. obviněném J. P.) žádat vrácení celé kupní ceny (buď proto, že se 
dovolali neplatnosti kupní smlouvy, anebo od ní případně pro vady dodané věci 
odstoupili), anebo se mohli domáhat vydání obrazů jako jejich majetku. 
Oprávněné ovšem nemohou být oba nároky najednou. Ani poškozený podvodným 
jednáním (podvedený) totiž na něm nemůže vydělat tak, že bude mít nárok jak na 
vrácení všeho, co on sám poskytl, a zároveň i na ponechání slíbeného a dodaného 
plnění druhou stranou (podvodníkem). Byl-li tak J. Z. přiznán v adhezním řízení 
nárok na zaplacení částky ve výši odpovídající celé jím zaplacené kupní ceně za 
nabyté padělané obrazy, nemůže oprávněně požadovat vrácení obrazů jako jejich 
vlastník, když svými vznesenými žalobními nároky, jimž bylo vyhověno, 
deklaroval, že se nadále kupními smlouvami necítí být vázán, tedy buď proto, že 
je považuje za neplatné, anebo proto, že odstoupil od kupních smluv – v obou 
případech by neměl být nadále považován za vlastníka těchto obrazů, které mu 
tak neměly být ani vráceny, ani mu neměly být zabírány (v úvahu pak skutečně 
připadal trest jejich propadnutí, který by byl uložen obviněnému J. P., jak též 
důvodně navrhoval státní zástupce). K tomu ovšem bylo namístě vyjasnit si 
pozice a stanoviska smluvních stran v řízení ve věci samé.

40.	K tomu je možno jen připomenout, že v trestním řízení v adhezním 
výroku je možno přiznat jen plnění z deliktu, resp. quasideliktu (náhrada 
škody, nemajetkové újmy či vydání bezdůvodného obohacení, vždy však jen v 
penězích), nikoli však plnění ze smlouvy (např. povinnost zaplatit dluh 
plynoucí ze smlouvy se smluvním úrokem). Již jen z toho plyne, že těm 
poškozeným, kteří v této věci uplatnili nárok na náhradu škody, resp. spíše na 
vydání bezdůvodného obohacení v podobě zaplacené kupní ceny za padělané obrazy, 
nemohlo být přiznáno např. právo na plnění z titulu slevy na kupní cenu ve 
smyslu § 507 odst. 1 nebo § 622 odst. 3 obč. zák., pokud někteří obrazy 
nakoupili v obchodě, kam je prodal obviněný J. P. [srov. též současný § 2106 
odst. 1 písm. c) o. z.].

41.	Jen pro úplnost je možno dodat, že podle judikatury (viz zejména 
rozsudek Nejvyššího soudu ze dne 15. 7. 1999, sp. zn. 24 Cdo 192/98, uveřejněný 
v časopise Právní rozhledy, č. 10/1999, s. 548; rozsudek Nejvyššího soudu ze 
dne 30. 11. 2011, sp. zn. 29 Cdo 2517/2010, uveřejněný č. C 10539 ve svazku 15 
Souboru civilních rozhodnutí a stanovisek Nejvyššího soudu, který vydávalo 
Nakladatelství C. H. Beck, Praha 2011) k uplatnění námitky relativní 
neplatnosti postačí, je-li zřejmé, že pro vadu právního jednání, která má za 
následek relativní neplatnost, nechce být jednající, který námitku uplatňuje, 
vázán, přičemž je nerozhodné, zda svou neplatnost považuje za absolutní či 
relativní. 

42.	Soudy nižších stupňů si tak měly ujasnit (a to případně po potřebném 
poučení, a to i v trestním řízení, jakkoliv se v něm neuplatní ustanovení 
občanského soudního řádu o poučovacích povinnostech a břemenu tvrzení a břemenu 
důkazním), zda poškození námitku neplatnosti vznášejí, resp. zda nechtějí být 
nadále vázáni podvodnou smlouvou, kterou byli poškozeni, či naopak zda i nadále 
trvají na platnosti smlouvy a chtějí si uchovat dosud poskytnutá plnění, a to 
dříve, než rozhodly o uplatněných nárocích na náhradu škody, resp. spíše na 
vydání bezdůvodného obohacení odpovídajícího celé zaplacené kupní ceně za 
prodané padělky obrazů (viz k tomu připojení poškozených s jejich nároky k 
trestnímu řízení, jak též zazněly na počátku hlavního líčení – viz zejména č. 
l. 1812 až 1824 trestního spisu, některá připojení poškozených však zůstala 
soudem prvního stupně opomenuta – viz níže). To platí především u poškozených, 
kteří uplatňovali v tomto trestním řízení nárok na náhradu škody, resp. vydání 
bezdůvodného obohacení, a to především v případě J. Z. (podobně i I. L., jehož 
se ovšem toto rozhodnutí netýká), šlo-li o zaplacenou kupní cenu za padělky 
obrazů, které jim byly v průběhu trestního řízení zajištěny. Ovšem i v případě 
ostatních dotčených osob, jimž byly prodány (či jinak převedeny) obrazy, které 
jim byly posléze zajištěny, bylo namístě se vážně touto otázkou zabývat, neboť 
i takoví nabyvatelé mohli uplatnit námitku neplatnosti (popř. od kupní smlouvy 
z důvodu vadného plnění odstoupit), takže by na ně platně nebylo vlastnické 
právo k předmětným obrazům převedeno (resp. tento nabývací titul by se od 
počátku zrušil) a padělané obrazy by jim nemohly být zabrány. Tak tomu bylo 
podle vyjádření zaslaného Nejvyššímu soudu v reakci na žádost o udělení 
souhlasu s konáním neveřejného zasedání nejméně v případě poškozeného P. K., 
který podle svého vyjádření považuje záležitost za vyřízenou tím, že mu 
prodávající (ve starožitnostech v Ostravě – viz k tomu č. l. 529-530 trestního 
spisu) vrátil kupní cenu po předložení potvrzení, že prodaný obraz byl falzem 
(to poškozený též předem avizoval při podání vysvětlení – viz č. l. 848 
trestního spisu). 

43.	Nejméně v případě těchto označených osob (J. Z. a P. K.) je tak s 
ohledem na výše uvedené vážná pochybnost o tom, že byly v době rozhodování 
soudů nižších stupňů o zabrání věcí jejich vlastníky. Vlastníkem zabraného 
obrazu ale zřejmě nebyl ani J. W., u něhož byl zajištěn obraz (viz č. l. 408 a 
409 trestního spisu), za který podle svých slov nic neplatil, protože jej jen 
přijal tzv. do komise (viz jeho vyjádření na č. l. 734), neboli právně 
posouzeno pouze uzavřel s obviněným J. P. příkazní (komisionářskou) smlouvu, a 
sice smlouvu o obstarání prodeje věci podle § 737 obč. zák., při níž věc 
(obraz) nadále zůstává ve vlastnictví objednatele služby (tj. J. P.). Stejně 
tomu tak může být i v případě ostatních poškozených, u nichž nebyla věnována 
náležitá pozornost tomu, jak se obraz dostal do jejich dispozice, případně co 
bylo nabývacím titulem a zda případně neodpadl. Tak nebylo nijak ověřováno 
stanovisko např. u poškozených B. Ž. – viz č. l. 851-854 trestního spisu, Z. S. 
– viz č. l. 864-867, či J. G. – viz č. l. 868-870, popř. u obce Velké 
Karlovice. 

44.	Zřejmě jinak tomu ovšem bylo v případě poškozeného P. K., který při 
podání vysvětlení dne 11. 6. 2014 uváděl, že si byl vědom možnosti, že obrazy 
nejsou originály, čemuž též odpovídala jejich kupní cena, že je pořizoval s 
tím, že může jít o kopie, jež jsou součástí větší sbírky, v níž by mohly být 
originály, k nimž by se rád dostal, a že proto považuje vynaloženou částku za 
adekvátní a ani ji nežádá nahradit (viz č. l. 672 a 677 trestního spisu). 
Podobně se za vlastníka zajištěného obrazu v době zajištění (viz č. l. 405-407 
trestního spisu) a zřejmě i poté považoval V. T., jenž vydal jediný obraz, 
který jako dar přijal od obviněného J. P. (viz č. l. 822 trestního spisu). Na 
platnosti kupních smluv, a tím i svém vlastnickém právu k zajištěným obrazům 
zřejmě trval též poškozený M. V., který navrhoval, aby mu byly obrazy vráceny 
zpět třeba i s tím, že by došlo k jejich úpravě (viz jeho výslovné vyjádření na 
č. l. 712 trestního spisu).

45.	Poněkud odlišná je i situace v případech, v nichž na straně 
prodávajícího vystupovaly další osoby, které byly v této věci jen svědky 
(zejména M. K. a S. P. B.). V tomto případě by záleželo též na dalším učiněném 
skutkovém zjištění, zda tito svědci sami věděli o tom, že prodávají falza (měli 
podíl na podvodu, popř. o něm věděli či museli vědět), či naopak, zda sami byli 
podvedeni. Soudy nižších stupňů (podobně jako předtím orgány činné v přípravném 
řízení) v tomto směru zřejmě vycházely ze závěru, že o tom tyto osoby nevěděly 
(protože by se jinak účastnily na podvodu). Nynější občanský zákoník obsahuje 
výslovné pravidlo o omylu vyvolaném třetí osobou v § 585 o. z., podle nějž by v 
prvně označeném případě šlo též o relativně neplatné kupní smlouvy, v druhém 
případě by šlo o smlouvy platné, ovšem prodávající by odpovídal za vady 
prodaných děl ve smyslu § 2106 o. z., popř. též za způsobenou škodu podle § 
2913 odst. 1 o. z., která by mohla odpovídat i výši kupní ceny. Podobný přístup 
by bylo možno dovodit i za předchozí právní úpravy (viz slova v § 49a obč. zák. 
„osoba, které byl právní úkon určen, tento omyl vyvolala nebo o něm musela 
vědět“; k odpovědnosti za vady viz § 499 a násl. obč. zák. a k odpovědnosti za 
škodu § 420 obč. zák.). Takto například získal dva obrazy do svého držení K. 
N., který mimo jiné též v přípravném řízení odmítal policejnímu orgánu přes 
opakované výzvy obrazy dobrovolně vydat s tím, že je řádně za úplatu nabyl a 
chce si je ponechat (viz č. l. 834-837 trestního spisu), obrazy mu pak byly 
odňaty. Stejně tak i v průběhu trestního řízení trval na svém vlastnickém právu.

46.	Od třetího nabyl obrazy též poškozený J. S. Podobně jako J. Z. a I. 
L., kteří tak ovšem učinili až po rozhodnutí, jímž jim byl přiznán nárok na 
náhradu škody, resp. vydání bezdůvodného obohacení, také on uplatnil vlastně 
protichůdné nároky, a to dokonce v jeden okamžik při podání vysvětlení – viz č. 
l. 841 trestního spisu. Poškozený J. S. totiž jednak požadoval vrácení 
dobrovolně vydaných obrazů po provedení trestního řízení a případné jejich 
úpravě nazpět (tj. trval na platnosti kupních smluv), jednak ovšem současně 
uplatnil nárok na náhradu škody ve výši odpovídající celé kupní ceně obrazů 
(tj. 86 300 Kč). O takto vzneseném nároku ovšem v tomto trestním řízení nebylo 
rozhodováno, aniž by z rozhodnutí soudů nižších stupňů vyplýval důvod takového 
postupu (v hlavním líčení toto připojení zůstalo opomenuto, nebylo přečteno 
podle § 206 odst. 2 tr. ř., ani o něm posléze nebylo nijak rozhodnuto, aniž by 
to bylo jakkoliv zdůvodněno). Jinak J. S. nabyl obrazy od třetí osoby, proto se 
i u něj uplatní v předchozím odstavci uvedená argumentace. I v jeho případě 
ovšem platí shora nastíněný obecný přístup, že ani on jako poškozený nemůže mít 
z podvodného jednání obviněných prospěch, tj. nemůže mu být jednak obviněnými 
jako škůdci (osobami odlišnými od prodávajících) nahrazena skutečná škoda 
spočívající v celém nákladu na pořízení vadných věcí (padělků obrazů namísto 
originálů) a jednak mu nemohou být vydány nazpět obrazy, které tedy zjevně pro 
něj mají nějakou hodnotu (třebaže nikoli plně odpovídající zaplacené kupní ceně 
– pak by měl mít jen nárok vůči prodávajícímu na slevu z kupní ceny, což v 
tomto případě může skutečně představovat škodu způsobenou obviněnými jako 
škůdci, kteří zapříčinili omyl smluvních stran odlišných od podvádějících).

47.	Teprve po ujasnění otázky, komu v době rozhodování soudu patřily 
zajištěné obrazy, které byly nástrojem trestné činnosti projednávané v tomto 
trestním řízení, by bylo možno se zabývat otázkou, jak s nimi má být naloženo 
(a to též v závislosti na splnění procesních podmínek pro takový postup). Pokud 
by patřily obviněnému J. P., ať již proto, že je neprodal, ale např. jen svěřil 
do tzv. komisního prodeje (jako např. J. W.), nebo je sice prodal, ale kupující 
posléze uplatnil námitku neplatnosti nebo od smlouvy odstoupil (třeba ve 
spojitosti s uplatněním nároku na vrácení zaplacené kupní ceny jako 
bezdůvodného obohacení v trestním řízení), bylo by namístě uvažovat jen o 
trestu propadnutí věci, který by musel být uložen tomuto obviněnému přímo 
rozsudkem. Jakékoliv dodatečné rozhodování o zabrání téže věci náležející 
pachateli trestného činu, která měla být propadnuta, by bylo obcházením zákona 
v ustanoveních o trestech a též v rozporu s principem ne bis in idem (viz k 
tomu shodně usnesení Nejvyššího soudu ze dne 24. 5. 2017, sp. zn. 5 Tdo 
394/2017). 

48.	Pokud by soudy nižších stupňů po náležitém dokazování a s ohledem na 
vyjádření stran učinily skutkový a právní závěr, že obrazy i v době jejich 
rozhodování o vině obviněných patřily i nadále osobám odlišným od obviněných, 
měly je podle § 80 odst. 1 tr. ř. vrátit osobám, jež je vydaly nebo jimž byly 
odňaty, popř. o jejichž právu k nim nebylo pochyb, protože státní zástupce 
nepodal návrh na jejich zabrání. Pouze v případě, že by státní zástupce podal 
takový návrh, měly soudy nižších stupňů (a to případně i ve veřejném zasedání, 
jemuž by soud prvního stupně takové rozhodnutí podle § 230 odst. 2 tr. ř. 
vyhradil) náležitě zvážit nakolik je zásah do vlastnického práva osob v podobě 
zabrání věcí, tj. padělaných obrazů, proporcionální potřebě ochrany společnosti 
před obchodováním s falzy uměleckých děl. Teprve v takovém případě měl být 
náležitě proveden test proporcionality, jak na to upozornil Ústavní soud ve 
svém nálezu ze dne 14. 11. 2019, sp. zn. II. ÚS 807/19. Teprve v takovém 
hypotetickém případě by měly soudy nižších stupňů dospět k závěru, že i v 
případě případných dalších osob, jejichž obrazy byly zajištěny, je zabrání věci 
z hlediska testu proporcionality nepřiměřeným zásahem do jejich vlastnického 
práva, protože k dosažení sledovaného cíle ochrany společnosti, zejména trhu s 
výtvarnými díly před padělky, by postačoval jiný postup, jako je trvalé a 
neměnné označení obrazů jako kopií, které by bylo způsobilé zabránit opětovnému 
šíření těchto falzifikátů jako děl pravých (tedy k opětovnému spáchání 
trestného činu podvodu). Jinými slovy v takovém případě by došlo též k porušení 
zákona v ustanovení § 101 odst. 2 písm. e) tr. zákoníku v neprospěch takových 
zúčastněných osob a k nepřiměřenému zásahu do jejich vlastnického práva ve 
smyslu čl. 11 odst. 1 Listiny. 

49.	Z výše uvedeného tak vyplývá, že Nejvyšší soud skutečně shledal, že 
v tomto řízení došlo při rozhodování, jak naložit se zajištěnými padělky 
obrazů, k několikerému porušení zákona ze strany soudů nižších stupňů. Předně 
soud prvního stupně neměl vyhradit veřejnému zasedání rozhodnutí o ochranném 
opatření ve formě zabrání věci, pokud státní zástupce nepodal návrh na uložení 
takového ochranného opatření. Tím došlo k porušení ustanovení § 230 odst. 2 a 3 
tr. ř. Dále se soud prvního stupně nevypořádal náležitě s tím, zda osoby, jimž 
uložil takové ochranné opatření, byly v době jeho rozhodnutí stále vlastníky 
předmětných obrazů. K tomu vůbec nevedl své řízení, nežádal po stranách 
doplnění vlastních skutkových tvrzení a neprováděl k tomu dokazování. Pokud pak 
uložil takové ochranné opatření osobám, jimž zabírané věci nepatřily (nejméně 
P. K., J. W. a s ohledem na přiznání nároku na vydání bezdůvodného obohacení i 
J. Z., zřejmě ale i dalším osobám), porušil tím ustanovení § 101 odst. 2 písm. 
e) tr. zákoníku, neboť uložil takové ochranné opatření osobě, jíž věc 
nenáležela. Zároveň přitom porušil práva skutečného vlastníka, s nímž nejednal 
jako se zúčastněnou osobou ve smyslu § 42 odst. 1 tr. ř., nešlo-li přímo o 
obviněného (§ 32 a násl. tr. ř.). I kdyby však byly splněny procesní podmínky 
pro rozhodování o uložení zmíněného ochranného opatření a zajištěné obrazy, o 
nichž bylo rozhodováno, by skutečně náležely osobám označeným jako zúčastněné 
(jež by pak ale zřejmě neměly vystupovat v tomtéž řízení též jako poškození), 
bylo by postupem soudu prvního stupně porušeno ustanovení § 101 odst. 2 písm. 
e) tr. zákoníku, protože nemělo být uloženo zúčastněným osobám zabrání věci, 
postačovalo-li (s přihlédnutím k principu proporcionality, jak uvedl Ústavní 
soud v nálezu ze dne 14. 11. 2019, sp. zn. II. ÚS 807/19) některé z méně 
zasahujících opatření podle nynějšího § 101 odst. 4 tr. zákoníku znemožňující 
další podvodný prodej zajištěných obrazů (padělků obrazů valašských mistrů). 
Soud druhého stupně pak porušil v případě J. Z. též ustanovení § 148 odst. 1 
písm. c) tr. ř., neboť zmíněná pochybení (i přes omezený revizní princip) 
neodhalil a stížností napadené usnesení nezrušil. 

50.	Z uvedených důvodů Nejvyšší soud podle § 268 odst. 2 tr. ř. 
konstatoval, že napadenými rozhodnutími soudů nižších stupňů byl porušen zákon 
v ustanoveních § 101 odst. 2 písm. e) tr. zákoníku a § 230 odst. 2, 3 tr. ř., a 
to ohledně všech osob označených ve výroku tohoto rozsudku, a ohledně J. Z. i v 
ustanovení § 148 odst. 1 písm. c) tr. ř.

51.	I přes konstatování porušení zákona hned z několika důvodů, jak bylo 
vylíčeno shora, však Nejvyšší soud nepřistoupil ke zrušení rozhodnutí 
napadených stížností pro porušení zákona, neboť takový postup neumožňuje 
současné znění trestního řádu, konkrétně jeho § 269 odst. 2 tr. ř. Nejvyšší 
soud neshledal ani za potřebné postupovat jiným způsobem (předložením věci 
velkému senátu trestního kolegia Nejvyššího soudu, jak stěžovatel navrhoval, 
nebo dokonce Ústavnímu soudu).

52.	Ač si byl stěžovatel vědom znění § 269 odst. 2 tr. ř. a jeho 
doslovného výkladu v ustálené aplikační praxi, která je v souladu s výkladem v 
odborné literatuře, navrhoval zrušení napadených rozhodnutí, neboť by to podle 
něj bylo v duchu právní úpravy, pokud by takovým zrušením nebylo nijak zasaženo 
do postavení obviněných. Upozornil přitom na relevantní pasáž odůvodnění 
usnesení Ústavního soudu ze dne 2. 4. 2009, sp. zn. I. ÚS 3009/08, a postup 
Nejvyššího soudu zvolený ve věci vedené pod sp. zn. 8 Tz 84/2012, v níž bylo 
rozhodnuto rozsudkem ze dne 5. 12. 2012, který byl posléze dokonce publikován 
pod č. 64/2013 Sb. rozh. tr. a jímž bylo rozhodnutí napadené stížností pro 
porušení zákona též zrušeno, ač se nijak nedotýkalo postavení obviněného (bylo 
konstatováno porušení zákona v neprospěch obhájce obviněného). 

53.	Nejvyšší soud v této věci vyšel z jednoznačného nyní platného a 
účinného znění relevantních ustanovení trestního řádu. Ustanovení § 269 tr. ř. 
zní: „(1) Výrok podle § 268 odst. 2 se nedotýká právní moci rozhodnutí, o něž 
jde. (2) Byl-li však porušen zákon v neprospěch obviněného, zruší Nejvyšší soud 
zároveň s výrokem uvedeným v § 268 odst. 2 tr. ř. napadené rozhodnutí nebo jeho 
část, popřípadě též vadné řízení mu předcházející. Je-li nezákonný jen některý 
výrok napadeného rozhodnutí a lze-li jej oddělit od ostatních, zruší Nejvyšší 
soud jen tento výrok. Zruší-li však, byť i jen zčásti, výrok o vině, zruší vždy 
zároveň celý výrok o trestu, jakož i další výroky, které mají ve výroku o vině 
svůj podklad. Zruší také další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 
Ustanovení § 261 se užije přiměřeně.“ Vycházet je tak třeba z pravidla 
obsaženého v prvním odstavci citovaného ustanovení a dále z první věty odstavce 
druhého (ostatní části se neaplikují). Z doslovného výkladu, který je zastáván 
v ustálené aplikační praxi Nejvyššího soudu (a to i z doby následující po 
vynesení rozhodnutí označených stěžovatelem), jednoznačně vyplývá, že samotné 
konstatování porušení zákona podle § 268 odst. 2 tr. ř. nemá žádný vliv na 
právní moc rozhodnutí napadených stížností pro porušení zákona. Jenom v 
případech výslovně označených v § 269 odst. 2 tr. ř. je možno (i třeba) 
přistoupit ke zrušení (kasaci) napadených rozhodnutí či jejich částí. Základním 
předpokladem takového postupu ovšem je, že zákon byl porušen v neprospěch 
obviněného. V žádném jiném případě nynější znění trestního řádu (na rozdíl od 
znění platných a účinných v minulých dobách) kasační zásah nepřipouští. 

54.	Nejvyšší soud jako orgán veřejné moci přitom může uplatňovat státní 
moc jen v případech, mezích a způsoby, které stanoví zákon, jak jednoznačně 
vyplývá z čl. 2 odst. 3 ústavního zákona č. 1/1993 Sb., Ústavy České republiky, 
ve znění pozdějších předpisů (dále jen Ústava), a čl. 2 odst. 2 Listiny. Ve 
vědě o ústavním právu se tato zásada označuje jako enumerativnost 
veřejnoprávních pretenzí a vztahuje se obecně k výkonu jakékoli veřejné moci. 
Výkon mocenských kompetencí státu je v ústavním zřízení České republiky 
podřízen režimu shora uvedených článků, podle nichž lze státní moc uplatňovat 
jen v případech, v mezích a způsoby, které stanoví zákon. Orgány veřejné moci 
tak nemohou bez jasného zákonného zmocnění vykonávat svou pravomoc, kterou 
navíc zasahují do ústavně chráněných práv a svobod tím, že by bez jasného 
zákonného zmocnění zasáhly do právní jistoty adresátů nějakého soudního 
rozhodnutí, kterou jim dává právní moc takového rozhodnutí. Právní moc 
rozhodnutí učiněných v trestních věcech jim propůjčuje stabilitu a právní 
jistotu jako nezbytných předpokladů právního pořádku ve společnosti, zároveň 
přispívá k autoritě orgánů činných v trestním řízení, a tím i samotného státu, 
je významnou zárukou občanských práv a svobod (viz k tomu např. JELÍNEK, J. a 
kol. Trestní právo procesní. 7. vydání. Praha: Leges, 2023, s. 516 a násl.; 
JELÍNEK, J., ŘÍHA, J. Rozhodnutí ve věcech trestních se vzory rozhodnutí soudů 
a podání advokátů. 5. vydání. Praha: Leges, 2023, s. 143 a násl.). Právní moc 
vyjadřuje především nezměnitelnost (formální právní moc) a závaznost 
(materiální právní moc) rozhodnutí. V českém právním řádu se ovšem hovoří 
toliko o relativní nezměnitelnosti rozhodnutí, protože se počítá i s možnými 
změnami již pravomocných rozhodnutí, především pak na základě mimořádných 
opravných prostředků (dovolání, stížnost pro porušení zákona a obnova řízení), 
ale i v jiných případech (např. při ukládání souhrnného či společného trestu, 
případy tzv. beneficia cohaesionis etc.). Vždy však takový postup musí mít 
jednoznačný zákonný podklad, není možno tak činit bez zákonného zmocnění, jak 
vyplývá ze shora naznačeného ústavního principu. 

55.	Pokud tedy zákonodárce nyní výslovně označuje jediný případ, v němž 
lze přistoupit ke zrušení rozhodnutí napadeného stížností pro porušení zákona, 
není možno tuto jednoznačně stanovenou pravomoc Nejvyššího soudu rozšiřovat i 
na případy další (Nejvyšší soud by si tak usurpoval pravomoc, která mu zákonem 
nebyla svěřena). V minulosti měl Nejvyšší soud oprávnění širší, mohl (a měl) 
podle § 272 tr. ř. za splnění dalších podmínek rušit nezákonná rozhodnutí i v 
jiných případech. Ovšem takový přístup i s ohledem na tehdejší zavádění zcela 
nového mimořádného opravného prostředku (dovolání) tzv. velkou novelou 
trestního řádu (zákonem č. 265/2001 Sb.) označil za protiústavní Ústavní soud a 
jako tzv. negativní zákonodárce takový postup znemožnil, když svým plenárním 
nálezem ze dne 31. 10. 2001, sp. zn. Pl. ÚS 15/01, který byl uveřejněn pod č. 
424/2001 Sb. a též ve svazku 24 pod č. 164/2001 na s. 201 Sbírky nálezů a 
usnesení Ústavního soudu, rozhodl, že se toto ustanovení dnem 31. 12. 2001 
zrušuje (spolu s ním zrušil i část navazujícího § 276 tr. ř.).
 
56.	Na tom, že Nejvyšší soud není od roku 2002 oprávněn v jiných 
případech, než je porušení zákona v neprospěch obviněného, rušit rozhodnutí na 
podkladě stížnosti pro porušení zákona, je všeobecná shoda, takový přístup je 
zastáván v odborné literatuře (SÁMAL, P. a kol. Trestní řád II. § 157 až 314s. 
Komentář. 7. vydání. Praha: C. H. Beck, 2013, s. 3342; DRAŠTÍK, A., FENYK, J. a 
kol. Trestní řád. Komentář. Praha: Wolters Kluwer, 2017, komentář k § 269 – 
citováno podle právního systému ASPI), i ustálené judikatuře (tak zejména 
rozsudek Nejvyššího soudu ze dne 25. 1. 2005, sp. zn. 4 Tz 4/2005, uveřejněný 
pod č. T 764. ve svazku 12 Souboru trestních rozhodnutí Nejvyššího soudu, který 
vydávalo Nakladatelství C. H. Beck, Praha 2005). 

57.	Na tomto přístupu se nic nezměnilo ani po prezentování názoru 
vyřčeného tzv. obiter dictum v usnesení Ústavního soudu ze dne 2. 4. 2009, sp. 
zn. I. ÚS 3009/08, jehož se stěžovatel dovolával. Takový názor je ojedinělý, 
byl zaujat jen nad rámec nezbytného zdůvodnění výroku tohoto rozhodnutí, jímž 
byla ústavní stížnost odmítnuta. Dokonce ani sám Ústavní soud neshledal potřebu 
s tímto názorem dále pracovat a publikovat jej ve Sbírce nálezů a usnesení 
Ústavního soudu (viz § 59 odst. 4 zákona č. 182/1993 Sb., o Ústavním soudu, ve 
znění pozdějších předpisů). Nejde tak o názor vyřčený v nálezu, dále nejde ani 
o nosný důvod uvedeného rozhodnutí (tedy jeho ratio decidendi, ale o názor 
vyřčený pouze obiter dictum), navíc ani plénum Ústavního soudu fakultativně 
nerozhodlo o publikaci tohoto usnesení s právním názorem, kterým by snad 
ostatní chtělo zavázat k jeho respektování ve smyslu čl. 89 odst. 2 Ústavy (k 
otázce závaznosti rozhodnutí Ústavního soudu srov. například nález Ústavního 
soudu ze dne 13. 11. 2007, sp. zn. IV. ÚS 301/05, uveřejněný ve svazku 47 pod 
č. 190/2007 na s. 465 Sbírky nálezů a usnesení; z odborné literatury srov. 
například GÜTTLER, V. K vykonatelnosti a vynutitelnosti rozhodnutí Ústavního 
soudu České republiky. Právník, 2015, č. 11, s. 958 a násl.). 

58.	Stejně tak Nejvyšší soud neshledal potřebu následovat značně 
excesivní postup zvolený Nejvyšším soudem ve věci vedené pod sp. zn. 8 Tz 
84/2012, v níž bylo rozsudkem ze dne 5. 12. 2012 (posléze publikovaným pod č. 
64/2013 Sb. rozh. tr.) nejen konstatováno porušení zákona, ale i zrušeno 
napadené usnesení státního zástupce (jakož i další obsahově navazující 
rozhodnutí), třebaže zákon byl porušen nikoli v neprospěch obviněného, ale 
toliko jeho obhájce, a ač to v uvedené věci ani stěžovatel – ministr 
spravedlnosti nenavrhoval. Ani stěžovatel však neuvedl, že by šlo o běžnou 
aplikační praxi, kterou by v jiných věcech sám Nejvyšší soud následoval. Naopak 
i po uvedeném rozhodnutí se v mnoha věcech Nejvyšší soud přidržel obvyklého 
ustáleného výkladu a napadená rozhodnutí, jimiž byl porušen zákon v neprospěch 
jiných osob odlišných od obviněného, nerušil, pouze tzv. akademickým výrokem 
konstatoval porušení zákona – za všechna rozhodnutí srov. zejména rozsudek 
Nejvyššího soudu ze dne 30. 4. 2019, sp. zn. 4 Tz 19/2019, uveřejněný pod č. 
9/2020 Sb. rozh. tr., či usnesení Nejvyššího soudu ze dne 27. 3. 2024, sp. zn. 
8 Tz 110/2023. 

59.	Nejvyšší soud v daném případě ani neshledal důvod pro předložení 
věci k rozhodnutí velkému senátu trestního kolegia Nejvyššího soudu, jak 
stěžovatel navrhoval, neboť nemá důvod odchýlit se od běžné aplikační praxe, 
kterou reprezentují například posledně citovaná rozhodnutí. V dříve citovaném 
rozsudku Nejvyššího soudu ze dne 5. 12. 2012, sp. zn. 8 Tz 84/2012, na nějž 
odkazoval stěžovatel, pak tento osmý senát Nejvyššího soudu svůj postup podle § 
269 odst. 2 tr. ř. vlastně vůbec nijak nezdůvodnil, nezaujal k této otázce 
vlastně žádný právní názor, takže nyní rozhodující pátý senát Nejvyššího soudu 
(podobně jako jiné senáty před ním, jako např. čtvrtý  senát) ani nemá se od 
čeho distancovat a odchylovat, což je podmínkou pro postup podle § 20 odst. 1 
zákona č. 6/2002 Sb., o soudech a soudcích, ve znění pozdějších předpisů (dále 
jen „ZSS“). Nadto v tomto případě jde ryze o právní názor o procesním právu, v 
takovém případě ustanovení § 20 odst. 1 ZSS neplatí, ledaže senát jednomyslně 
dospěje k závěru, že řešená procesní otázka má po právní stránce zásadní význam 
(srov. § 20 odst. 2 ZSS). K takovému závěru však senát jednomyslně též z výše 
uvedených důvodů nedospěl, neboť aplikační praxe je v tomto směru ustálená a 
shodná i s názory prezentovanými v odborné literatuře (zatímco stěžovatelem 
zmíněné rozhodnutí je zjevně excesivní, nijak nezdůvodněné, stejně tak nebyl 
akceptován ani názor uvedený jako obiter dictum v citovaném usnesení Ústavního 
soudu). Z těchto důvodů nebyla věc ani předložena velkému senátu trestního 
kolegia Nejvyššího soudu.

60.	Na závěr je nadto možno uvést, že stěžovatel, tedy ministr 
spravedlnosti, člen vlády, která je vrcholným orgánem moci výkonné, 
reprezentuje Českou republiku, která se stala rozhodnutími napadenými stížností 
pro porušení zákona výlučným vlastníkem předmětných padělků obrazů a jejich 
rámů (viz § 104 tr. zákoníku). K nápravě nezákonnosti zabrání věcí (bude-li 
takový způsob vypořádání s ohledem na výše uvedené shledán potřebným) pak není 
nezbytně nutné zrušení napadených rozhodnutí, protože Česká republika jako 
vlastník těchto věcí (prostřednictvím Úřadu pro zastupování státu ve věcech 
majetkových) s nimi může naložit tak, že je vydá poškozeným, kterým by jinak 
měly být vráceny, kdyby nebylo vadného postupu soudů nižších stupňů, jak bylo 
konstatováno shora. Takový postup by zřejmě dokonce měl mít přednost před 
případnou druhou alternativou, kterou by důsledky konstatované nezákonnosti 
mohly být napraveny, a sice před odškodněním podle zákona č. 82/1998 Sb., o 
odpovědnosti za škodu způsobenou při výkonu veřejné moci rozhodnutím nebo 
nesprávným úředním postupem a o změně zákona České národní rady č. 358/1992 
Sb., o notářích a jejich činnosti (notářský řád), ve znění pozdějších předpisů. 
K tomu, že pro odškodnění podle citovaného zákona postačí pouhý akademický 
výrok, jímž je konstatováno porušení zákona, srov. zejména usnesení Nejvyššího 
soudu ze dne 13. 7. 2011, sp. zn. 28 Cdo 4158/2009, uveřejněné pod č. C 10135 
ve svazku 14 Souboru civilních rozhodnutí a stanovisek Nejvyššího soudu, kterou 
vydávalo nakladatelství C. H. Beck, 2011. Přitom tuto otázku nemůže vyřešit 
jako předběžnou civilní soud v odškodňovacím řízení – viz k tomu rozsudek 
Nejvyššího soudu ze dne 4. 12. 2014, sp. zn. 30 Cdo 4286/2013, který byl 
uveřejněn pod č. 35/2015 Sb. rozh. obč. K tomu, že jde o odpovědnost objektivní 
a nezáleží na důvodu nezákonnosti (a důvodu zrušení), zda šlo o vady skutkové, 
hmotněprávní či procesní, srov. rozsudek Nejvyššího soudu ze dne 24. 7. 2013, 
sp. zn. 30 Cdo 443/2013, uveřejněný pod č. C 12786 ve svazku 22 Souboru 
civilních rozhodnutí a stanovisek Nejvyššího soudu, kterou vydávalo 
nakladatelství C. H. Beck, 2013. Obecně se přitom vychází z principu, že 
relutární kompenzace škody či nemajetkové újmy podle citovaného zákona má 
subsidiární charakter (viz např. usnesení Nejvyššího soudu ze dne 4. 11. 2004, 
sp. zn. 25 Cdo 1404/2004, uveřejněné pod č. C 3031 ve svazku 1/2005 Souboru 
civilních rozhodnutí a stanovisek Nejvyššího soudu, kterou vydávalo 
nakladatelství C. H. Beck, případně rozsudek Nejvyššího soudu ze dne 16. 6. 
2015, sp. zn. 30 Cdo 4121/2013), že stát je dlužníkem v poslední řadě (viz 
např. rozsudek Nejvyššího soudu ze dne 28. 5. 2014, sp. zn. 30 Cdo 1635/2013), 
upřednostňuje se náprava nezákonnosti jinými prostředky, primárně v tom řízení, 
v němž k ní došlo (jako je např. kompenzace přílišné délky trestního řízení 
zmírněním trestu). Je pravdou, že se upřednostňuje, aby poškozený dosáhl 
uspokojení své pohledávky od dlužníka, který je povinen mu plnit a který je 
zároveň osobou odlišnou od státu (odpovědného podle citovaného zákona). V daném 
případě je to ale jednodušší právě v tom, že stát rozhodnutím, u nějž byla 
konstatována nezákonnost, nabyl věci, s nimiž nyní disponuje, může se tak 
snadno rozhodnout, jakým způsobem případnou škodu způsobenou takovým nezákonným 
rozhodnutím napraví, zda vydáním zabraných věcí, či finanční náhradou. Klíčové 
by přitom nemělo být, že zabranými věcmi nyní disponuje jiná organizační složka 
státu, než která je odpovědná za nahrazení škody způsobené nezákonným 
rozhodnutím (neboť jde stále o týž subjekt). Případné vrácení věcí na základě 
dohody pak zřejmě může i podmínit splněním určitých přiměřených povinností, 
jako je nevratné označení padělků obrazů z rubové strany, že jde o padělky. 
Zároveň je ale třeba zdůraznit, že by se tak mělo dít jen v těch případech, v 
nichž skutečně byly zajištěny obrazy, které v době rozhodování soudů nižších 
stupňů náležely shora označeným dotčeným osobám (nikoli ohledně osob, které 
uplatňovaly nároky plynoucí z bezdůvodného obohacení z důvodu neplatnosti 
kupních smluv nebo z důvodu odstoupení od kupní smlouvy, popř. osob, které se 
nikdy vlastníky nestaly, jak bylo naznačeno shora).

V.
Závěr

61.	Vzhledem k výše uvedeným důvodům Nejvyšší soud z podnětu stížnosti 
pro porušení zákona podané ministrem spravedlnosti vyslovil tzv. akademickým 
výrokem, že pravomocným usnesením Okresního soudu v Ostravě ze dne 29. 8. 2018, 
sp. zn. 8 T 188/2014, ohledně V. T., J. W., K. N., M. V., J. S., P. K., P. K., 
B. Ž., Z. S., J. G., Obce Velké Karlovice, a ohledně J. Z. ve spojení s 
usnesením Krajského soudu v Ostravě ze dne 15. 11. 2018, sp. zn. 6 To 355/2018, 
byl porušen zákon v ustanoveních § 101 odst. 2 písm. e) tr. zákoníku a § 230 
odst. 2, 3 tr. ř. a ohledně J. Z. i v ustanovení § 148 odst. 1 písm. c) tr. ř. 
V tomto směru tak Nejvyšší soud vyhověl (byť zčásti z jiných důvodů) podané 
stížnosti pro porušení zákona.

62.	Nejvyšší soud ovšem neshledal splněné podmínky ustanovení § 269 
odst. 2 tr. ř. pro zrušení shora označených a stížností pro porušení zákona 
napadených rozhodnutí soudů nižších stupňů, neboť porušení zákona bylo 
konstatováno ohledně osob odlišných od obviněného, jehož se toto porušení 
zákona v zásadě netýkalo. Nebylo proto možno přistoupit ke kasačnímu zásahu a 
napadená rozhodnutí zrušit. V tomto směru tak stížnosti pro porušení zákona 
nebylo vyhověno.


Poučení: 	Proti tomuto rozhodnutí není opravný prostředek přípustný.


V Brně dne 25. 7. 2024


JUDr. Bc. Jiří Říha, Ph.D.
předseda senátu

	
	


