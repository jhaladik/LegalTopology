Soud: Nejvyšší soud

Spisová značka: 4 Tz 39/2006

Datum rozhodnutí: 11.05.2006

Typ rozhodnutí: Rozsudek




4 Tz 39/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 11. 
května 2006 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky  ve  
prospěch obviněného J. Š., proti trestnímu příkazu Okresního soudu v Berouně ze 
dne 31. 8. 2005, sp. zn.  1 T 158/2005, a podle § 268 odst. 2, § 269 odst. 2 a 
§ 270 odst. 1 tr. ř.  rozhodl       t a k t o :

Pravomocným trestním příkazem Okresního soudu v  Berouně  ze dne 31. 8. 
2005,        sp. zn.  1 T 158/2005, b y l   p o r u š e n    z á k o n  v 
ustanoveních § 36, § 45a  odst. 1 tr. zák.  a v  řízení, které mu předcházelo, 
v ustanovení § 2 odst. 5, 6 tr. ř. v neprospěch obviněného J. Š.  

Napadený trestní příkaz   s e   z r u š u j e .   

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu v Berouně  s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í : 

Obviněný J. Š. byl trestním příkazem Okresního soudu v Písku ze dne 16. 3. 
2005, sp. zn. 5 T 43/2005, který byl obviněnému doručen dne 6. 4. 2005 a právní 
moci nabyl dne 15. 4. 2005,  uznán vinným trestným činem maření výkonu úředního 
rozhodnutí podle  § 171 odst. 1 písm. c) tr. zák., jehož se dopustil tím, že 
dne 27. 2. 2005 v 15.15 hodin v H. u. v P. řídil osobní automobil tov. zn. VAZ 
2103,  přesto, že v té době u něho trval trest zákazu činnosti spočívající v 
zákazu řízení všech motorových vozidel v trvání 2 let, který mu byl uložen 
pravomocným trestním příkazem Okresního soudu Prachatice ze dne 22. 1. 2005, 
(správně: 30. 11. 2004,  pozn. Nejvyššího soudu), sp. zn. 4 T 89/2004. Za to 
byl obviněný odsouzen k trestu obecně prospěšných prací v trvání 150 hodin a k 
trestu zákazu činnosti spočívajícího v zákazu řízení všech motorových vozidel 
na dobu 2 let. 

Obviněný J. Š. byl dále odsouzen trestním příkazem Okresního soudu v 
Prachaticích ze dne 30. 3. 2005, sp. zn. 1 T 36/2005, který mu byl doručen dne 
25. 5. 2005  a právní moci nabyl dne 3. 6. 2005,  pro trestný čin maření výkonu 
úředního rozhodnutí podle ustanovení § 171 odst. 1 písm. c) tr. zák., jehož se 
dopustil tím, že dne 22. 3. 2005 kolem  23.10 hodin ve V., okres P., řídil 
ulicí P. a poté ulicí P. po silnici 1. třídy  osobní automobil tov. zn. Ford 
Sierra,  bez platné technické prohlídky a zejména v době výkonu uloženého 
trestu zákazu činnosti spočívajícího v zákazu řízení motorových vozidel všeho 
druhu na dobu 2 let, který mu byl uložen trestním příkazem Okresního soudu v 
Prachaticích ze dne 30. 11. 2004, sp. zn. 4 T 89/2004,  jenž nabyl právní moci 
dne 22. 1. 2005, vedle trestu odnětí svobody v trvání 3 měsíců, jehož výkon mu 
byl podmíněně odložen  na zkušební dobu 1 roku. Za to byl obviněný odsouzen k 
trestu obecně prospěšných prací ve výměře 150 hodin a k trestu zákazu činnosti 
spočívajícího v zákazu řízení motorových vozidel všeho druhu na dobu 1 roku. 

Následně byl obviněný J. Š. odsouzen trestním příkazem Okresního soudu v 
Berouně ze dne 31. 8. 2005, sp. zn. 1 T 158/2005, který byl obviněnému doručen 
dne 1. 11. 2005 a právní moci nabyl dne 10. 11. 2005, pro trestný čin maření 
výkonu úředního rozhodnutí podle § 171 odst. 1 písm. c) tr. zák., jehož se 
dopustil tím, že dne 13. 6. 2005 okolo 13.55 hod. řídil po sinici 3. třídy v B. 
osobní automobil tov. zn. Nissan Sunny Touring  a nerespektoval dopravní značku 
„Dej přednost v jízdě“  a zapříčinil tak střet s osobním automobilem tov. zn. 
Ford Mondeo,  řidičky K. N., vozidlo řídil přesto, že měl na základě 
pravomocného trestního příkazu Okresního soudu v Prachaticích ze dne 30. 11. 
2004, sp. zn. 4 T 89/2004, který nabyl právní moci dne 22. 1. 2005, uložen 
trest  zákazu činnosti spočívající v zákazu řízení všech motorových vozidel na 
dobu dvou let. Za to byl obviněný odsouzen k trestu obecně prospěšných prací ve 
výměře 250 hodin a k trestu zákazu činnosti spočívajícího v zákazu řízení všech 
motorových vozidel na dobu 1 roku.  

Podle § 266 odst. 1 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného J. Š. proti trestnímu 
příkazu Okresního soudu v Berouně ze dne 31. 8. 2005, sp. zn. 1 T 158/2005. 
Napadeným rozhodnutím byl podle názoru stěžovatele porušen zákon v ustanoveních 
§ 36, 45a odst. 1 tr. zák. a v řízení, které mu předcházelo, též v ustanovení § 
2 odst. 5, 6 tr. ř. v neprospěch obviněného J. Š. 

K porušení zákona podle ministra spravedlnosti došlo proto, že samosoudce 
Okresního soudu v Berouně nedbal uvedených zákonných ustanovení, když neprovedl 
ve věci jakékoli šetření k osobě obviněného, např. dotazem na centrální 
evidenci stíhaných osob či vyžádáním aktualizovaného opisu rejstříku trestů, a 
ihned  vydal ve věci trestní příkaz, kterým odsoudil obviněného k trestu obecně 
prospěšných prací ve výměře 250 hodin. Okresní soud tak nezjistil, že obviněný 
doposud nevykonal tresty obecně prospěšných prací z trestního příkazu Okresního 
soudu v Písku s výjimkou odpracovaných 24 hodin a z trestního příkazu Okresního 
soudu v Prachaticích v plném rozsahu. V daném případě tak došlo k porušení 
zákona v neprospěch obviněného, když souhrn dosud nařízených a nevykonaných 
trestů obecně prospěšných prací představuje 526 hodin a tedy přesahuje výměru 
trestu stanovenou zákonem pro tento druh trestu. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že trestním příkazem 
Okresního soudu v Berouně ze dne 31. 8. 2005, sp. zn. 1 T 158/2005, byl  
porušen zákon v neprospěch obviněného J. Š., a to v ustanoveních § 36 a § 45a 
odst. 1 tr. zák. a v řízení, které mu předcházelo, též v ustanovení § 2 odst. 
5, 6 tr. ř.  Dále navrhl, aby Nejvyšší soud podle § 269 odst. 2 tr. ř. napadený 
trestní příkaz zrušil a aby zrušil také všechna další rozhodnutí na tento 
trestní příkaz obsahově navazující, pokud vzhledem ke změně, k níž dojde 
zrušením, pozbudou pokladu, a aby bylo následně postupováno podle § 270 odst. 1 
tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák. věty první, jestliže soud  odsuzuje pachatele  za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud obviněnému uložit trest 
obecně prospěšných prací  ve výměře od 50 do 400 hodin. 

Ze spisového materiálu Okresního soudu v Berouně sp. zn. 1 T 158/2005 Nejvyšší 
soud zjistil, že je v něm založen opis rejstříku trestů obviněného ze dne 20. 
7. 2005, ze kterého vyplývá odsouzení obviněného k trestu 150 hodin obecně 
prospěšných prací, a to trestním příkazem Okresního soudu v Prachaticích ze dne 
30. 3. 2005, sp. zn. 1 T 36/2005. Z výpisu z policejního informačního systému 
zvaného registr řidičů založeném na č. l. 32 – 35 spisu je dále patrné, že 
obviněný byl odsouzen k dalšímu trestu 150 hodin obecně prospěšných prací 
trestním příkazem Okresního soudu v Písku ze dne 16. 3. 2005, sp. zn. 5 T 
43/2005. 

Přestože měl Okresní soud v Berouně shora uvedené informace obsaženy v 
procesním spise, neopatřil si potřebné důkazy (spisy jmenovaných soudů) ke 
svému rozhodnutí. Kdyby tak  učinil, bezpochyby by zjistil, že výkon obou 
zmíněných trestů obecně prospěšných prací byl již obviněnému nařízen. Tento 
poznatek by jej pak jistě vedl i k tomu, aby dotazem na příslušné středisko 
Probační a mediační služby zjistil, jak velkou část z uvedených trestů obecně 
prospěšných prací již obviněný vykonal. Okresní soud v Berouně ale takto 
nepostupoval a obviněnému uložil vedle trestu zákazu činnosti i další trest 
obecně prospěšných prací ve výměře 250 hodin.

Ze zprávy Probační a mediační služby, střediska Klatovy, ze dne  24.  4. 2006,  
kterou  si Nejvyšší soud ke svému rozhodnutí vyžádal, pak vyplývá, že obviněný 
J. Š. neodpracoval ke dni 1. 11. 2005 z trestu obecně prospěšných prací 
uloženého Okresním soudem v Prachaticích  pod sp. zn. 1 T 36/2005 ani hodinu a 
z trestu téhož druhu uloženého Okresním soudem v Písku pod sp. zn. 5 T 43/2005 
vykonal 24 hodin.       

Lze tudíž uzavřít, že v přezkoumávaném případě došlo k porušení ustanovení § 36 
tr. zák. ve spojení s ustanovením § 45a odst. 1 tr. zák., neboť v důsledku 
postupného uložení tří trestů obecně prospěšných prací ve výměře 2 krát 150 
hodin a 250 hodin, když z prvního a z druhého z nich bylo v době ukládání 
třetího trestu vykonáno celkem pouze 24 hodin, byla překročena nejvyšší  
dovolená výměra pro tento druh trestu, která činí 400 hodin, jíž je nutné 
respektovat i tehdy, je-li obviněnému ukládán trest obecně prospěšných prací a 
předchozí trest či tresty tohoto druhu uložené dřívějšími rozhodnutími nebyly 
zčásti nebo zcela vykonány.

Podle Nejvyššího soudu, jakož i podle stávající judikatury, je překročení horní 
hranice zákonné trestní sazby při ukládání trestu konkrétnímu obviněnému nutné 
považovat za uložení druhu trestu, který je ve zřejmém rozporu s jeho účelem ve 
smyslu  ustanovení § 266 odst. 2 tr. ř., a tudíž podání stížnosti pro porušení 
zákona, byť jen z tohoto důvodu, je třeba označit za opodstatněné.

K výše vytýkanému hmotněprávnímu pochybení  pak došlo proto, že Okresní soud v 
Berouně řádně nezjistil skutkový stav věci při současném hodnocení neúplných 
důkazů právě ve vztahu k ukládanému trestu (viz § 2 odst. 5, 6 tr. ř.). 

Nejvyšší soud proto podle § 268 odst. 2 tr. ř. vyslovil, že trestním příkazem 
Okresního soudu v Berouně ze dne 31. 8. 2005, sp. zn. 1 T 158/2005, byl porušen 
zákon   v ustanoveních § 36, § 45a  odst. 1 tr. zák.  a v  řízení, které mu 
předcházelo, v ustanovení  § 2 odst. 5, 6 tr. ř. v neprospěch obviněného J. Š. 
Podle § 269 odst. 2 tr. ř. Nejvyšší soud napadený trestní příkaz zrušil, a to 
včetně všech dalších rozhodnutí na zrušený trestní příkaz obsahově 
navazujících, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak  Nejvyšší soud  přikázal Okresnímu soudu v 
Berouně, aby věc v potřebném rozsahu znovu projednal a rozhodl. To v daném 
případě znamená, že si okresní soud vyžádá  aktuální opis rejstříku trestů 
obviněného a zprávu Probační a mediační služby o momentálním stavu výkonu 
trestů obecně prospěšných prací, jež byly obviněnému uloženy, dále potřebné 
přílohové spisy a poté věc v souladu se zákonem s důrazem na správnost výroku o 
trestu opětovně rozhodne.   

Při dalším postupu bude třeba mít na paměti, že Nejvyšším soudem bylo  
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle § 
270 odst. 4 tr. ř.  je okresní soud vázán právním názorem, který ve věci 
vyslovil Nejvyšší soud, a je povinen provést nařízené procesní úkony. 

P o u č e n í :  Proti tomuto rozhodnutí není opravný prostředek přípustný.

V  Brně dne 11.  května  2006        

	 

						                              
Předseda senátu: 

                                                                                
     JUDr. František  H r a b e c   

	

	
