Soud: Nejvyšší soud

Spisová značka: 4 Tz 82/2009

Datum rozhodnutí: 14.10.2009

Typ rozhodnutí: ROZSUDEK




4 Tz 82/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 14. října 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Petra Šabaty stížnost pro porušení zákona, kterou podala 
ministryně spravedlnosti ve prospěch obviněného D.  S., proti výroku o náhradě 
škody v rozsudku Krajského soudu v Českých Budějovicích ze dne 30. 7. 2009, sp. 
zn. 4 To 540/2009, a podle  § 268 odst. 2, § 269 odst. 2 a § 271 odst. 1 tr. 
řádu rozhodl   t a k t o :

Výrokem pod bodem II. pravomocného rozsudku Krajského soudu v Českých 
Budějovicích ze dne 30. 7. 2009, sp. zn. 4 To 540/2009, a v řízení 
předcházejícím,   b y l       p o r u š e n   z á k o n   v ustanoveních § 43 
odst. 3,  § 228 odst. 1 a § 259  odst. 2 tr. řádu v neprospěch obviněného D. S.

Tento výrok se v napadeném rozsudku   z r u š u j e .

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu. 

Podle § 253 odst. 1 tr. řádu se odvolání poškozené V. z. p. ČR, O., P., proti 
rozsudku Okresního soudu v Písku ze dne 17. 3. 2009, sp. zn. 5 T 
181/2008,          z a m í t á   jako podané neoprávněnou osobou.

O d ů v o d n ě n í :

	

Obviněný D. S. byl rozsudkem Okresního soudu v Písku ze dne 17. 3. 2009, sp. 
zn. 5 T 181/2008, uznán vinným trestnými činy ublížení na zdraví podle § 221 
odst. 1 tr. zákona a výtržnictví podle § 202 odst. 1 tr. zákona, za což mu byl 
v sazbě ustanovení § 221 odst. 1 tr. zákona uložen podle § 35 odst. 1 tr. 
zákona úhrnný trest odnětí svobody v trvání čtyř měsíců. Podle § 58 odst. 1 a § 
59 odst. 1 tr. zákona byl obviněnému výkon tohoto trestu podmíněně odložen na 
zkušební dobu v trvání patnácti měsíců. Podle § 228 odst. l  tr. řádu byl 
obviněný zavázán k povinnosti zaplatit poškozenému L. L. na náhradě škody 
částku 22.635,- Kč.

Podle rozsudku soudu prvního stupně se obviněný skutku dopustil tím, že dne 25. 
5. 2008 kolem 00.30 hod. v obci S., okres P., před pohostinstvím v době 
probíhající zábavy, po předchozí slovní rozepři s L. L., k níž došlo již uvnitř 
pohostinství, jmenovaného fyzicky napadl tak, že jej několikrát udeřil pěstí do 
obličeje, strhl na zem, sedl si na něj a bil jej údery pěstí do hlavy a když 
jej z poškozeného strhli další svědci, stačil jej ještě kopnout do hlavy, 
přičemž L. L. způsobil otřes mozku II. stupně, tržnou ránu jazyka, zlomeninu 
nosních kůstek, zhmoždění hlavy a očnice, pro kterážto zranění byl poškozený 
léčen a práce neschopen v době od 25. 5. 2008 do 16. 6. 2008.

Proti  rozsudku soudu prvního stupně podali v zákonné lhůtě odvolání jak 
obviněný D. S., tak poškozená V. z. p. ČR, O., P., územní pracoviště P. Krajský 
soud v Českých Budějovicích rozhodl o podaných odvoláních ve veřejném zasedání 
dne 30. 7. 2009 rozsudkem sp. zn. 4 To 540/2009, tak, že výrokem ad. I. zamítl 
podle § 256 tr. řádu odvolání obviněného S.  jako nedůvodné, výrokem ad II. 
doplnil rozsudek podle § 259 odst. 2 tr. řádu a obviněného podle § 228 odst. 1 
tr. řádu zavázal k povinnosti zaplatit poškozené V. z. p. ČR (adresa výše) na 
náhradě škody částku 3.919,- Kč.

Proti výroku ad II. odvolacího soudu podala ministryně spravedlnosti podle § 
266  odst. 1 tr.řádu stížnost pro porušení zákona ve prospěch obviněného D. S. 
Podle jejího názoru byl tímto výrokem porušen zákon v ustanoveních § 43 odst. 
3  a § 259 odst. 2  tr. řádu v neprospěch obviněného.

Stěžovatelka poukázala na skutečnost, že se V. z. p. jako poškozená již v 
přípravném řízení připojila k trestnímu řízení proti obviněnému s nárokem na 
náhradu škody, byť výši škody nespecifikovala. Při nařízení hlavního líčení 
nebyla poškozená o termínu hlavního líčení soudem prvního stupně vyrozuměna, a 
bylo jí tak znemožněno na začátku hlavního líčení svůj nárok upřesnit. Ten 
specifikovala až v podaném odvolání proti rozsudku soudu prvního stupně. 
Krajský soud, který k odvolání poškozené doplnil ve svém rozsudku podle § 259 
odst. 2 tr. řádu chybějící výrok o povinnosti obviněného podle § 228 odst. 1 
tr. řádu zaplatit poškozené na náhradě škody částku 3.919,- Kč, nezdůvodnil 
proč poškozené nárok přiznal, přestože byl uplatněn pozdě. Tento postup je v 
rozporu s ustanovením § 43 odst. 3 tr. řádu a stěžovatelka jej pokládá za 
nesprávný, neboť zhojit tímto způsobem pochybení soudu prvního stupně nebylo 
možné. Podle jejího názoru mohl odvolací soud odvolání poškozené pouze 
zamítnout podle § 253 odst. 1 tr. řádu jakožto odvolání podané osobou 
neoprávněnou.

Závěrem svého mimořádného opravného prostředku ministryně spravedlnosti 
navrhla, aby Nejvyšší soud podle § 268 odst. 2 tr. řádu vyslovil, že napadeným 
výrokem rozsudku odvolacího soudu došlo k porušení zákona v namítaném rozsahu v 
neprospěch obviněného, aby podle § 269 odst. 2 tr. řádu zrušil napadený výrok 
pod bodem II., jakož i výroky na tento výrok obsahově navazující, pokud 
vzhledem ke změně, k níž došlo zrušením, pozbyla podkladu a dále aby postupoval 
podle § 271 odst. 1 tr. řádu, tj. aby ve věci sám rozhodl.

Nejvyšší soud podle § 267 odst. 3 tr. řádu přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím závěrům.

Poškozená V. z. p. se k trestnímu řízení připojila s nárokem na náhradu škody 
dne 30. 7. 2008, kdy její zástupce do protokolu o „Poučení poškozeného v 
trestním řízení“ uvedl, že „se k trestnímu řízení připojuje“. Aby šlo o účinné 
připojení se k trestnímu řízení s nárokem na náhradu škody ve smyslu ustanovení 
§ 43 odst. 3 tr. řádu, musí být nárok uplatněn řádně a včas, jak explicitně 
vyplývá z věty třetí citovaného zákonného ustanovení. Posuzovaný nárok byl 
uplatněn včas, tj. již ve stadiu přípravného řízení, avšak nikoli řádně, neboť  
v citovaném protokolu není uvedena alespoň minimální výše škody, jejíhož 
přiznání se poškozená domáhá (srov. příslušnou judikaturu Nejvyššího soudu k 
této právní problematice obsaženou v R 8/1974, R 6/2001, R 43/1994 Sbírky 
soudních rozhodnutí a stanovisek).

Toto pochybení poškozeného však mohlo být účinně zhojeno, pokud by okresní soud 
po nápadu obžaloby a při nařízení hlavního líčení důsledně postupoval v 
intencích ustanovení § 46 tr. řádu a poučil poškozenou o jejích právech, jakož 
jí poskytl plnou možnost k jejich uplatnění. V této souvislosti bylo nezbytné 
podle § 198 odst. 2 tr. řádu při nařízení hlavního líčení poškozenou o jeho 
konání vyrozumět a podle § 196 odst. 1 tr. řádu doručit opis obžaloby. Jedině 
tak by poškozená mohla dodatečně konvalidovat nedostatečně specifikovaný nárok 
na náhradu škody, když by při zachování procesního postupu upraveného § 206 
odst. 2 tr. řádu mohla uplatnit nárok řádně i pokud jde o stanovení výše 
uplatňovaného nároku.

Nejvyšší soud konstatuje, že tato procesní zákonná ustanovení okresní soud 
nerespektoval a poškozenou o konání hlavního líčení nevyrozuměl, stejně tak jí 
nebyl doručen opis obžaloby a poškozenou tak zásadním způsobem na jejich 
zákonných právech zkrátil, neboť v dalším řízení již v důsledku tohoto 
pochybení V. z. p. procesní postavení poškozené nenáleželo. 

Na tomto konstatování nemohly nic změnit ani dodatečně zaslané písemné podklady 
poškozené o skutečně způsobené výši škody a tentokrát již i řádně specifikovaná 
výše uplatňovaného nároku na náhradu škody ze dne  8. 1. 2009 (čl. 155-159), 
ani pokyn předsedkyně senátu odvolacího soudu ze dne 1. 6. 2009, aby byl 
rozsudek soudu prvního stupně ze dne 17. 3. 2009 poškozené dodatečně doručen. 
Nelze souhlasit s názorem, jenž je ve výše zmíněném písemném pokynu Krajského 
soudu v Českých Budějovicích uveden, že totiž „dodatečným doručením rozsudku 
bude zachováno právo poškozené na podání odvolání proti chybějícímu výroku“.

Lhůta pro uplatnění nároku poškozeného na náhradu škody uvedená v ustanovení 
věty druhé § 43 odst. 3 tr. řádu je lhůtou procesní, kterou trestní řád nemůže 
navrátit, a to ani v situaci, kdy soud prvního stupně nesplní povinnost 
uvedenou v ustanovení věty první § 198 odst. 2 tr. řádu a nevyrozumí 
poškozeného řádně a včas o konání hlavního líčení (srov. R 6/2001 Sbírky 
soudních rozhodnutí a stanovisek).

Pokud Krajský soud v Českých Budějovicích výrokem ad II. svého rozsudku ze dne 
30. 7. 2009, sp. zn. 4 To 540/2009, doplnil k odvolání poškozené rozsudek 
okresního soudu podle § 259 odst. 2 tr. řádu  o výrok, jímž podle § 228 odst. 1 
tr. řádu zavázal obviněného k povinnosti uhradit poškozené V. z. p. částku 
3.919,- Kč, porušil zákon v obou citovaných zákonných ustanoveních.

Užití ustanovení § 259 odst. 2 tr. řádu v posuzované trestní věci vychází z 
premisy, že V. z. p. měla procesní postavení poškozeného a nárok řádně 
uplatnila. Tento právní názor však nemá oporu  v zákoně a z toho se odvíjející 
judikatury Nejvyššího soudu, na níž je výše odkazováno, neboť jak v důsledku 
nedostatečně specifikovaného nároku na náhradu škody samotnou poškozenou, tak v 
důsledku procesních pochybení soudu prvního stupně byl nastolen stav, že V. z. 
p. v tomto řízení procesní postavení poškozeného v intencích § 43 odst. 3 tr. 
řádu nepříslušelo. Pokud podala odvolání, bylo s ním nutno naložit podle § 253 
odst. 1 tr. řádu jako s odvoláním podaným neoprávněnou osobou. Pokud naopak 
odvolací soud rozhodoval podle § 228 odst. 1 tr. řádu, porušil zákon. Citované 
ustanovení explicitně stanoví „odsuzuje-li soud obviněného pro trestný čin, 
kterým způsobil jinému majetkovou škodu, uloží mu zpravidla v rozsudku, aby ji 
poškozenému nahradil, jestliže byl nárok včas uplatněn (§ 43 odst. 3), a 
nebrání-li tomu zákonná překážka…“. Jak Nejvyšší soud podrobně výše rozvedl, 
tyto zákonné překážky existovaly a zvolené doplnění rozsudku odvolacím soudem 
podle § 259 odst. 2 tr. řádu neumožňovaly.

Nelze akceptovat námitky poškozené, které uplatnil její právní zástupce u 
veřejného zasedání, jež bylo konáno před Nejvyšším soudem o podané stížnosti 
pro porušení zákona, že totiž výsledné rozhodnutí je spravedlivé, a proto by 
měla být stížnost pro porušení zákona zamítnuta jako nedůvodná. Nejvyšší soud 
nemůže přisvědčit stavu, kdy konečného výsledku bylo dosaženo především v 
rozporu s ustanovením § 1 odst. 1 tr. řádu. Účelem pozitivní právní úpravy 
procesních pravidel je dosáhnout stavu, aby procesní postup byl jednotný, 
předvídatelný a odvíjel se v rámci „fair“ pravidel, která nemohou být ad hoc 
měněna, byť v zájmu konečného přijatelného řešení. 

Vzhledem k výše uvedeným závěrům Nejvyšší soud podle § 268 odst. 2 tr. řádu 
vyslovil, že výrokem rozsudku Krajského soudu v Českých Budějovicích ze dne 30. 
7. 2009, sp. zn. 4 To 540/2009, pod bodem II.  a v řízení předcházejícím byl 
porušen zákon v ustanoveních § 43 odst. 3, § 228 odst. 1 a § 259 odst. 2 tr. 
řádu v neprospěch obviněného D. S. Podle § 269 odst. 2 tr. řádu napadený výrok 
rozsudku zrušil, současně zrušil i všechna další rozhodnutí, která na tento 
zrušený výrok obsahově navazovala, pokud vzhledem ke změně, k níž došlo 
zrušením, pozbyla podkladu. 

Nejvyšší soud může při zrušení napadeného rozhodnutí podle § 271 odst. 1 tr. 
řádu hned rozhodnout ve věci, je-li možno rozhodnutí učinit na podkladě 
skutkového stavu, který byl v napadeném rozhodnutí správně zjištěn. Rozhodoval 
tak o odvolání poškozené V. z. p., které podle § 253 odst. 1 tr. řádu zamítl 
jako odvolání podané neoprávněnou osobou.

P o u č e n í : Proti tomuto rozhodnutí není opravný prostředek přípustný.

V Brně dne 14. října 2009 

                                                                            
Předsedkyně senátu:

JUDr. Danuše   N o v o t n á  

	

	

	

	
