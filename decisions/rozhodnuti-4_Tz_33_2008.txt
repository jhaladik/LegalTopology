Soud: Nejvyšší soud

Spisová značka: 4 Tz 33/2008

Datum rozhodnutí: 13.05.2008

Typ rozhodnutí: ROZSUDEK




4 Tz 33/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
května 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněné V.  K., proti trestnímu příkazu Okresního 
soudu ve Strakonicích  ze dne 30. 6. 2003, sp. zn. 18 T 92/2003, a podle § 268 
odst. 2,  § 269 odst. 2  a  § 270  odst. 1 tr. ř. rozhodl             t a k t o 
:

Trestním příkazem Okresního soudu ve Strakonicích  ze dne 30. 6. 2003, sp. zn. 
18 T 92/2003 a v řízení předcházejícím  b y l   p o r u š e n   z á k o n  v 
ustanoveních § 2 odst. 5, odst. 6 tr. ř. a § 314e odst. 1 tr. ř. v neprospěch 
obviněné V. K.

Napadený trestní příkaz   s e   z r u š u j e  v celém rozsahu. 

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu. 

Okresnímu soudu ve Strakonicích   s e   p ř i k a z u j e,  aby věc v potřebném 
rozsahu znovu projednal a rozhodl.  

	

Odůvodnění:

Trestním příkazem Okresního soudu ve Strakonicích ze dne 30. 6. 2003, sp. zn. 
18 T  92/2003, byla obviněná V. H., nyní K., uznána vinnou  ze  spáchání 
trestného  činu  zpronevěry podle ustanovení § 248 odst. 1, 2 tr. zák., kterého 
se měla dopustit tím, že v přesně nezjištěné době v měsíci únoru 2002 v době od 
7. 2. do 16. 2. 2002 v postavení správce rekreačního zařízení P. m. v S. u B., 
okres S., pro zaměstnavatele O. s. P., se sídlem H., P., bez svolení svého 
zaměstnavatele odvezla z věcí, které jí byly svěřeny na základě dohody o 
provedení práce, kterou byla současně pověřena správou rekreačního střediska, a 
to zejména hlídáním a zabezpečením objektu,

-2 ks paland v hodnotě celkem 4.400,- Kč,

-4 ks matrací k palandám v hodnotě celkem 1.600,- Kč,

-1 ks osob. počítače, typ 486Dx66, RAM 16 MB HDD 800 MB v hodnotě 3.000,- Kč,

-1 ks klávesnice k počítači v hodnotě 100,- Kč,

-1 ks myši k počítači v hodnotě 50,- Kč,

-1 ks monitoru barevného velikosti 14“ v hodnotě 1.500,- Kč, 

-1 ks jehličkové tiskárny v hodnotě 800,- Kč, 

-1 ks stolu na stolní tenis v hodnotě 2.500,- Kč, 

-1 ks vysavače Eta v hodnotě 1.000,- Kč, 

-1 ks strunové sekačky v hodnotě 500,- Kč,

-4 ks polštářů v hodnotě celkem 360,- Kč,

-4 ks přikrývek v hodnotě celkem 800,- Kč,

-1 ks rychlovarné konvice v hodnotě 150,- Kč,

-2 ks sprchové baterie nepoužité v hodnotě celkem 1.400,- Kč,

-8 ks jídelních stolů v hodnotě celkem 6.400,- Kč,

-40 ks jídelních židlí v hodnotě celkem 16.000,- Kč,

-1 ks dvoupostele v hodnotě 800,- Kč,

-1 ks obývací stěny v hodnotě 2.200,- Kč,

-4 ks rozkládací pohovky v hodnotě celkem 10.000,- Kč,

-7 ks obyčejných válend v hodnotě celkem 3.500,- Kč,

-12 ks nočních stolků v hodnotě celkem 3.000,- Kč,

-4 ks proutěných křesel v hodnotě celkem 800,- Kč,

-1 ks barevného televizoru zn. Tesla Color, úhlopříčka 55 cm v hodnotě 1.500,- 
Kč,

-3 ks hasicích přístrojů práškových v hodnotě celkem 600,- Kč,

-3 ks hasicích přístrojů vodních v hodnotě celkem 600,- Kč,

-1 ks hasicího přístroje sněhového v hodnotě 500,- Kč,

tj. celkem věci za 64.060,- Kč ke škodě O. s. P. se sídlem H., P. Za uvedený 
trestný čin byl obviněné uložen podle  § 248 odst. 2 tr. zák. za užití § 45 
odst. 1, 2 tr. zák. a § 45a odst. 1 tr. zák. trest obecně prospěšných prací ve 
výměře 250 hodin. Podle § 228 odst. 1 tr. ř. byla obviněné současně uložena 
povinnost zaplatit O. s. P. – v likvidaci, se sídlem P.,   H.,  náhradu škody 
ve výši 43.498,- Kč. Předmětný trestní příkaz nabyl právní moci dne 4. 9. 2003. 

Následně byl obviněné V. K. usnesením Okresního soudu ve Strakonicích ze 
dne         13. 10. 2006, sp. zn. 18 T 92/2003, zbytek trestu obecně 
prospěšných prací ve výměře 244 hodin (z předmětného trestního příkazu 
Okresního soudu ve  Strakonicích ze dne 30. 6. 2003, sp. zn. 18 T 92/2003) 
přeměněn podle § 45a odst. 4 tr. zák. na nepodmíněný trest odnětí svobody ve 
výměře 122 dnů se zařazením do věznice s dozorem. Proti uvedenému usnesení 
podala obviněná stížnost, která byla usnesením Krajského soudu v Českých 
Budějovicích ze dne 24. 5. 2007, sp. zn. 4 To 334/2007, podle § 148 odst. 1 
písm. c) tr. ř. zamítnuta jako nedůvodná.		

Proti pravomocnému trestnímu  příkazu  Okresního  soudu  ve  Strakonicích ze 
dne 30. 6. 2003, sp. zn. 18 T 92/2003, podal ministr spravedlnosti České 
republiky stížnost pro porušení zákona ve prospěch obviněné V. K. Vytkl v ní, 
že zákon byl porušen v ustanoveních § 2 odst. 5, odst. 6 tr. ř. a § 314e odst. 
1 tr. ř. a dále v ustanoveních § 35 odst. 2 a § 248 odst. 1, 2 tr. zák.   

V odůvodnění stížnosti pro porušení zákona ministr spravedlnosti uvedl, že 
základním nedostatkem trestního řízení bylo, že obviněná V. K. nebyla v 
přípravném řízení podrobně vyslechnuta a nevyjádřila se tak k některým položkám 
(a to zejména hodnotově nejvýznamnějším položkám - stoly, židle, válendy, noční 
stolky), jejichž odcizení jí bylo kladeno za vinu a ohledně kterých existují 
značné rozpory v dokazování. Okresní soud ve Strakonicích však namísto nápravy 
tohoto nedostatku podrobným výslechem obviněné a doplněním dokazování při 
hlavním líčení rozhodl ve věci trestním příkazem, přestože skutkový stav nebyl 
spolehlivě prokázán opatřenými důkazy ve smyslu ustanovení § 314e odst. 1 tr. 
ř. Uvedené pochybení se pak mohlo promítnout i do použité právní kvalifikace, 
neboť celková hodnota věcí, jejichž odcizení obviněnou bylo spolehlivě 
prokázáno, nedosahuje zatím částky 25.000,- Kč, tedy hranici škody nikoli malé 
ve smyslu ustanovení § 248 odst. 1, 2 tr. zák. Dle názoru ministra 
spravedlnosti uvedenému ve stížnosti pro porušení zákona došlo k pochybení i ve 
výroku o trestu, neboť pokud obviněná páchala předmětnou  trestnou činnost  v 
období od 7. 2. do 16. 2. 2002, pak to bylo ještě před 10. 4. 2003, kdy byl 
obviněné doručen trestní příkaz Okresního soudu ve Strakonicích ze dne 26. 2. 
2003, sp. zn. 5 T 24/2003, v právní moci dne 19. 4. 2003, a obviněné měl být 
proto uložen souhrnný trest i za trestný čin zpronevěry podle § 248 odst. 1 tr. 
zák., kterým byla uznána vinnou v trestní věci vedené u Okresního soudu ve 
Strakonicích pod sp. zn. 5 T 24/2003.  

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu ve Strakonicích  ze dne 30. 6. 2003, sp. zn. 18 T 
92/2003 a v řízení předcházejícím byl porušen zákon v neprospěch obviněné V. K. 
ve vytýkaném směru, aby podle § 269 odst. 2 tr. ř. napadený trestní příkaz 
zrušil a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Z obsahu předmětného trestního spisu Nejvyšší soud České republiky zjistil, že 
obviněná V. K. byla trestním  příkazem  Okresního  soudu  ve  Strakonicích ze 
dne 30. 6. 2003, sp. zn. 18 T 92/2003, v právní moci dne 4. 9. 2003, uznána  
vinnou  ze  spáchání trestného  činu  zpronevěry podle ustanovení § 248 odst. 
1, 2 tr. zák., kterého se měla dopustit výše popsaným jednáním. Za uvedený 
trestný čin byl obviněné uložen podle  § 248 odst. 2 tr. zák. za užití § 45 
odst. 1, 2 tr. zák. a § 45a odst. 1 tr. zák. trest obecně prospěšných prací ve 
výměře 250 hodin a současně jí byla podle § 228 odst. 1 tr. ř. uložena 
povinnost zaplatit O. s. P. – v likvidaci, se sídlem P.,   H.,  náhradu škody 
ve výši 43.498,- Kč. 

Jak vyplývá z protokolu o výslechu obviněné V. K. ze dne 7. 4. 2003, sama 
obviněná doznala odvezení nábytku v rozsahu, v jakém byl u ní nalezen a 
fotograficky dokumentován pracovníkem poškozené společnosti, navíc z odcizení 
věcí v uvedeném rozsahu obviněnou usvědčoval i bývalý manžel J. B., který jí 
pomáhal příslušné věci odvážet z majetku poškozeného. Provedeným dokazováním 
bylo tedy spolehlivě prokázáno odcizení následujících věcí:    

-2 ks paland v hodnotě celkem 4.400,- Kč,

-4 ks matrací k palandám v hodnotě celkem 1.600,- Kč,

-1 ks osob. počítače, typ 486Dx66, RAM 16 MB HDD 800 MB v hodnotě 3.000,- Kč,

-1 ks klávesnice k počítači v hodnotě 100,- Kč,

-1 ks myši k počítači v hodnotě 50,- Kč,

-1 ks monitoru barevného velikosti 14“ v hodnotě 1.500,- Kč, 

-1 ks jehličkové tiskárny v hodnotě 800,- Kč, 

-1 ks stolu na stolní tenis v hodnotě 2.500,- Kč, 

-1 ks vysavače Eta v hodnotě 1.000,- Kč, 

-1 ks strunové sekačky v hodnotě 500,- Kč,

-4 ks polštářů v hodnotě celkem 360,- Kč,

-4 ks přikrývek v hodnotě celkem 800,- Kč,

-1 ks jídelního stolu v hodnotě celkem 800,- Kč,

-1 ks obývací stěny v hodnotě 2.200,- Kč,

-2 ks rozkládací pohovky v hodnotě celkem 5.000,- Kč,

-4 ks proutěných křesel v hodnotě celkem 800,- Kč,

-1 ks barevného televizoru zn. Tesla Color, úhlopříčka 55 cm v hodnotě 1.500,- 
Kč.

Celková hodnota věcí, jejichž odcizení bylo spolehlivě prokázáno, tak činí 
celkem 23.910,- Kč. 

Obviněná však byla mimo výše uvedených věcí, jejichž odcizení obviněnou bylo 
spolehlivě prokázáno, odsouzena i pro zpronevěru dalších věcí, a to věcí 
převážně vyšší majetkové hodnoty – tj. 8 ks jídelních stolů, 40 ks jídelních 
židlí, 7 ks válend, 12 ks nočních stolků, apod.,  aniž by v tomto směru byl 
provedenými důkazy náležitě zjištěn skutkový stav.   

Stížností pro porušení zákona napadeným trestním příkazem tak byla obviněná 
uznána vinnou zpronevěrou věcí v celkové hodnotě 64.060,- Kč, což je celková 
hodnota veškerého vybavení rekreačního zařízení, které se podle vyčíslení mělo 
ztratit. Rozhodující soud zřejmě vycházel z toho, že kromě vedoucího střediska 
Mgr. K. M. a tehdejšího manžela obviněné J. B. neměl do příslušných objektů 
nikdo jiný přístup. Z trestního oznámení poškozeného O. s. P. (č. l. 18 spisu) 
však vyplývá, že v únoru 2002 byly při kontrole zjištěny neuzamčené chatky s 
otevřenými okny, z čehož lze dovodit, že k části inventáře měl zjevně přístup 
kdokoli. Je třeba připomenout, že ke dni nástupu obviněné do funkce správkyně 
rekreačního střediska ani ke dni skončení výkonu této funkce nebyla provedena 
řádná inventura movitého majetku. Nebyl tak spolehlivě doložen stav inventáře 
na počátku a na konci působení obviněné ve funkci správkyně rekreačního 
střediska. 

	

Podle ustanovení § 314e odst. 1 tr. ř. samosoudce může bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy, a to i ve zjednodušeném řízení konaném po zkráceném 
přípravném řízení.  

Základní podmínkou pro vydání trestního příkazu je podle § 314e odst. 1 tr. ř. 
spolehlivé prokázání skutkového stavu opatřenými důkazy. Samosoudce musí 
hodnotit předložené důkazy spolu s podanou obžalobou (návrhem na potrestání) v 
tom směru, zda jimi je prokázán skutkový stav, o němž nejsou důvodné 
pochybnosti, v rozsahu nezbytném pro vydání trestního příkazu. Samosoudce je 
omezen ve svých úvahách tím, že důkazy nebyly před soudem provedeny při 
zachování základních zásad trestního řízení, a proto musí zvláště pečlivě 
zvažovat, zda opatřené důkazy skutečně spolehlivě prokazují skutkový stav a 
zda  bez projednání věci v hlavním líčení může vydat trestní příkaz, jenž má 
povahu a účinky odsuzujícího rozsudku. Jestliže nedojde v tomto smyslu k 
pozitivnímu závěru o vině obviněného, trestní příkaz vydat nesmí, i když by 
jinak byly dány ostatní formální podmínky, a pokud neučiní některé z rozhodnutí 
uvedených v § 314c odst. 1 tr. ř., je povinen projednat věc v hlavním líčení. 
Pokud jde o zjištění skutkového stavu, o němž nejsou důvodné pochybnosti, 
vychází teorie a praxe trestního práva z principu, že takto je skutkový stav 
zjištěn tehdy, když z provedených důkazů tvořících uzavřený řetězec lze vyvodit 
na základě jejich hodnocení  jednoznačné  skutkové závěry, o nichž  nelze 
racionálně pochybovat.    

Dle zjištění Nejvyššího soudu České republiky však samosoudce Okresního soudu 
ve Strakonicích nerozhodoval v souladu s ustanovením § 314e odst. 1 tr. ř., 
neboť skutkový stav nebyl spolehlivě prokázán opatřenými důkazy, naopak z 
provedeného dokazování vyplývá celá řada rozporů a nejasností. Okresní soud ve 
Strakonicích však namísto doplnění dokazování při hlavním líčení, a to zejména 
podrobným výslechem obviněné V. K., rozhodl ve věci trestním příkazem, přestože 
skutkový stav nebyl spolehlivě prokázán tak, jak vyžaduje ustanovení §  314e 
odst. 1 tr. ř.   

Podle ustanovení § 248 odst. 1 tr. zák. se trestného činu zpronevěry dopustí 
ten, kdo si přisvojí cizí věc nebo jinou majetkovou hodnotu, která mu byla 
svěřena, a způsobí tak na cizím majetku škodu nikoli nepatrnou. Podle 
ustanovení § 248 odst. 2 tr. zák. se trestného činu zpronevěry dopustí ten, kdo 
způsobí činem uvedeným v odstavci 1 škodu nikoli malou. Za škodu nikoli malou 
se přitom považuje škoda v částce ve výši nejméně 25.000,- Kč. 

Vzhledem ke skutečnosti, že celková hodnota prozatím spolehlivě prokázaných 
zpronevěřených věcí obviněnou činí 23.910,- Kč (tj. částka nepřekračující 
hranici škody nikoli malé), mohlo by mít výše specifikované pochybení Okresního 
soudu ve Strakonicích vliv i na použitou právní kvalifikaci, neboť uvedená 
částka zatím nedosahuje zákonné hranice pro škodu nikoli malou podle ustanovení 
§ 248 odst. 2 tr. zák. Důkazně nepodložená je navíc také i částka 43.498,- Kč, 
tj. náhrada škody, kterou má dle napadeného trestního příkazu obviněná uhradit 
poškozenému O. s. P. Z dostupného materiálu vyplývá, že poškozené sdružení ani 
nespecifikovalo, z jakých položek se příslušná částka skládá.      

Závěrem je nutno dodat, že předmětným trestním  příkazem  Okresního  soudu  ve  
Strakonicích ze dne 30. 6. 2003, sp. zn. 18 T 92/2003, došlo k pochybení i ve 
výroku o trestu. 

Podle ustanovení § 35 odst. 2, věty první, tr. zák. soud uloží souhrnný trest 
podle zásad uvedených v odstavci 1, když odsuzuje pachatele za trestný čin, 
který spáchal dříve, než byl soudem prvního stupně vyhlášen odsuzující rozsudek 
za jiný jeho trestný čin. 

V daném případě je zcela zřejmé, že pokud obviněná páchala předmětnou  trestnou 
činnost  v období od 7. 2. do 16. 2. 2002, pak to bylo ještě před 10. 4. 2003, 
kdy byl obviněné doručen trestní příkaz Okresního soudu ve Strakonicích ze dne 
26. 2. 2003, sp. zn. 5 T 24/2003, v právní moci dne 19. 4. 2003, a obviněné měl 
být proto uložen souhrnný trest i za trestný čin zpronevěry podle § 248 odst. 1 
tr. zák., kterým byla uznána vinnou v trestní věci vedené u Okresního soudu ve 
Strakonicích pod sp. zn. 5 T 24/2003.  

Nejvyšší soud České republiky pro úplnost poznamenává, že v časově následující 
trestní věci projednávané u Okresního sodu ve Strakonicích pod sp. zn. 5 T 
24/2003 měl být obviněné V. K. uložen souhrnný trest nejen ve vztahu k trestní 
věci vedené u Okresního soudu ve Strakonicích pod sp. zn. 5 T 24/2003, jak se 
stalo, ale současně i ve vztahu k předmětné trestní věci vedené u Okresního 
soudu ve Strakonicích pod sp. zn. 18 T 92/2003.  

V návaznosti na výše uvedené skutečnosti je třeba přisvědčit názoru ministra 
spravedlnosti uvedenému ve stížnosti pro porušení zákona, že Okresní soud ve 
Strakonicích v dané trestní věci nezjistil skutkový stav věci v rozsahu, který 
byl nezbytný pro jeho rozhodnutí, důkazy chybně zhodnotil, v důsledku čehož byl 
napadeným trestním příkazem porušen zákon i v ustanovení § 2 odst. 5, odst. 6 
tr. ř. v neprospěch obviněné V. K.   

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního  soudu  ve  Strakonicích ze dne 30. 6. 
2003, sp. zn. 18 T 92/2003 a v řízení předcházejícím byl porušen zákon v 
ustanoveních § 2 odst. 5, odst. 6 tr. ř. a § 314e odst. 1 tr. ř. v neprospěch 
obviněné V. K., podle § 269 odst. 2 tr. ř. napadený trestní příkaz v celém 
rozsahu zrušil a dále zrušil i všechna další rozhodnutí na zrušený trestní 
příkaz obsahově navazující, pokud vzhledem ke změně, k níž došlo zrušením, 
pozbyla podkladu. 

Podle § 270 odst. 1 tr. ř. bylo přikázáno Okresnímu soudu ve Strakonicích, aby 
věc v potřebném rozsahu znovu projednal a rozhodl s tím, že podle § 270 odst. 4 
tr. ř. je při svém rozhodování vázán právním názorem, který vyslovil ve věci 
Nejvyšší soud, a je povinen provést procesní úkony jejichž provedení Nejvyšší 
soud nařídil. Nejvyšší soud České republiky v  této souvislosti zdůrazňuje,  že 
v novém řízení nemůže dojít ke změně rozhodnutí v neprospěch obviněné V. K., a 
tedy ani k uložení přísnějšího trestu, neboť Nejvyšší soud vyslovil, že zákon 
byl porušen v neprospěch obviněné (§ 273  tr. ř.).

Poučení: Proti tomuto rozhodnutí není opravný prostředek přípustný.

V Brně dne 13. května 2008

	

Předseda senátu:

JUDr. J. P.

	

	
