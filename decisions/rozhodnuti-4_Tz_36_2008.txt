Soud: Nejvyšší soud

Spisová značka: 4 Tz 36/2008

Datum rozhodnutí: 24.06.2008

Typ rozhodnutí: ROZSUDEK




4 Tz 36/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  24. 
června 2008 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněných býv. pprap. Policie České republiky P. K. a V. B., proti usnesení 
státní zástupkyně Krajského státního zastupitelství  Plzni ze dne 27. 6. 2007,  
č.j. 4 KZV 15/2006-52, ve věci vedené u Okresního státního zastupitelství Plzeň-
město pod sp. zn. SV 17/2006, a podle § 268 odst. 2, § 269 odst. 2 tr. ř. 
rozhodl  t a k t o :

Pravomocným usnesením státní zástupkyně Krajského státního zastupitelství v 
Plzni ze dne 27. 6. 2007,  č.j. 4 KZV 15/2006-52,    b y l   p o r u š e n   z 
á k o n   v ustanoveních   § 174 odst. 2 písm. e) a § 175 odst. 2 tr. ř. v 
neprospěch obviněných býv. pprap. Policie  České republiky P. K. a  V. B.

Napadené usnesení  s e   z r u š u j e .

	

O d ů v o d n ě n í :

Usnesením Okresního státního zastupitelství Plzeň-město ze dne 21. 12. 2006  
sp. zn. SV 17/2006, které bylo obviněnému P. K. doručeno dne 22. 12. 2006 a 
obviněnému V. B. dne 28. 12. 2006, s opravou písařské chyby  usnesením sp. zn. 
SV 17/2006 ze dne 1. 2. 2007  doručeným P. K. dne 15. 2. 2007 a V. B. dne 8. 2. 
2007, bylo podle § 160 odst. 1 tr. ř. zahájeno trestní stíhání a oběma 
obviněným  sděleno obvinění z trestného činu nedovolená výroba a držení 
omamných a psychotropních látek a jedů podle § 187 odst. 1 tr. zák., spáchaného 
ve spolupachatelství podle § 9 odst. 2  tr. zák., pro skutek spočívající v tom, 
že oba obvinění po vzájemné domluvě společně v blíže nezjištěné době od června 
2006 v K. L., R., okres T., ve skleníku vypěstovali ze semen celkem nejméně 
jedenáct  rostlin konopí, které dorostly výšky 170-180 cm, o rostliny se 
společně starali, hnojili je a zalévali, přičemž  dne 16. 11. 2006 policejním 
orgánům vydal obviněný V. B. usušené konopí (suché nalámané rostliny) o celkové 
hmotnosti 716 g a následnou kriminalisticko-chemickou expertizou bylo zjištěno, 
že množství účinné psychotropní látky v zajištěných  suchých nalámaných 
rostlinách, jímž je D-9-tetrahydrokanabinol, činí 1,1 %, přičemž konopí je 
omamná látka zařazená do seznamu IV, podle Jednotné úmluvy o omamných látkách 
příl. č. 3 zák. č. 167/1998 Sb., o návykových látkách a o změně některých 
dalších zákonů v platném znění.

Usnesením státní zástupkyně Okresního státního zastupitelství Plzeň-město ze 
dne 30. 5. 2007  sp. zn. SV 17/2006 bylo podle § 172 odst. 1 písm. b) tr. ř. 
trestní stíhání obviněných  zastaveno, neboť skutek, pro který bylo sděleno 
obvinění, není trestným činem a není důvod k postoupení věci.

Usnesením státní zástupkyně Krajského státního zastupitelství v Plzni ze dne 
27. 6. 2007 č.j. 4 KZV 15/2006-52, bylo uvedené usnesení o zastavení trestního 
stíhání jako neodůvodněné zrušeno podle ustanovení § 174 odst. 2 písm. e) tr. ř.

Proti tomuto pravomocnému usnesení státní zástupkyně Krajského státního 
zastupitelství v Plzni podal ministr spravedlnosti podle § 266 odst. 1 tr. ř. 
stížnost pro porušení zákona ve prospěch obou obviněných. Napadeným usnesením 
státní zástupkyně Krajského státního zastupitelství v Plzni byl podle jeho 
názoru v neprospěch obviněných porušen zákon v ustanovení § 174 odst. 2 písm. 
e) tr. ř. ve spojení s ustanovením § 175 odst. 2 tr. ř.

V odůvodnění stížnosti  pro porušení zákona  ministr spravedlnosti uvedl, že 
vydání rozhodnutí o zastavení trestního stíhání je v rámci přípravného řízení 
trestního ve smyslu § 175 odst. 1 písm. a) tr. ř. vyhrazeno pouze státnímu 
zástupci. Policejní orgán takové rozhodnutí vydat nemůže. V případě, že 
vyšetřující státní zástupce vydává rozhodnutí o zastavení trestního stíhání, 
jímž končí trestní stíhání a jehož vydání je zákonem svěřeno  pravomoci 
státního zástupce, postupuje podle ustanovení trestního řádu, která upravují 
postup státního zástupce v trestním řízení, nikoli podle ustanovení trestního 
řádu upravujících postup policejních orgánů konajících vyšetřování. Procesní 
postavení vyšetřujícího státního zástupce je tu specifické, neboť v době, kdy 
koná vyšetřování a postupuje přiměřeně jako policejní orgán, podléhá na základě 
§ 161 odst. 3 a 175 odst. 2 tr. ř. dozoru vykonávanému dozorovým státním 
zástupcem. V případě, že při skončení přípravného řízení trestního vydává sám 
meritorní rozhodnutí, postupuje již vyšetřující státní zástupce podle § 175 
odst. 1 písm. a), odst. 2 tr. ř. a jedná se o výlučné oprávnění státního 
zástupce v přípravném řízení. 

Nepravomocné usnesení státního zástupce o zastavení trestního stíhání obecně 
může být v neprospěch obviněného zvráceno pouze na základě stížnosti 
poškozeného. Pravomocné usnesení o zastavení trestního stíhání  pouze na 
základě kasačního rozhodnutí nejvyššího státního zástupce podle § 174a odst. 1 
tr. ř., anebo v případě povolení obnovy řízení v neprospěch obviněného. 

Stěžovatel poukazuje na rozpor se zásadou rovnosti účastníků podle čl. 37 odst. 
3 Listiny a dovozuje, že aplikace ustanovení § 174 odst. 2 písm. e) tr. ř.,  
spočívající v kasaci usnesení podle  § 172 odst. 1 písm. b) tr. ř.,  by 
znamenala, že v případě trestního stíhání  určitého okruhu osob (příslušníků 
Policie ČR, BIS, Úřadu pro zahraniční styky a informace, ale i dalších osob, 
pokud je vůči nim vedeno společné řízení) by zde byl další kasační instrument, 
umožňující postavení  obviněného zhoršit, který ve vztahu k dalším obviněným 
použít nelze. 

V závěru stížnosti pro porušení zákona  ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že napadeným usnesením 
státní zástupkyně Krajského státního zastupitelství v Plzni ze dne 27. 6. 2007  
č.j. 4 KZV 15/2006-52 byl v neprospěch obviněných býv. pprap. Policie České 
republiky P. K. a V. B. porušen zákon  v ustanovení § 174 odst. 2 písm. e) tr. 
ř. ve spojení s ustanovením § 175 odst. 2 tr. ř.   Dále navrhl, aby Nejvyšší 
soud podle § 269 odst. 2 tr. ř.  napadené usnesení zrušil, jakož i všechna  
další rozhodnutí na zrušené rozhodnutí navazující, pokud vzhledem ke změně, k 
níž  došlo zrušením, pozbyla podkladu.

Nejvyšší soud přezkoumal  podle § 267 odst. 3 tr. ř.  zákonnost a odůvodněnost  
těch výroků rozhodnutí, proti nimž byla  stížnost pro porušení zákona podána, v 
rozsahu  a z důvodů v ní uvedených, jakož i řízení napadené části rozhodnutí 
předcházející a dospěl k následujícím  zjištěním a závěrům.

V posuzované věci bylo vedeno stíhání proti dvěma obviněným, z nichž prvý byl 
příslušníkem Policie České republiky. Na základě této skutečnosti vyšetřování 
prováděla podle   § 161  odst. 3  tr. ř. (podle nějž vyšetřování o trestných 
činech spáchaných příslušníky Policie České republiky koná státní zástupce; 
přitom postupuje přiměřeně podle ustanovení upravujících postup policejního 
orgánu konajícího vyšetřování) a § 20 odst. 1 tr. ř. státní zástupkyně  
Okresního státního zastupitelství Plzeň-město. Dne 30. 5. 2007 vydala výše 
uvedené rozhodnutí, jímž  trestní stíhání obou obviněných podle  § 172 odst. 1 
písm. b) tr. ř. zastavila.  

Následně ve věci rozhodla státní zástupkyně Krajského státního zastupitelství v 
Plzni, která výše citovaným usnesením ze 27. 6. 2007 rozhodnutí o zastavení 
trestního stíhání zrušila právě s poukazem na ustanovení § 174 odst. 2 písm. e) 
tr. ř. 

Podaná stížnost pro porušení zákona je důvodná.

Podle § 172 odst. 1 písm. b) tr. ř. státní zástupce zastaví trestní stíhání, 
není-li skutek, pro který se stíhání vede,  trestným činem a není důvod k 
postoupení věci.

Podle § 175 odst. 2 tr. ř. ve věcech, v nichž vyšetřování koná státní zástupce, 
vykonává dozor nad zachováváním zákonnosti v přípravném řízení státní zástupce 
nejblíže vyššího státního zastupitelství; tím není dotčeno právo státního 
zástupce, který koná vyšetřování, učinit rozhodnutí podle § 171 až 173, podle § 
307 nebo podle § 309 za podmínek tam uvedených, pokud si toto právo nevyhradil 
státní zástupce vykonávající dozor.

Z výše uváděných skutečností je patrno, že státní zástupkyně Okresního státního 
zastupitelství Plzeň-město, když vydala v dané věci usnesení podle § 172 odst. 
1 písm. b) tr. ř.   postupovala v souladu s procesním právem, neboť podle § 175 
odst. 2 tr. ř. učinila rozhodnutí podle § 171 až 173 tr.ř. za situace, kdy 
státní zástupce vykonávající dozor tj. státní zástupkyně Krajského státního  
zastupitelství v Plzni si toto právo podle § 175 odst. 2 tr. ř. in fine 
nevyhradila. 

Podle § 174 odst. 2 písm. e) tr. ř. je státní zástupce oprávněn rušit 
nezákonná  nebo neodůvodněná rozhodnutí a opatření policejního orgánu, která 
může nahrazovat vlastními; u usnesení o odložení věci může tak učinit do 30 dnů 
od doručení; jestliže rozhodnutí policejního orgánu nahradil vlastním 
rozhodnutím jinak než na podkladě stížnosti oprávněné osoby proti usnesení 
policejního orgánu, je proti jeho rozhodnutí přípustná stížnost ve stejném 
rozsahu jako proti rozhodnutí policejního orgánu.

Státní zástupkyně Krajského státního zastupitelství v Plzni při vydání svého 
uvedeného zrušovacího usnesení, které opřela o citované ustanovení § 174 odst. 
2 písm. e) tr. ř. pochybila  opomenutím ustanovení § 175 odst. 2 tr. ř., neboť 
v daném případě nerozhodovala o zrušení nezákonného či neodůvodněného 
rozhodnutí policejního orgánu, nýbrž o rozhodnutí státního zástupce. Sama 
skutečnost, že se jednalo o vyšetřování trestného činu spáchaného ve 
spolupachatelství příslušníkem Policie ČR a že vyšetřování podle § 161 odst. 3 
tr. ř.  konal státní zástupce, nemění nic na tom, že rozhodnutí o zastavení 
trestního stíhání je v pravomoci státního zástupce a činí je on, v důsledku 
čehož také nemůže být zrušeno státním zástupcem nejblíže vyššího státního 
zastupitelství s odkazem na ustanovení § 174 odst. 2 písm. e) tr. ř. 

K tomuto závěru dospěl Nejvyšší soud již ve svém  rozsudku ze dne 14. 2. 2008 
sp. zn.   4 Tz 12/2008 na nějž lze v plném rozsahu odkázat.

Ingerence  státní zástupkyně Krajského státního zastupitelství v Plzni v daném 
případě přicházela v úvahu pouze  za předpokladu, že by si  v souladu s 
ustanovením § 175 odst. 2 tr. ř. vyhradila, že rozhodnutí podle § 171 až 173, 
podle § 307 nebo podle § 309 tr. ř. za podmínek tam stanovených, učiní sama. Z 
obsahu trestního spisu nebylo zjištěno, že by takovýto úkon byl státní 
zástupkyní krajského státního zastupitelství učiněn a při nedostatku této 
výhrady nelze  dovozovat, že by k výše uvedenému procesnímu postupu byla 
zmocněna automaticky již jen z  faktu vykonávaného dozoru. Jestliže si toto 
rozhodovací právo nevyhradila, nemohla vydat stížností pro porušení zákona 
napadené usnesení, neboť k tomu nebyla zákonem oprávněna. Naopak státní 
zástupkyně Okresního státního zastupitelství Plzeň-město byla oprávněna 
procesně  postupovat podle § 172 odst. 1 písm. b) tr. ř. 

Státní zástupkyně Krajského státního zastupitelství v Plzni byla v tomto řízení 
při existenci daných zákonných podmínek oprávněna rozhodnout pouze v postavení 
stížnostního orgánu v případě, že by obvinění (či poškozený, je-li znám) podali 
v zákonné třídenní lhůtě od oznámení usnesení o  zastavení trestního stíhání  
proti tomuto rozhodnutí stížnost. 

Nejvyšší soud z uvedených důvodů podle § 268 odst. 2 tr. ř. vyslovil, že 
usnesením státní zástupkyně Krajského státního zastupitelství v Plzni ze dne 
27. 6. 2007,  č.j. 4 KZV 15/2006-52, byl porušen zákon v ustanoveních § 174 
odst. 2 písm. e) a § 175 odst. 2 tr. ř. v neprospěch obviněných býv. pprap. 
Policie  České republiky P. K.  a  V. B. Podle § 269 odst. 2 tr. ř. poté 
napadené usnesení zrušil, aniž rušil jiná obsahově navazující rozhodnutí, neboť 
ve věci žádná nebyla učiněna.

P o u č e n í : Proti tomuto rozhodnutí není opravný prostředek přípustný.

V Brně dne 24. června 2008

                                                                                
Předseda senátu :

                                                                                
     JUDr. František H r a b e c  
