Soud: Nejvyšší soud

Spisová značka: 4 Tz 27/2008

Datum rozhodnutí: 15.04.2008

Typ rozhodnutí: ROZSUDEK




4 Tz 27/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

								

Nejvyšší soud České republiky projednal ve veřejném zasedání dne 15. dubna 2008 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného  J.  F., proti usnesení Okresního 
soudu v Hradci Králové ze dne 9. 11. 2006 sp. zn. Nt 1853/2004, a podle § 268 
odst. 2, § 269 odst. 2 tr. řádu a  § 270 odst. 1 tr. řádu rozhodl   t a k t o :

Pravomocným usnesením Okresního soudu v Hradci Králové ze dne 9. 11. 2006  sp. 
zn. Nt 1853/2004,  a v řízení, které mu předcházelo,   b y l    p o r u š e 
n           z á k o n   v ustanoveních § 45a odst. 4 tr. zákona a v § 2 odst. 
5, 6 tr. řádu v neprospěch obviněného J. F.

Napadené usnesení   s e    z r u š u j e .

Současně s e   z r u š u j í  všechna další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

	

Okresnímu soudu v Hradci Králové   s e    p ř i k a z u j e , aby věc v 
potřebném rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Trutnově ze dne 27. 10. 2004 sp. zn. 3 T 
147/2004 byl obviněný J. F. uznán vinným trestným činem zanedbání povinné 
výživy (v textu trestního příkazu nesprávně uvedeno „výchovy“) podle § 213 
odst. 1  tr. zákona, jehož se dopustil tím, že v době od 24. 5. 2002 do 31. 3. 
2004 ve V., okr. T., v Ch. n. C., okr. H. K., ani nikde jinde nepřispíval na 
výživu své nezletilé dcery I. B.,  v podobě příspěvku na úhradu péče 
poskytované mládeži umístěné ve školských zařízeních pro výkon ústavní výchovy 
podle § 2 odst. 2 písm. c), nařízení vlády č. 176/1996 Sb., a to od 24. 5. 2002 
do 30. 6. 2002 částkou 555,- Kč splatnou vždy do každého 15. dne stávajícího 
kalendářního měsíce k rukám Dětského výchovného ústavu ve V. dle rozhodnutí 
ředitele tohoto zařízení čj. 352/2002 ze 4. 6. 2002, a v době od 1. 7. 2002 do 
30. 9. 2003 měsíční částkou 650,- Kč v podobě příspěvku na úhradu péče 
poskytované dětem v zařízeních dle § 27 odst. 2 písm. c) zákona č. 109/2002 
Sb., dle rozhodnutí ředitele téhož zařízení č.j. 393/2002 z 19. 11. 2002, a v 
době od 1. 10. 2003 do 31. 3. 2004 měsíční částkou 1.300,- Kč dle téhož zákona, 
jak mu bylo uloženo ředitelem uvedeného zařízení čj. 95/2003 ze dne 22. 10. 
2003, kde byla nezletilá I. B. umístěna pro výkon ústavní výchovy nařízené 
rozsudkem Okresního soudu v Ústí nad Orlicí  ze dne 26. 3. 2002 sp. zn. 4 P 
8/92, přičemž tak na výživném pro nezletilou I. B. Dětskému výchovnému ústavu 
ve V. dluží celkově částku 11.408,- Kč.

Za tento trestný čin byl obviněnému podle § 213 odst. 1 tr. zákona s 
přihlédnutím k  § 314e odst. 2 tr. řádu za použití § 45 odst. 1, odst. 2 a § 
45a odst. 1 tr. zákona uložen trest  obecně prospěšných prací v trvání 400 
hodin, přičemž bylo po dobu výkonu trestu obviněnému uloženo, aby podle svých 
sil platil dlužné i běžné výživné.

Trestní příkaz nabyl právní moci dne 16. 11. 2004.

O nařízení výkonu tohoto trestu bylo podle § 336 odst. 2 tr. řádu rozhodnuto 
usnesením Okresního soudu v Hradci Králové ze dne 4. 3. 2005 sp. zn. Nt 
1853/2004, které bylo spolu s výzvou doručeno obviněnému dne 15. 3. 2005.

Usnesením Okresního soudu v Hradci Králové ze dne 9. 11. 2006 sp. zn. Nt 
1853/2004 byl podle § 45a odst. 4 tr. zákona ve spojení s § 340b tr. řádu J. F. 
přeměněn nevykonaný zbytek trestu obecně prospěšných prací ve výměře 242 hodin 
uložený výše citovaným trestním příkazem, na nepodmíněný trest odnětí svobody v 
trvání 121 dní, pro jehož výkon byl podle § 39a odst. 3 tr. zákona zařazen do 
věznice s dohledem.

Toto usnesení nabylo právní moci dne 28. 11. 2006.

Dne 27. 11. 2006 podal obviněný proti zmíněnému usnesení stížnost, která byla 
doručena Okresnímu soudu v Hradci Králové dne 30. 11. 2006. Ve stížnosti vznesl 
námitku, že ve skutečnosti má z uloženého trestu odpracováno 304 hodin, nikoli 
pouze 158 hodin, jak uvádí napadené usnesení, přičemž zbytek trestu nestihnul 
odpracovat v důsledku pracovní neschopnosti.

Krajský soud v Hradci Králové svým usnesením ze dne 18. 1. 2007 sp. zn. 10 To 
16/2007 stížnost obviněného J. F. podle § 148 odst. 1 písm. b) tr. řádu zamítl 
jako opožděně podanou.

Proti výše uvedenému pravomocnému usnesení Okresního soudu v Hradci Králové ze 
dne 9. 11. 2006 sp. zn. Nt 1853/2004 podal ministr spravedlnosti podle § 266 
odst. 1 tr. řádu stížnost pro porušení zákona ve prospěch obviněného, neboť dle 
jeho názoru byl napadeným usnesením porušen zákon v ustanovení § 45a odst. 4 
tr. zákona a v řízení předcházejícím v ustanoveních § 2 odst. 5, 6 tr. řádu v 
neprospěch obviněného J. F.

Porušení zákona spatřuje stěžovatel v nedostatečně provedených skutkových 
zjištěních ve vztahu ke skutečnému počtu obviněným odpracovaných hodin 
uloženého trestu obecně prospěšných prací, když soud disponoval odlišnými 
informacemi o počtu odpracovaných hodin, jež mu podala na jedné straně Probační 
a mediační služba a na druhé straně  poskytovatel prací - Městský úřad v 
Chlumci nad Cidlinou. Byť šlo o rozdílné údaje, okresní soud rozhodl o přeměně 
nevykonaného zbytku trestu obecně prospěšných prací, aniž měl spolehlivě 
zjištěno, kolik hodin uloženého trestu obviněný skutečně odpracoval.

Ministr spravedlnosti navrhl, aby Nejvyšší soud České republiky vyslovil, že 
napadeným usnesením Okresního soudu v Hradci Králové došlo k porušení zákona v 
namítaném rozsahu v neprospěch obviněného, aby podle § 269 odst. 2 tr. řádu 
toto  rozhodnutí zrušil, a věc vrátil podle § 270 odst. 1 tr. řádu soudu 
prvního stupně k novému projednání a rozhodnutí.

	

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 5 tr. řádu postupují orgány činné v trestním řízení v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě  i v jejich souhrnu.

Podle § 45a odst. 3 tr. zákona je obviněný obecně prospěšné práce povinen 
vykonat osobně a bezplatně ve svém volném čase nejpozději do jednoho roku ode 
dne, kdy soud nařídil výkon tohoto trestu. Do této doby se nezapočítává doba, 
po kterou obviněný

a) nemohl obecně prospěšné práce vykonávat pro zdravotní nebo zákonné překážky,

b) se zdržoval v cizině, nebo

c) byl ve vazbě nebo vykonával trest odnětí svobody.

Podle § 45a odst. 4 tr. zákona, jestliže pachatel v době od odsouzení do 
skončení výkonu trestu obecně prospěšných prací nevedl řádný život, nebo 
zaviněně nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Podle § 340b odst. 1 tr. řádu o přeměně trestu obecně prospěšných prací nebo o 
přeměně jeho zbytku v trest odnětí svobody rozhodne předseda senátu na návrh 
obecního úřadu nebo instituce, u nichž mají být obecně prospěšné práce 
vykonávány, probačního úředníka nebo i bez takového návrhu ve veřejném zasedání.

Z údajů uvedených v přezkoumávaném trestním spise  je zjevné, že výše uvedenými 
zákonnými ustanoveními se Okresní soud v Hradci Králové důsledně neřídil.

Ani z obsahu protokolu o veřejném zasedání Okresního soudu v Hradci Králové ze 
dne 9. 11. 2006,  ani z odůvodnění usnesení tohoto soudu z téhož dne sp. zn. Nt 
1835/2004, nevyplývá, že by důvodem přeměny trestu obecně prospěšných prací v 
trest odnětí svobody byla skutečnost, že by J. F. v době od odsouzení do 
vykonání trestu obecně prospěšných prací (v daném případě do doby rozhodnutí 
soudu) nevedl řádný život. V odůvodnění usnesení je sice zmíněna informace 
Dětského domova se školou ve V., že dluh obviněného J. F. na příspěvku na 
úhradu péče k datu 30. 9. 2006 činí 13.795,- Kč s tím, že zatím poslední 
splátka byla uhrazena v lednu 2006. Tato informace však není soudem nikterak 
hodnocena jako skutečnost, která by vedla k závěru, že odsouzený nevede řádný 
život, kterýžto fakt sám o sobě by byl důvodem k přeměně trestu. Z odůvodnění 
usnesení naopak jednoznačně vyplývá, že důvodem k přeměně trestu obecně 
prospěšných prací v trest odnětí svobody byla skutečnost, že odsouzený 
neodpracoval v zákonné lhůtě trest obecně prospěšných prací v té výměře, v jaké 
mu byl uložen.

Je třeba přisvědčit ministru spravedlnosti v užité argumentaci, že mezi 
listinnými důkazy, které měl okresní soud k dispozici, existovaly zásadní 
rozdíly při stanovení přesného počtu zbytku nevykonaného trestu obecně 
prospěšných prací, což je zjištění zásadní pro stanovení přesného a zákonného 
přepočtu posléze ukládaného nepodmíněného trestu odnětí svobody.   Mezi 
písemným  vyjádřením Probační a mediační služby (z 10. 8. a 2. 10. 2006) na 
jedné straně a zprávou tajemníka Městského úřadu v Chlumci nad Cidlinou ze dne 
13. 9. 2006 je zjevný rozpor  ve vyčíslení počtu  neodpracovaných hodin. 
Zatímco probační úředník podal informaci, že obviněný vykonal z uloženého 
trestu pouze 158 hodin a k přeměně tak zbývá 242 hodin nevykonaného trestu 
obecně prospěšných prací, tajemník Městského úřadu zmiňuje počet odpracovaných 
hodin ve výši 298 hodin, což by umožňovalo přeměnit pouze 102 hodin tohoto 
nevykonaného trestu obecně prospěšných prací. Tímto rozporem se okresní soud 
nezabýval, nevypořádal se s ním a žádným dodatečným zjištěním jej neodstranil. 
V posuzované věci jako relevantní důkaz použil  informaci Probační a mediační 
služby, aniž by v odůvodnění rozhodnutí tento svůj postup blíže objasnil a 
vysvětlil. V rozporu s ustanoveními § 2 odst. 5 a 6 tr. řádu tak okresní soud 
nedostál své zákonné povinnosti spolehlivě zjistit  skutkový stav věci, o němž 
by nebyly pochybnosti,  řádně zhodnotit provedené důkazy, takže důsledkem 
tohoto procesního postupu, který je v rozporu se zákonem, rozhodl o přeměně 
trestu ve výši, která je v neprospěch obviněného.

Odvolací soud posléze toto pochybení soudu prvního stupně nemohl odstranit, 
neboť  stížnost obviněného J. F. byla podána po lhůtě, a byla důvodně zamítnuta 
podle § 148 odst. 1 písm. b) tr. řádu jako opožděně podaná.

Z výše uvedených  důvodů Nejvyšší soud podle § 268 odst. 2 tr. řádu vyslovil, 
že pravomocným usnesením Okresního soudu v Hradci Králové ze dne ze dne 9. 11. 
2006 sp. zn. Nt 1853/2004, a v řízení, které mu předcházelo, byl porušen zákon  
v ustanoveních § 45a  odst. 4 tr. zákona a  § 2 odst. 5, 6 tr. řádu v 
neprospěch obviněného J. F.

		

Podle § 269 odst. 2 tr. řádu Nejvyšší soud  zrušil napadené usnesení jakož i 
všechna další rozhodnutí na toto rozhodnutí obsahově navazující, pokud vzhledem 
ke změně, k níž došlo zrušením, pozbyla podkladu.

Podle § 270 odst. 1 tr. řádu Nejvyšší soud přikázal věc Okresnímu soudu v 
Hradci Králové k novému projednání a rozhodnutí.

Okresní soud bude ve věci nově konat veřejné zasedání, přičemž si opatří zprávy 
jak Probační a mediační služby, tak Městského úřadu v Chlumci nad Cidlinou s 
tím, že v případě existence rozdílných údajů v těchto zprávách o počtu skutečně 
odpracovaných hodin obviněným v rámci výkonu trestu obecně prospěšných prací, 
vyslechne jako svědky zpracovatele obou zpráv, a případné nejasnosti řádně 
provedeným dokazováním odstraní. Teprve na základě řádně zjištěného skutkového 
stavu bude moci ve věci nově a v souladu se zákonem rozhodnout. Bude při svém 
rozhodování limitován zněním ustanovení § 273 tr. řádu, jež stanoví princip 
zákazu reformace in peius.

Podle § 270 odst. 4 tr. řádu je okresní soud  vázán právním názorem, který v 
tomto rozsudku vyslovil Nejvyšší soud a je povinen provést ty procesní úkony, 
jejichž provedení Nejvyšší soud nařídil.

P o u č e n í :  Proti tomuto rozhodnutí není opravný prostředek přípustný.

V Brně dne 15. dubna 2008

Předsedkyně senátu:

                                                                                
     JUDr. Danuše  N o v o t n á   
