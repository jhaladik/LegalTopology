Soud: Nejvyšší soud

Spisová značka: 4 Tz 41/2004

Datum rozhodnutí: 31.03.2004

Typ rozhodnutí: ROZSUDEK




4 Tz 41/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 31. března 
2004 v  senátě složeném z předsedy JUDr. Juraje Malika a soudců JUDr. Františka 
Hrabce a JUDr. Jiřího Pácala stížnost pro porušení zákona podanou ministrem 
spravedlnosti ve prospěch obviněného V. S., proti usnesení Městského soudu v 
Praze ze dne  20. března 2002, čj. 6 To 99/2002-103,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Usnesením Městského soudu v Praze ze dne 20. března 2002, čj. 6 To 99/2002-103, 
byl v ustanovení § 256, a v řízení, které mu předcházelo, v ustanovení § 263 
odst. 4  tr. ř., porušen zákon v neprospěch obviněného V. S.

Citované usnesení se v části týkající se obviněného V. S. zrušuje. Zrušují se 
také všechna další rozhodnutí, na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu

Městskému soudu v Praze se přikazuje, aby věc v potřebném rozsahu znovu 
projednal a rozhodl.  

	 

O d ů v o d n ě n í :

Rozsudkem Obvodního soudu pro Prahu 4 ze dne 29. srpna 2000, čj. 46 T 
42/2000-30, byl obviněný V. S. uznán vinným trestným činem vydírání podle § 235 
odst. 1, odst. 2 písm. b) tr. zák., kterého se dopustil společně s dvěmi 
spoluobviněnými jednáním ze dne 18. 11. 1998, když v objektu společnosti O. D. 
se prokázali jako policisté  a pomocníci policie a pod hrozbou uvalení vazby 
přinutili poškozeného R. K. k tomu, aby vydal a naložil do svého osobního 
vozidla barevný televizor zn. Sony v minimální hodnotě 35.000,- Kč, věž zn. 
Technik v hodnotě 30.000,- Kč, PC Pentium  166 s monitorem a myší v hodnotě 
10.000,- Kč, videokamery zn. JVC v hodnotě 14.000,- Kč, 2 ks nových videokazet 
v hodnotě 600,- Kč, 2 rozebrané mobilní telefony v hodnotě 300,- Kč a 2 dálkové 
ovladače v hodnotě 1.200,- Kč, takže celková hodnota věcí činila 91.100,- Kč, 
přičemž sdělili, že tyto věci budou převezeny na expertizu, neboť pocházejí z 
trestné činnosti a společně s poškozeným se pak pokusili z objektu společnosti 
odjet, v čemž jim zabránil příjezd policejní hlídky.  Za to byl obviněnému V. 
S. podle § 235 odst. 2 tr. zák. uložen trest odnětí svobody v trvání 30 měsíců, 
pro jehož výkon byl zařazen do věznice s dozorem. Tento rozsudek nabyl právní 
moci usnesením Městského soudu v Praze ze dne 20. března 2002, čj. 6 To 
99/2002-103, jímž bylo odvolání obviněného V. S. podle § 256 tr. ř. jako 
nedůvodné zamítnuto. 

	

Proti tomuto usnesení městského soudu podal ministr spravedlnosti České 
republiky stížnost pro porušení zákona ve prospěch obviněného V. S. Městskému 
soudu v ní vytýká, že zákon byl porušen v ustanovení § 263 odst. 4 a § 256 tr. 
ř. Obviněný V. S. byl v době konání veřejného zasedání odvolacího soudu 
projednávajícího jeho odvolání  proti rozsudku Obvodního soudu pro Prahu 4 ve 
výkonu trestu odnětí svobody, který mu byl uložen v jiné trestní věci, a to 
rozsudkem Obvodního soudu pro Prahu 10  sp. zn. 3 T 151/2001. Veřejné zasedání 
tak mohlo být konáno v nepřítomnosti obviněného pouze za splnění podmínky, že 
obviněný výslovně prohlásil, že se účasti u něj vzdává, k čemuž však v tomto 
případě nedošlo.  Ministr spravedlnosti proto navrhl, aby Nejvyšší soud podle § 
268 odst. 2 tr. ř. vyslovil, že usnesením Městského soudu v Praze ze dne 20. 3. 
2002, sp. zn. 6 To 99/2002, pokud jím bylo podle § 256 tr. ř. zamítnuto 
odvolání obviněného V. S., byl v jeho neprospěch porušen zákon v ustanoveních § 
263 odst. 4 tr. ř. a   § 256 tr. ř., aby podle   § 269 odst. 2 tr. ř.  napadené 
rozhodnutí zrušil, jakož i všechna další rozhodnutí na zrušení rozhodnutí 
obsahově navazující, pokud vzhledem ke změně, k níž došlo zrušením pozbyla 
podkladu a dále postupoval podle   § 270 odst. 1 tr. ř.

	

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 256 tr. ř. odvolací soud odvolání zamítne, shledá-li, že není důvodné.

Podle § 263 odst. 4 tr. ř. v nepřítomnosti  obžalovaného, který je ve  vazbě 
nebo ve výkonu  trestu  odnětí  svobody,  lze  veřejné zasedání odvolacího 
soudu konat  jen tehdy, jestliže obžalovaný  výslovně prohlásí, že se účasti 
při veřejném zasedání vzdává.

Citovanými ustanoveními trestního řádu se Městský soud v rámci odvolacího 
řízení  neřídil. Z  protokolu o veřejném zasedání ze dne 26. 2. 2002, sp. zn. 6 
To 99/2002, Nejvyšší soud zjistil, že veřejného zasedání, ve kterém se 
projednávalo odvolání obviněného proti rozsudku Obvodního soudu pro Prahu 4 ze 
dne 29. 8. 2000, sp. zn. 46 T 42/2000, se účastnili osobně obviněný i jeho 
obhájce, avšak toto veřejné zasedání bylo odročeno na den 20. 3. 2002, což 
obviněný i jeho obhájce vzali na vědomí s tím, že k tomuto veřejnému zasedání 
již více obesláni nebudou. K veřejnému zasedání konanému dne 20. 3. 2002 se 
obviněný V. S. nedostavil, a tak městský soud rozhodl usnesením podle § 202 
odst. 2 tr. ř., že veřejné zasedání bude provedeno v nepřítomnosti obviněného. 
Následně vydaným usnesením bylo podle § 256 tr. ř. odvolání obviněného i 
druhého spoluobviněného zamítnuto. Důvodem neúčasti obviněného V. S. u 
veřejného zasedání však byla ta skutečnost, že na základě rozsudku Obvodního 
soudu pro Prahu 10 ze dne 19. 10. 2001,  sp. zn.  3 T 151/2001, nastoupil dne 
7. 3. 2002 výkon trestu odnětí svobody uložený mu tímto rozsudkem ve Vazební 
věznici Praha-Pankrác (ověřeno  Nejvyšším soudem dotazem učiněným dne 25. 2. 
2002 na Ústřední evidenci vězňů a  přípisem Obvodního soudu pro Prahu 10 ze dne 
12. 3. 2004 č. l. 21 sp. zn. 4 Tz 41/2004). V případě, že obviněný je ve výkonu 
trestu odnětí svobody, lze veřejné zasedání o odvolání konat zásadně jen je-li 
obviněný osobně přítomen. Výjimkou je situace, kdy výslovně prohlásí, že se 
účasti vzdává, což může učinit písemně, ústně do protokolu nebo i jiným 
způsobem, který nevzbuzuje pochybnosti o jeho vůli. Z trestního spisu sp. zn. 
46 T 42/2000 je však zřejmé, že obviněným tento úkon učiněn nebyl a nebyla tak 
splněna podmínka pro konání veřejného zasedání  v nepřítomnosti obviněného. 

Městský soud v odvolacím řízení porušil zákon v ustanovení § 264 odst. 3 tr. 
ř., když provedl veřejné zasedání v nepřítomnosti obviněného, ačkoli k tomu 
nebyly splněny zákonné podmínky. Za těchto okolností nelze považovat za zákonné 
ani jeho rozhodnutí, kterým zamítl odvolání obviněného jako nedůvodné. Nejvyšší 
soud proto podle § 268 odst. 2 tr. ř. vyslovil, že napadeným usnesením 
Městského soudu v Praze byl porušen zákon v ustanoveních § 256   a § 263 odst. 
4 tr. ř. V důsledku porušení zákona v neprospěch obviněného musel Nejvyšší soud 
napadené usnesení podle § 269 odst. 2 tr. ř.  v části týkající se obviněného V. 
S. zrušit, a to včetně všech rozhodnutí, na zrušené usnesení obsahově 
navazujících, pokud vzhledem ke změně, k níž došlo zrušením, pozbyla podkladu.

V souladu s tímto výrokem pak Nejvyšší soud Městskému soudu v Praze podle  § 
270 odst. 1 tr. ř. přikázal, aby věc v potřebném rozsahu znovu projednal a 
rozhodl. V konkrétním případě to znamená znovu rozhodnout o odvolání obviněného 
V. S. proti rozsudku Obvodního soudu pro Prahu 4 ze dne 29. srpna 2000, čj. 46 
T 42/2000-30, za dodržení zákonných ustanovení trestního řádu týkající se 
řízení u odvolacího soudu. 

Protože došlo ke zrušení rozhodnutí, na jehož základě obviněný v současné době 
vykonává trest odnětí svobody musel Nejvyšší soud ve smyslu § 275 odst. 3 tr. 
ř. rozhodnout o vazbě, což učinil samostatným usnesením.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 31. března 2004

Předseda senátu:

JUDr. Juraj  M a l i k  

	

	

