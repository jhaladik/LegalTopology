Soud: Nejvyšší soud

Spisová značka: 21 Cdo 2904/99

Datum rozhodnutí: 03.10.2000

Typ rozhodnutí: Rozsudek


Kategorie rozhodnutí: D




21 Cdo 2904/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy 
senátu         JUDr. Mojmíra Putny a soudců JUDr. Ljubomíra Drápala a JUDr. 
Zdeňka Novotného v právní věci žalobce J. V., zastoupenému  advokátem, proti 
žalovaným 1) L., a.s., zastoupené  advokátkou, a 2) Č. p. a.s., o odškodnění 
pracovních úrazů a o pojistné plnění, vedené u Okresního soudu v Českém 
Krumlově pod sp. zn. 4 C 258/92, o dovolání žalobce           proti rozsudku 
Krajského soudu v Českých Budějovicích ze dne 17. září 
1998,                     č.j. 8 Co 494/98, 2192/98-121, takto:

I. Řízení o dovolání proti výroku rozsudku krajského soudu, jímž bylo 
rozhodnuto       o návrhu na vyloučení soudce JUDr. I. P., se zastavuje.

II. Ve výroku, kterým bylo připuštěno zpětvzetí žaloby proti druhé žalované 
ohledně příslušenství částky 12.000,- Kč, rozsudek soudu prvního stupně byl v 
této části zrušen a řízení v tomto rozsahu zastaveno, a ve výroku o náhradě 
nákladů řízení mezi žalobcem a druhou žalovanou se rozsudek krajského soudu 
zrušuje a věc se v tomto rozsahu vrací Krajskému soudu v Českých Budějovicích k 
dalšímu řízení.

III. Jinak se dovolání odmítá.

O d ů v o d n ě n í :

Žalobce se domáhal, aby bylo první žalované uloženo zaplatit mu 7.760,50 Kč 
(4.567,50 Kč na bolestném a „trvalých následcích\" a 3.193,- Kč na úhradu 
nákladů vynaložených s léčením) s příslušenstvím a druhému žalovanému, aby bylo 
uloženo zaplatit mu 21.500,- Kč rovněž s příslušenstvím. Žalobu odůvodňoval 
zejména tím, že v letech 1984 až 1990 utrpěl postupně pět pracovních úrazů, 
jejichž odškodnění se domáhá proti první žalované, a vzhledem k tomu, že byl 
zároveň úrazově pojištěn, náleží mu též za tyto úrazy pojistné plnění od druhé 
žalované. 

Okresní soud v Českém Krumlově rozsudkem ze dne 7. 11. 1996, č.j. 4 C 
258/92-57, rozhodl, že základ žalobního nároku je opodstatněn. K odvolání obou 
žalovaných Krajský soud v Českých Budějovicích usnesením ze dne 13. 3. 1997, 
č.j. 8 Co 568/97-76, rozsudek soudu prvního stupně zrušil a věc mu vrátil k 
dalšímu řízení, když dospěl k závěru, že soud prvního stupně rozhodl ve věci 
nesprávně obsazen - samosoudcem, přestože předmětem spojeného řízení byly i 
nároky z pracovních úrazů, o nichž ve smyslu § 36a odst. 1 písm. a) o.s.ř. 
přísluší rozhodovat senátu. Mimo to vytkl soudu prvního stupně, že výroková 
část jeho rozsudku je nepřesná a odůvodnění zmatečné, nerozlišující specifika 
každého z nároků.

Okresní soud v Českém Krumlově rozsudkem ze dne 18. 11. 1997, č.j. 4 C 
258/92-83, rozhodl, že první žalovaná je povinna zaplatit žalobci částku 409,- 
Kč, „co do zbytku,            tj. z částky 20.091,- Kč návrh zamítl, návrh, 
pokud směřuje proti druhému odpůrci, zamítl a odpůrcům nepřiznal náhradu 
nákladů řízení\". Doplňujícím rozsudkem ze dne 18. 6. 1998,      č.j. 4 C 
258/92-111, rozhodl, že „co do částky 1.000,- Kč se návrh zamítá\". Po 
provedeném dokazování dospěl k závěru, že právo na náhradu škody ze všech 
pracovních úrazů, vyjma pracovního úrazu ze dne 24. 7. 1990, je promlčeno. Ve 
vztahu ke druhé žalované dovodil, že není promlčeno pouze plnění z úrazů ze dne 
2. 6. 1988 a 24. 7. 1990. Přihlédl rovněž k tomu, že druhá žalovaná poskytla 
již před rozhodnutím soudu žalobci částky, jež podle názoru soudu jeho nárok 
plně pokrývají.

K odvolání žalobce Krajský soud v Českých Budějovicích rozsudkem ze 
dne             17. 9. 1998, č.j. 8 Co 494, 2192/98-121, rozhodl, že předseda 
senátu JUDr. I. P. není vyloučen z projednávání a rozhodování v této věci, 
rozsudek soudu prvního stupně ve znění doplňujícího rozsudku v odstavci třetím 
(ve výroku o zamítnutí návrhu na zaplacení částky 9.500,- Kč s 3% úrokem z 
prodlení od 30. 3. 1992 do 14. 7. 1994 a s 16% úrokem               od 15. 7. 
1994 do zaplacení vůči druhé žalované Č. p., a.s.) potvrdil, připustil 
zpětvzetí návrhu žalobce vůči druhé žalované ohledně částky 12.000,- Kč s 
příslušenstvím, rozsudek soudu prvního stupně v této části zrušil a řízení 
zastavil, dále rozsudek soudu prvního stupně ve znění doplňujícího rozsudku v 
odstavci čtvrtém, v části nákladů řízení týkajících se druhé žalované změnil 
tak, že druhá žalovaná Č. p., a.s. Praha nemá právo na náhradu nákladů řízení 
před soudy obou stupňů; „co do zbytku rozsudek soudu prvního stupně, tj. ve 
vztahu k první žalované\" zrušil a věc vrátil soudu prvního stupně k dalšímu 
řízení, „vyjma odstavce prvního výroku o povinnosti první žalované zaplatit 
žalobci částku 409,- Kč, který zůstal nedotčen\". Vytknul soudu prvního stupně, 
že si neujasnil, jaký nárok, zejména pak v jaké výši a vůči které ze žalovaných 
žalobce uplatňuje a že vůči první žalované rozhodl zmatečně, přesahujíc navíc 
rámec uplatněného nároku. Přiklonil se k závěru soudu prvního stupně, že za 
situace, kdy druhá žalovaná vznesla námitku promlčení, nelze žalobci promlčené 
právo přiznat; nepromlčené nároky druhá žalovaná uspokojila. Při rozhodování o 
návrhu na vyloučení JUDr. I. P. z projednávání a rozhodování této věci dospěl k 
závěru, že pochybnosti žalobce o nestrannosti uvedeného soudce proto, že byl v 
minulosti pracovníkem první žalované, jsou liché a neopodstatněné. I když 
byl               JUDr. I. P. do roku 1983 v pracovním poměru u první žalované, 
nelze podle odvolacího soudu z této skutečnosti dovozovat důvody jeho 
vyloučení, zvláště za situace, kdy se jedná     o dobu před více jak patnácti 
lety, a pracovní úrazy, jejichž odškodnění se žalobce v této věci domáhá, se 
ani neudály v době, kdy JUDr. I. P. byl u první žalované v pracovním poměru. 

V dovolání proti rozsudku odvolacího soudu žalobce namítá, že předseda senátu, 
který ve věci rozhodoval v řízení před soudem prvního stupně, JUDr. I. P. byl 
pracovníkem první žalované od roku 1975 do roku 1983, tedy asi osm let, a to 
nikoli v nějaké bezvýznamné funkci, ale též jako bezpečnostní technik a 
právník. Dnešní vedoucí pracovníci první žalované, včetně nynějšího ředitele 
podniku, byli už tenkrát ve funkcích technicko-hospodářských pracovníků, s 
nimiž měl nebo mohl mít přátelské vztahy. Přitom není podle dovolatele 
podstatné, zda rozhodující soudce byl skutečně podjatý, ale stačí, že lze mít o 
jeho nepodjatosti pochybnosti a takové pochybnosti zde rozhodně jsou. 
Skutečnost, že uplynulo 15 let, na tom podle jeho názoru ničeho nemění. 
Polemizuje dále se skutkovými i právními závěry soudů, jež se vztahují k 
promlčení jím uplatněných nároků. Navrhl, aby dovolací soud zrušil rozsudek 
odvolacího soudu „v jeho druhém a tím i čtvrtém odstavci, ze třetího odstavce 
výroku aby zrušil dodatek ,s příslušenstvím’, neboť ohledně úroků z částky 
12.000,- Kč žalobce návrh zpět nevzal\". Nezruší-li nebo nezmění „Vrchní soud v 
Praze\" první odstavec rozsudku odvolacího soudu, navrhuje dovolatel i zrušení 
tohoto výroku. Současně navrhl i zrušení rozsudku soudu prvního stupně a 
vrácení věci soudu prvního stupně k dalšímu řízení s tím, aby ji projednal v 
jiném senátu.

Návrh dovolatele, aby dovolací soud zrušil i výrok rozsudku odvolacího soudu, 
jímž bylo rozhodnuto o návrhu na vyloučení soudce JUDr. I. P., a to tehdy, 
\"nezruší-li nebo nezmění Vrchní soud v Praze\" uvedený výrok rozsudku 
odvolacího soudu, je svým obsahem vlastně úkonem podmíněným podmínkou odkládací 
(rezolutivní). Dovolatel podmiňuje účinnost svého úkonu (návrhu na zrušení 
dotčeného výroku) nejistou skutečností (konkrétním způsobem rozhodnutí Vrchního 
soudu v Praze), o níž v době učinění dovolacího návrhu nebylo jisté, zda 
nastane, popřípadě kdy nastane. Občanský soudní řád však možnost učinit 
podmíněný procesní úkon nepřipouští. Proto řízení o dovolání žalobce, pro 
nedostatek řádného návrhu    na zahájení dovolacího řízení, dovolací soud v 
této části zastavil (§ 79, § 104 odst. 1 a § 243c o.s.ř.).

Nejvyšší soud České republiky jako soud dovolací (§ 10a o.s.ř.) poté po 
přezkoumání věci ve smyslu ustanovení § 242 o.s.ř. dospěl k závěru, že dovolání 
žalobce směřuje z části proti rozhodnutí, proti němuž není tento mimořádný 
opravný prostředek přípustný, a z části je důvodné.

	Dovoláním lze napadnout pravomocná rozhodnutí odvolacího soudu, pokud 
to zákon připouští (§ 236 odst. 1 o. s. ř.).

 	Dovolání je přípustné proti rozhodnutí odvolacího soudu (s výjimkou 
rozsudků, kterými bylo vysloveno, že se manželství rozvádí, že je neplatné nebo 
že zde není), jestliže trpí vadami uvedenými v ustanovení § 237 odst. 1 o. s. 
ř. Dovolání je přípustné též proti rozsudku odvolacího soudu, jímž byl změněn 
rozsudek soudu prvního stupně ve věci samé [§ 238 odst. 1 písm. a) o. s. ř.], 
nebo jímž byl potvrzen rozsudek soudu prvního stupně, kterým soud prvního 
stupně rozhodl jinak než v dřívějším rozsudku proto, že byl vázán právním 
názorem odvolacího soudu, který dřívější rozhodnutí zrušil [§ 238 odst. 1 písm. 
b) o. s. ř.]; to neplatí   ve věcech, v nichž dovoláním dotčeným výrokem bylo 
rozhodnuto o peněžitém plnění nepřevyšujícím 20 000 Kč a v obchodních věcech 50 
000 Kč [§ 238 odst. 2 písm. a) o. s. ř.].              Dovolání je rovněž 
přípustné proti rozsudku odvolacího soudu ve věci samé, jímž bylo rozhodnutí 
soudu prvního stupně potvrzeno, jestliže odvolací soud ve výroku rozhodnutí 
vyslovil, že dovolání je přípustné, protože jde o rozhodnutí po právní stránce 
zásadního významu (§ 239 odst. 1 o. s. ř.), nebo nevyhoví-li odvolací soud 
návrhu účastníka na vyslovení přípustnosti dovolání, který byl učiněn 
nejpozději před vyhlášením potvrzujícího rozsudku, jestliže dovolací soud 
dospěje k závěru, že napadené rozhodnutí odvolacího soudu má           po 
právní stránce zásadní význam (§ 239 odst. 2 o. s. ř.); to neplatí u rozsudků, 
kterými bylo vysloveno, že se manželství rozvádí, že je neplatné nebo že zde 
není, u rozsudků ve věcech,     v nichž dovoláním dotčeným výrokem bylo 
rozhodnuto o peněžitém plnění nepřevyšujícím    20 000 Kč a v obchodních věcech 
50 000 Kč (§ 239 odst. 3 o. s. ř. ve vztahu k § 237 odst. 2   a k § 238 odst. 2 
o. s. ř.).

V posuzovaném případě žalobce napadá dovoláním rozsudek odvolacího soudu mimo 
jiné ve výroku, kterým byl zamítavý výrok rozsudku soudu prvního stupně 
potvrzen; dovoláním dotčeným výrokem přitom bylo rozhodnuto o nároku na 
peněžité plnění ve výši 9.500,- Kč. Vzhledem k tomu, že dovoláním dotčeným 
výrokem bylo rozhodnuto o peněžitém plnění nepřevyšujícím 20.000,- Kč, zákon 
(srov. § 238 odst. 2 a § 239 odst. 3 o.s.ř.) dovolání v takovém případě 
nepřipouští, a proto není proti uvedenému výroku dovolání z hlediska ustanovení 
§ 238 a  § 239 o.s.ř. přípustné.

Dovolatel rovněž napadá výrok rozsudku odvolacího soudu, jímž bylo 
rozhodnuto       o nákladech řízení.

Rozhodnutí o nákladech řízení má z pohledu formy povahu usnesení (srov. § 
167    odst. 1 o.s.ř.); povahu usnesení toto rozhodnutí neztrácí ani v případě, 
jestliže je přičleněno k rozhodnutí o věci samé, u něhož je stanovena forma 
rozsudku. 

Podle ustanovení § 238a odst. 1 o.s.ř. je dovolání přípustné proti usnesení 
odvolacího soudu, jímž bylo

a) změněno usnesení soudu prvního stupně; to neplatí, jde-li o usnesení o 
nákladech řízení, o příslušnosti, o předběž-ném opatření, o přerušení řízení, o 
pořád-kové pokutě,              o znalečném, o tlumoč-ném, o soudním poplatku, 
o osvobození od soudních poplatků,             o ustanovení zástupce účastníků 
nebo jeho odvolání, o nepřipuš-tění zastoupení, o odměně notáře za prováděné 
úkony soudního komisaře a jeho hoto-vých výdajích, o odměně správce dě-dictví a 
jeho hotových výdajích,

b) rozhodnuto tak, že se zpětvzetí návrhu nepřipouští nebo tak, že se zpětvzetí 
návrhu při-pouští, rozhodnutí soudu prvního stupně zrušuje a řízení zastavuje 
(§ 208); to neplatí          o věcech, v nichž bylo rozhodnuto o peněžitém 
plnění nepřevyšujícím 20.000,- Kč                   a v obchodních věcech 
50.000,- Kč,

c) rozhodnutí soudu prvního stupně zrušeno a řízení zastave-no, popřípadě věc 
byla postou-pena orgánu, do jehož pravomoci ná-leží,

d) odvolacím soudem potvrzeno usnesení soudu prvního stupně, jímž bylo řízení 
zastaveno pro nedostatek pravomoci soudu,

e) odvolání odmítnuto,

f) odvolací řízení zastaveno.

Z uvedeného vyplývá, že dovolání proti výroku o nákladech řízení není z 
hlediska ustanovení § 238a o.s.ř. přípustné [srov. ustanovení § 238a odst. 1 
písm. a) o.s.ř.]. 

Naproti tomu dovolání do výroku, jímž bylo připuštěno zpětvzetí návrhu ohledně 
příslušenství částky 12.000,- Kč, rozsudek soudu prvního stupně byl v tomto 
rozsahu zrušen a řízení bylo ve stejném rozsahu zastaveno, přípustné je [§ 238a 
odst. 1 písm. b) o. s. ř.].

Protože žalobce prohlášením do protokolu při jednání před odvolacím soudem 
dne     17. 9. 1998 vzal žalobu zpět toliko ohledně částky 12.000,- Kč a nikoli 
též ohledně příslušenství této částky, odvolací soud nesprávně, v rozporu s 
ustanovením § 208 o. s. ř., rozhodl též o připuštění zpětvzetí návrhu ohledně 
příslušenství částky 12.000,- Kč, rozsudek soudu prvního stupně v tomto rozsahu 
zrušil a řízení ve stejném rozsahu zastavil. Dovolací soud proto rozsudek 
odvolacího soudu v tomto rozsahu, jakož i v akcesorickém výroku          o 
náhradě nákladů řízení mezi žalobcem a druhou žalovanou podle ustanovení § 243b 
odst. 1 části věty za středníkem o. s. ř. zrušil a podle ustanovení § 243b 
odst. 2 věty první o. s. ř. věc v tomto rozsahu vrátil Krajskému soudu v 
Českých Budějovicích k dalšímu řízení. 

Dovolání proti výroku rozsudku odvolacího soudu, jímž byl zamítavý výrok 
rozsudku soudu prvního stupně potvrzen (jiné výroky rozsudku odvolacího soudu 
již napadeny nebyly - § 242 odst. 1 o.s.ř.), může být za této situace přípustné 
pouze tehdy, jestliže by rozsudek odvolacího soudu trpěl některou z vad 
uvedených v ustanovení § 237 odst. 1 o.s.ř. Přípustnost dovolání z hlediska 
tohoto ustanovení není založena již tím, že dovolatel tvrdí, že rozhodnutí 
odvolacího soudu je postiženo některou z vad uvedených v ustanovení § 237 odst. 
1 o.s.ř.; přípustnost dovolání nastává tehdy, jestliže rozhodnutí odvolacího 
soudu vadou uvedenou v tomto ustanovení skutečně trpí. S tvrzením dovolatele, 
že řízení je postiženo vadou uvedenou v ustanovení § 237 odst. 1 písm. g) 
o.s.ř. dovolací soud nesouhlasí. 

Podle ustanovení § 237 odst. 1 písm. g) o.s.ř. je dovolání přípustné proti 
rozhodnutí odvolacího soudu, jestliže rozhodoval vyloučený soudce nebo byl soud 
nesprávně obsazen, ledaže místo samosoudce rozhodoval senát.

Podle ustanovení § 14 odst. 1 o.s.ř. jsou soudci vyloučeni z projednávání a 
rozhodování věcí, jestliže se zřetelem na jejich poměr k věci, k účastníkům 
nebo jejich zástupcům, lze mít pochybnost o jejich nepodjatosti. 

Námitku podjatosti ve vztahu k soudci JUDr. I. P. vznesl žalobce již ve svém 
odvolání proti rozsudku soudu prvního stupně s odůvodněním, že tento soudce 
působil kdysi  u první žalované jako její pracovník, dokonce na úseku 
zabývajícím se pracovně právní problematikou, kterážto skutečnost vzbuzuje 
pochybnost o jeho nepodjatosti. Touto námitkou se odvolací soud ve svém 
rozhodnutí zabýval a dospěl k závěru, že předseda senátu JUDr. I. P. není 
vyloučen z projednávání a rozhodování v této věci.

Pravomocné rozhodnutí o tom, že soudce není vyloučen z projednávání a 
rozhodování věci sice nebrání dovolacímu soudu posoudit - ve smyslu § 237 odst. 
1 písm. g) o.s.ř. - tuto otázku jinak (srov. rozsudek Vrchního soudu v Praze ze 
dne 24.3.1995 sp. zn. 7 Cdo 69/92 uveřejněný ve Sbírce soudních rozhodnutí a 
stanovisek pod č. 7, ročník 1997), důvody pro jiný závěr však v tomto řízení 
shledány nebyly. Dovolatel pouze opakuje námitky, jež uplatnil v odvolání proti 
rozsudku soudu prvního stupně. Dovolací soud se však zcela ztotožňuje se 
závěry, jež učinil již odvolací soud, zejména v tom, že ze samotné skutečnosti, 
že soudce   JUDr. I. P. byl do roku 1983 v pracovním poměru u první žalované, 
nelze dovozovat, že by bylo možno pochybovat o jeho nepodjatosti. Nelze 
přehlédnout ani skutečnost, že úrazy, jejichž odškodnění, případně pojistné 
plnění na ně navazující, bylo předmětem tohoto řízení, se staly až poté, co 
soudce JUDr. I. P. ukončil svůj pracovní poměr u první žalované. Z výrazného 
časového odstupu, po který soudce JUDr. I. P. už není v pracovním poměru u 
první žalované, kdy vazby k ní přestaly být významné, jakož i ze samotného 
vyjádření tohoto soudce, lze učinil závěr, že zde nejsou pochybnosti o jeho 
nepodjatosti.

Z uvedeného vyplývá, že rozsudek odvolacího soudu není vadou uvedenou v 
ustanovení    § 237 odst. 1 písm. g) o.s.ř. postižen. Protože dovolatel netvrdí 
a ani z obsahu spisu nevyplývá, že by byl postižen jinou vadou uvedenou v 
ustanovení § 237 odst. 1 o.s.ř.      a protože dovolání (s výjimkou zrušených 
výroků)  z důvodů uvedených v ustanovení § 238     a 239 o.s.ř. přípustné není, 
je nepochybné, že dovolání směřuje také proti výroku rozhodnutí, proti němuž 
není tento mimořádný opravný prostředek přípustný. Nejvyšší soud České 
republiky proto dovolání žalobce proti potvrzujícímu výroku rozsudku odvolacího 
soudu podle ustanovení § 243b odst. 4 věty první a   § 218 odst. 1 písm. c) 
o.s.ř. odmítl. 

	Právní názor vyslovený v tomto rozsudku je závazný; v novém rozhodnutí 
o věci rozhodne soud nejen o náhradě nákladů nového řízení a dovolacího řízení, 
ale znovu                i o nákladech původního řízení (§ 243d odst. 1 věta 
druhá a třetí o.s.ř.).

Proti tomuto rozhodnutí není přípustný opravný prostředek.

V Brně 3. října 2000

JUDr. Mojmír  P u t n a, v. r.

předseda senátu

Za správnost vyhotovení: Romana Říčková 
