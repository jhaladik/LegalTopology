Soud: Nejvyšší soud

Spisová značka: 4 Tz 29/2003

Datum rozhodnutí: 01.04.2003

Typ rozhodnutí: Rozsudek




4 Tz 29/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 1. 
dubna 2003 v senátě složeném z předsedy JUDr. Jiřího Pácala a soudců JUDr. 
Juraje Malika   a JUDr. Danuše Novotné stížnost pro porušení zákona, kterou 
podal ministr spravedlnosti České republiky ve prospěch obviněného K. D., t. č. 
ve výkonu vazby ve Vazební věznici v L., proti  usnesení Okresního soudu v Ústí 
nad Labem ze dne 21. 11. 2002, sp. zn.  40 Nt 1825/2002,  a podle § 268 odst. 
2, § 269 odst. 2 a § 270 odst. 1 tr. ř. rozhodl  t a k t o :

Usnesením Okresního soudu v Ústí nad Labem ze dne 21. 11. 2002,  sp. zn. 40 Nt 
1825/2002,  b y l   p o r u š e n   z á k o n   v ustanoveních § 146a odst. 1   
písm. a) a § 148 odst. 1 písm. c) tr. ř. v neprospěch obviněného K. D.

Napadené usnesení s e  z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Ústí nad Labem s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Usnesením státního zástupce Krajského státního zastupitelství v Ústí nad Labem 
ze dne 13. 11. 2002, sp. zn. 2 KZv 118/98, bylo podle § 71 odst. 4 tr. ř. 
rozhodnuto, že obviněný K. D., stíhaný pro trestný čin  zkrácení daně, poplatku 
a jiné podobné povinné platby podle § 148 odst. 1, odst. 3 tr. zák. a pro 
trestný čin padělání a pozměňování veřejné listiny podle § 176 odst. 1 tr. 
zák., se z důvodů uvedených v § 67 písm. a) tr. ř. ponechává nadále ve vazbě.

Proti usnesení státního zástupce Krajského státního zastupitelství v Ústí nad 
Labem ze dne 13. 11. 2002, sp. zn. 2 KZv 118/98, podal stížnost obviněný K. D. 
sám i prostřednictvím svého obhájce JUDr. T. Š.

Usnesením Okresního soudu v Ústí nad Labem ze dne 21. 11. 2002, sp. zn. 40 Nt 
1825/2002, byla stížnost obviněného K. D. podle § 148 odst. 1 písm. c) tr. ř. 
zamítnuta.

Proti  usnesení Okresního soudu v Ústí nad Labem ze dne 21. 11. 2002, sp. 
zn.       40 Nt 1825/2002, podal ministr spravedlnosti České republiky stížnost 
pro porušení zákona ve prospěch obviněného K. D. Vytkl v ní, že zákon byl 
porušen v ustanovení § § 146a odst. 1 písm. a), § 147 odst. 1 a § 148 odst. 1 
písm. c) tr. ř.

V odůvodnění stížnosti pro porušení zákona ministr spravedlnosti uvádí, že 
stížnost obviněného do rozhodnutí státního zástupce Krajského státního 
zastupitelství v Ústí nad Labem byla se spisovým materiálem předložena k 
rozhodnutí Okresnímu soudu v Ústí nad Labem s ohledem na ustanovení § 26 odst. 
1 tr. ř., podle kterého je k provádění úkonů v přípravném řízení příslušný 
okresní soud, v jehož obvodě je činný státní zástupce, který podal příslušný 
návrh. Okresní soud v Ústí nad Labem následně o stížnosti věcně rozhodl. Takový 
postup však v konkrétní věci vycházel z mylného právního názoru a byl v rozporu 
se zákonem. Z příslušných ustanovení trestního řádu totiž vyplývá, že o dalším 
trvání vazby v přípravném řízení podle § 71 odst. 4 tr. ř. rozhoduje státní 
zástupce, nikoliv soud, a jedná se proto o úkon státního zástupce a nikoliv 
soudu; nepřichází proto v úvahu aplikace ustanovení § 26 tr. ř., které jinak 
upravuje příslušnost soudu k provedení úkonů v přípravném řízení. Pro založení 
příslušnosti soudu k úkonům v přípravném řízení podle § 26 tr. ř. je nutnou 
podmínkou návrh státního zástupce, tedy úkon směřující k vydání budoucího 
rozhodnutí. Za návrh nelze považovat rozhodnutí státního zástupce, které má být 
soudem přezkoumáno na podkladě opravného prostředku. Ustanovení § 26 tr. ř. lze 
proto aplikovat jen v případech, kdy státní zástupce v přípravném řízení sám 
nemůže úkon provést, ale musí jeho provedení navrhnout soudu. Rozhodnutí o 
dalším trvání vazby v přípravném řízení podle § 71 odst. 4 tr. ř. je však v 
kompetenci státního zástupce; ten proto nemusí  vydání takového rozhodnutí 
navrhovat soudu, a také z toho důvodu se v řízení o stížnosti proti naznačenému 
usnesení státního zástupce neaplikuje ustanovení § 26 tr. ř. Pro určení 
příslušnosti soudu, který rozhoduje o stížnosti podané proti usnesení, jímž 
státní zástupce rozhodl podle § 71 odst. 4    tr. ř. o dalším trvání vazby, je 
směrodatné ustanovení § 146a tr. ř. Tímto soudem je soud, v jehož obvodu je 
činný státní zástupce, který napadené usnesení vydal. Jde o soud, s jehož 
obvodem působnosti je totožný obvod působnosti státního zástupce, proti jehož 
usnesení stížnost směřuje. To znamená, že o stížnosti proti usnesení okresního 
státního zástupce rozhoduje odpovídající okresní soud a o stížnosti proti 
usnesení krajského státního zástupce odpovídající krajský soud. Z hlediska 
ustanovení § 146a odst. 1 písm. a) tr. ř. nepřichází v úvahu, aby okresní soud 
rozhodoval o stížnosti proti usnesení krajského státního zástupce, i když obvod 
působnosti okresního soudu jinak spadá do obvodu působnosti krajského státního 
zástupce.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Ústí nad Labem ze dne 21. 11. 2002, sp. zn. 40 Nt 1825/2002, byl porušen 
zákon v neprospěch obviněného K. D. ve vytýkaném směru, aby podle § 269 odst. 2 
tr. ř. napadené usnesení zrušil a dále postupoval podle § 270 odst. 1 nebo 
podle § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

V případě projednávané trestní věci rozhodl státní zástupce Krajského státního 
zastupitelství v Ústí nad Labem usnesením ze dne 13. 11. 2002, sp. zn. 2 KZv 
118/98, podle § 71 odst. 4 tr. ř. o dalším trvání vazby obviněného K. D. tím 
způsobem, že jej ponechal nadále ve vazbě.

Podle § 73b odst. 2 tr. ř. rozhoduje o dalším trvání vazby obviněného 
soud          a v přípravném řízení státní zástupce. V tomto ustanovení je po 
novele trestního řádu  provedené zákonem  č. 265/2001 Sb. novým způsobem 
rozdělena pravomoc k rozhodování o dalším trvání vazby podle § 71 tr. ř. V 
přípravném řízení nyní rozhoduje o dalším trvání vazby státní zástupce, nikoli 
soud. Proti usnesení státního zástupce o trvání vazby, a to jak proti 
rozhodnutí o ponechání obviněného ve vazbě, tak i proti rozhodnutí o propuštění 
obviněného z vazby na svobodu, lze podat opravný prostředek, kterým je 
stížnost. O stížnosti proti takovému usnesení rozhoduje soud, jehož příslušnost 
je vymezena v ustanovení § 146a odst. 1 tr. ř., tedy soud, v jehož obvodu je 
činný státní zástupce, který napadené rozhodnutí vydal. Musí přitom jít o soud, 
jehož obvod působnosti je totožný s obvodem působnosti státního zástupce, o 
jehož usnesení jde, to znamená, že o stížnosti proti usnesení okresního 
státního zástupce rozhoduje místně odpovídající okresní soud a že o stížnosti 
proti usnesení krajského státního zástupce rozhoduje místně odpovídající 
krajský soud.

V uvedeném případě naopak nepřichází v úvahu postup podle ustanovení § 26 tr. 
ř., ve kterém je stanovena příslušnost soudu k úkonům v přípravném řízení tím 
způsobem, že k provádění úkonů v přípravném řízení je příslušný okresní soud, v 
jehož obvodě je činný státní zástupce, který podal příslušný návrh. Za takový 
návrh (tj. úkon směřující k vydání budoucího rozhodnutí) nelze pochopitelně 
považovat rozhodnutí státního zástupce o dalším trvání vazby podle § 71 tr. ř., 
stejně tak nelze považovat rozhodování soudu o stížnosti proti rozhodnutí 
státního zástupce o dalším trvání vazby za úkon přípravného řízení ve smyslu 
ustanovení § 26 tr. ř.

Uvedené názory a závěry, ke kterým Nejvyšší soud dospěl, jsou v souladu s 
publikovanou judikaturou (rozhodnutí publikované pod č. 14/1995 Sb. rozh. 
trest.). 

Z výše uvedených skutečností vyplývá, že v případě projednávané trestní věci 
byl podle § 146a odst. 1 tr. ř. k projednání a rozhodnutí o stížnosti 
obviněného K. D. proti usnesení státního zástupce Krajského státního 
zastupitelství v Ústí nad Labem ze dne   13. 11. 2002, sp. zn. 2 KZv 118/98, 
příslušný Krajský soud v Ústí nad Labem, nikoli Okresní soud v Ústí nad Labem. 
Řízení u Okresního soudu v Ústí nad Labem o stížnosti obviněného K. D. proti 
citovanému usnesení státního zástupce Krajského státního zastupitelství v Ústí 
nad Labem proto proběhlo v rozporu se zákonem, v rozporu se zákonem bylo vydáno 
i usnesení Okresního soudu v Ústí nad Labem ze dne 21. 11. 2002, sp. zn. 40 Nt 
1825/2002, kterým byla stížnost obviněného K. D. zamítnuta.

Uvedeným postupem Okresního soudu v Ústí nad Labem bylo současně 
porušeno           i právo obviněného K. D. na zákonného soudce zakotvené v čl. 
38. odst. 1 Listiny základních práv a svobod, které garantuje každému právo, 
aby jeho věc byla projednána před soudem, jehož příslušnost je stanovena v 
souladu se zákonem.

Nejvyšší soud proto podle § 268 odst. 2 tr. ř. vyslovil, že napadeným usnesení 
Okresního soudu v Ústí nad Labem ze dne 21. 11. 2002, sp. zn. 40 Nt 1825/2002, 
byl porušen zákon v ustanovení § 146a odst. 1 a § 148 odst. 1. písm. c) tr. ř. 
v neprospěch obviněného K. D. Nejvyšší soud dále zrušil podle § 269 odst. 2 tr. 
ř. napadené usnesení, jakož  i všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Za takovéto obsahově navazující rozhodnutí nelze považovat rozhodnutí 
o vazbě obviněného K. D. učiněná po podání obžaloby.

Podle § 270 odst. 1 tr. ř. bylo přikázáno Krajskému soudu v Ústí nad Labem, 
jako soudu příslušnému podle § 146a odst. 1 tr. ř., aby věc v potřebném rozsahu 
znovu projednal a rozhodl, tedy aby rozhodl o stížnosti obviněného K. D. proti 
usnesení státního zástupce Krajského státního zastupitelství v Ústí nad Labem 
ze dne 13. 11. 2002, sp. zn. 2 KZv 118/98.

Poučení: Proti tomuto rozhodnutí není opravný prostředek přípustný.

V Brně dne 1. dubna 2003 

Předseda senátu:

JUDr. Jiří Pácal   
