Právní věta: 
Jestliže celní orgán v souladu s ustanoveními § 29 až § 30a zákona č. 191/1999 Sb., o opatřeních  týkajících se dovozu, vývozu a zpětného vývozu zboží porušujícího některá práva duševního  vlastnictví, ve znění pozdějších předpisů účinném do 31. 12. 2012*, a § 23 odst. 6 zákona č.  634/1992 Sb., o ochraně spotřebitele, ve znění pozdějších předpisů, při provádění kontroly na  podnět poškozeného ověřuje pravdivost skutečností uváděných žadatelem v žádosti o provedení dozoru  nad dodržováním povinností stanovených v § 5 odst. 2 zákona o ochraně spotřebitele, jsou výsledky  kontroly použitelné jako důkazní prostředky nejen ve správním řízení, ale i v případném trestním  řízení (srov. přiměřeně č. 34/2014 Sb. rozh. tr.). Takový postup nelze považovat za nepřípustné  obcházení podmínek pro provedení prohlídky jiných prostor a pozemků podle § 82 odst. 2 a § 83a tr.  ř., zvláště pokud celní orgán nemá před provedením kontroly žádné vlastní poznatky o spáchání  trestné činnosti a ani žádné jiné náležitě ověřené skutečnosti nenasvědčují odůvodněnému podezření,  že v kontrolované provozovně je páchána trestná činnost. * Poznámka redakce: Tyto závěry platí i za účinnosti nové právní úpravy obsažené v zák. č. 355/2014  Sb., o působnosti orgánů Celní správy České republiky v souvislosti s vymáháním práv duševního  vlastnictví

Soud: Nejvyšší soud

Spisová značka: 5 Tz 29/2016

Datum rozhodnutí: 20.07.2016

Typ rozhodnutí: ROZSUDEK


Heslo: Důkaz, Prohlídka jiných prostor, Příkaz k prohlídce jiných prostor a pozemků

Dotčené předpisy: § 82 odst. 2 tr. ř., § 83a tr. ř., § 89 odst. 2 tr. ř.

Kategorie rozhodnutí: A


Publikováno ve sbírce pod číslem: 50 / 2016



5 Tz 29/2016-30


ČESKÁ REPUBLIKA 

ROZSUDEK
JMÉNEM REPUBLIKY


	Nejvyšší soud projednal ve veřejném zasedání konaném dne 20. 7. 2016 v 
senátě složeném z předsedy prof. JUDr. Pavla Šámala, Ph. D., a soudců JUDr. 
Blanky Roušalové a JUDr. Bc. Jiřího Říhy, Ph.D., stížnost pro porušení zákona, 
podanou ministrem spravedlnosti České republiky v neprospěch obviněného S. M., 
proti usnesení Okresního soudu v Chomutově ze dne 21. 1. 2015, č. j. 25 T 
9/2014-437, jímž byla podle § 188 odst. 1 písm. b) tr. ř. za použití § 171 
odst. 1 tr. ř. věc obviněného S. M. stíhaného pro přečin porušení práv k 
ochranné známce a jiným označením podle § 268 odst. 1, odst. 3 písm. b) tr. 
zákoníku, postoupena Celnímu úřadu pro Ústecký kraj, a rozhodl podle § 268 
odst. 2 tr. ř.  t a k t o :

	Usnesením Okresního soudu v Chomutově ze dne 21. 1. 2015, č. j. 25 T 
9/2014-437, 

b y l   p o r u š e n   z á k o n

v ustanovení § 188 odst. 1 písm. b) tr. ř. ve spojení s ustanoveními § 171 
odst. 1, § 2 odst. 5, 6 a § 89 odst. 2 tr. ř. ve prospěch obviněného S. M.
	  	

O d ů v o d n ě n í :


I.
Dosavadní průběh řízení

1.	Státní zástupce Okresního státního zastupitelství v Chomutově podal 
dne 13. 1. 2014 obžalobu na obviněného S. M. pro přečin porušení práv k 
ochranné známce a jiným označením podle § 268 odst. 1, odst. 3 písm. b) 
trestního zákoníku (zák. č. 40/2009 Sb., ve znění pozdějších předpisů, dále jen 
„tr. zákoník“), jehož se měl dopustit tím, že v přesně nezjištěné době, nejméně 
pak v období od 9. 1. 2012 do 24. 1. 2012 ve své prodejně s označením „S. M., 
velkoobchod – maloobchod VODA – TOPENÍ – PLYN“, v obci Ú., D., v rozporu s § 8 
zák. č. 441/2003 Sb. o ochranných známkách, v prostorách uvedené prodejny 
skladoval a dále nabízel k prodeji nejméně 28 680 ks svěrného šroubení na 
měděná potrubí, která byla vyhotovena v Číně a neoprávněně označena ochrannou 
známkou IVAR, ke které přísluší výhradní právo společnosti I.V.A.R. S.p.A., se 
sídlem Via IV Novembre 181, 25080 Prevalle (Brescia), Itálie, a tím uváděl do 
oběhu výrobky neoprávněně označené ochrannou známkou, k níž přísluší výhradní 
právo jinému, a takového činu se dopustil ve značném rozsahu.

2.	Okresní soud v Chomutově usnesením ze dne 21. 1. 2015, č. j. 25 T 
9/2014-437, v rámci předběžného projednání obžaloby podle § 188 odst. 1 písm. 
b) tr. ř. za použití § 171 odst. 1 tr. ř. postoupil věc obviněného S. M. 
stíhaného pro shora uvedený skutek, který byl původně kvalifikován jako přečin 
porušení práv k ochranné známce a jiným označením podle § 268 odst. 1, odst. 3 
písm. b) tr. zákoníku, Celnímu úřadu pro Ústecký kraj. V odůvodnění tohoto 
usnesení soud prvního stupně uvedl, že všechny zajištěné důkazy vycházejí 
zejména z kontroly Celního úřadu Chomutov v provozovně obviněného ze dne 24. 1. 
2012, kterou je třeba hodnotit jako prohlídku jiných prostor ve smyslu § 83a 
tr. ř., k níž však neměli pracovníci celního dohledu příslušná zákonná 
oprávnění. Kontrola proběhla na základě žádosti společnosti IVAR CS, spol. s. 
r. o., IČ: 45276935 (dále jen „IVAR CS“), ze dne 17. 1. 2012 o provedení dozoru 
na vnitřním trhu, ve které byly popsány rozdíly mezi originálními výrobky a 
padělky a z níž vyplývalo, že společnost IVAR CS již vzorky padělků zajistila. 
Celní orgán tak měl k dispozici podklady zakládající podezření ze spáchání 
trestného činu alespoň podle § 268 odst. 1 tr. zákoníku, a proto si měl v 
souladu s trestním řádem vyžádat souhlas s provedením prohlídky nebytových 
prostor směřující k zajištění předmětných padělků. Z těchto důvodů Okresní soud 
v Chomutově dospěl k závěru, že na základě důkazů ve věci zajištěných nelze 
rozhodnout o vině obviněného, předmětný skutek by však mohl být posouzen jako 
správní delikt. 

3.	Proti tomuto usnesení podal státní zástupce Okresního státního 
zastupitelství v Chomutově stížnost, kterou však vzal zpět svým podáním ze dne 
4. 2. 2015, č. j. 1 ZT 443/2012-47. Stížnost proti usnesení soudu prvního 
stupně podala i poškozená společnost I.V.A.R. S.p.A., o níž rozhodl Krajský 
soud v Ústí nad Labem tak, že podle § 148 odst. 1 písm. b) tr. ř. ji usnesením 
ze dne 2. 4. 2015, č. j. 5 To 101/2015-461, zamítl, neboť byla podána osobou 
neoprávněnou. 


II.
Stížnost pro porušení zákona

4.	Proti usnesení Okresního soudu v Chomutově ze dne 21. 1. 2015, č. j. 
25 T 9/2014-437, podal dne 5. 5. 2016 ministr spravedlnosti v neprospěch 
obviněného stížnost pro porušení zákona, která byla Nejvyššímu soudu doručena 
dne 11. 5. 2016. Podle ministra spravedlnosti je nesporné, že kontrola 
provozovny v obci Ú., provedená pracovníky Celního úřadu v Chomutově dne 24. 1. 
2012 podle § 30a odst. 2 zákona č. 191/1999 Sb., o opatřeních týkajících se 
dovozu, vývozu a zpětného vývozu zboží porušujícího některá práva duševního 
vlastnictví a o změně některých dalších zákonů, v tehdy účinném znění, byla 
iniciována podáním společnosti IVAR CS ze dne 17. 1. 2012. To ovšem na druhé 
straně neznamená, že by celní orgány, jež disponovaly pouze informacemi 
obsaženými v žádosti společnosti IVAR CS ze dne 17. 1. 2012, musely bez dalšího 
vycházet z toho, že podání je důvodné a že tvrzení v něm obsažená odpovídají 
skutečnosti. Zásadně bez ověření těchto informací tedy nemusely nutně považovat 
toto podání za důvodné, a proto pouze na jeho základě nelze požadovat, aby vždy 
iniciovaly podání návrhu na nařízení prohlídky jiných prostor a pozemků podle § 
83a tr. ř. státním zástupcem, nehledě k tomu, že i soudce, pokud by byl takový 
návrh státním zástupcem podán, by o takovém nařízení prohlídky jiných prostor a 
pozemků musel rozhodovat pouze na základě podání poškozeného subjektu. 

5.	Ministr spravedlnosti ve své stížnosti dále uvedl, že Okresní soud v 
Chomutově zřejmě vycházel, byť to v odůvodnění usnesení výslovně nezmiňuje, z 
argumentace obsažené v usnesení Nejvyššího soudu ze dne 20. 11. 2013, sp. zn. 5 
Tdo 1010/2013, v němž Nejvyšší soud dovodil, že neprovedení prohlídky jiných 
prostor celními orgány za splnění zákonných podmínek představovalo nepřípustné 
obcházení § 83a tr. ř. V této věci – na rozdíl od projednávaného případu – měly 
však celní orgány o páchání trestné činnosti vlastní poznatky, které vyplývaly 
z jejich předchozí služební činnosti. Závěr Okresního soudu v Chomutově, že 
výsledky kontroly provedené Celním úřadem v Chomutově v provozovně obviněného 
nejsou použitelné jako důkaz v trestním řízení, neboť došlo postupem celních 
orgánů k obejití zákona, proto není správný.

6.	V závěru podané stížnosti pro porušení zákona ministr spravedlnosti 
navrhl, aby Nejvyšší soud vyslovil, že usnesením Okresního soudu v Chomutově ze 
dne 21. 1. 2015, č. j. 25 T 9/2014-437, byl porušen zákon v ustanovení § 188 
odst. 1 písm. b) tr. ř. ve spojení s ustanoveními § 171 odst. 1, § 2 odst. 5, 6 
a § 89 odst. 2 tr. ř., a to ve prospěch obviněného S. M. 


III.
Důvodnost stížnosti pro porušení zákona

7.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost výroku napadeného rozhodnutí, proti němuž byla stížnost pro 
porušení zákona podána, v rozsahu a z důvodů v ní uvedených. Zároveň považuje 
Nejvyšší soud za nutné zdůraznit, že zákonnost a odůvodněnost napadeného 
rozhodnutí se v řízení o stížnosti pro porušení zákona podle ustálené 
judikatury (srov. č. 2/1996 Sb. rozh. tr.) posuzuje podle skutkového i právního 
stavu platného v době, kdy bylo rozhodnutí učiněno, popřípadě kdy bylo konáno 
řízení, jež mu předcházelo (ex tunc).

8.	Nejvyššímu soudu byl předložen spisový materiál Okresního soudu v 
Chomutově vedený pod sp. zn. 25 T 9/2014. Nejvyšší soud si rovněž vyžádal 
spisový materiál Celního úřadu pro Ústecký kraj, vedený pod sp. zn. 
3976/2012-086300-021. Z předestřených listinných materiálů se podávají 
následující skutečnosti. 

9.	Společnost IVAR CS podala dne 17. 1. 2012 Celnímu úřadu Chomutov 
žádost o provedení dozoru na vnitřním trhu (č. l. 263 – 264 trestního spisu). V 
žádosti uvedla, že dováží a prodává zboží společnosti IVAR S.p.A., jejíž 
majitelé jsou zároveň společníky společnosti IVAR CS. Poté, co obchodní 
zástupci společnosti IVAR CS na trhu zachytili padělky zboží (svěrné šroubení) 
této společnosti, byly podniknuty kroky k jejich zajištění. Prostřednictvím 
umělého prodejního řetězce byly zakoupeny vzorky padělků od S. M. Padělky 
následně dne 9. 1. 2012 osobně zakoupil v prodejně S. M. i zaměstnanec 
společnosti IVAR CS. Padělané výrobky podle žádosti porušovaly ochrannou známku 
zapsanou ve prospěch společnosti IVAR CS, čímž došlo k porušení zákona č. 
634/1992 Sb., o ochraně spotřebitele, ve znění pozdějších předpisů (dále též 
„ZOS“). K žádosti byla přiložena příloha, obsahující fotografie originálních i 
padělaných výrobků a jejich balení včetně znázorněných rozdílů.

10.	Celní úřad pro Ústecký kraj dne 24. 1. 2012 vydal rozkaz ke službě 
č. 0863UL-13/2012. Na základě tohoto rozkazu byla v prodejně „S. M., 
velkoobchod – maloobchod VODA – TOPENÍ – PLYN“, D., Ú., provedena kontrola. 
Podle protokolu o kontrole ze dne 24. 1. 2012, č. j. 1824/2012-086300-033, se 
kontrola uskutečnila podle § 30a odst. 2 zákona č. 191/1999 Sb., o opatřeních 
týkajících se dovozu, vývozu a zpětného vývozu zboží porušujícího některá práva 
duševního vlastnictví a o změně některých dalších zákonů, ve znění pozdějších 
předpisů (č. l. 220). Jako předmět kontroly byl označen dozor nad dodržováním 
povinností stanovených zákonem č. 634/1992 Sb., o ochraně spotřebitele, ve 
znění pozdějších předpisů. V protokolu se dále uvádí, že při kontrole bylo 
pracovníky Celního úřadu Chomutov nalezeno 28 683 kusů svěrného šroubení na 
měděné potrubí (M svěrné šroubení 15 CU, kód zboží 56124). Uvedené zboží podle 
protokolu porušovalo práva duševního vlastnictví ve smyslu § 5 odst. 2 ZOS, a 
to tím, že se jedná o výrobek nebo zboží, na němž je bez souhlasu majitele 
ochranné známky umístěno označení stejné nebo zaměnitelné s ochrannou známkou, 
porušující práva majitele ochranné známky podle zákona č. 441/2003 Sb., o 
ochranných známkách. Dne 20. 2. 2012 vydal Celní úřad Chomutov protokol o 
zjištěném důvodném podezření z porušení právních předpisů pod č. j. 
3976/2012-086300-033. V něm uvádí, že na základě výše popsané kontroly celní 
úřad pojal důvodné podezření o porušení zákazu klamavé obchodní praktiky podle 
§ 4 odst. 3 věty druhé a § 5 odst. 2 ZOS, čímž došlo k naplnění skutkové 
podstaty správního deliktu podle ustanovení § 24 odst. 1 ZOS.

11.	V rozhodné době upravoval provádění dozoru podle zákona o ochraně 
spotřebitele zákon č. 191/1999 Sb., o opatřeních týkajících se dovozu, vývozu a 
zpětného vývozu zboží porušujícího některá práva duševního vlastnictví, ve 
znění pozdějších předpisů (dále též jen „zákon č. 191/1999 Sb.“), který v 
ustanoveních § 29 až § 30a konkretizoval příslušná oprávnění celních úřadů při 
provádění dozoru. Podle § 29 odst. 1 písm. b) téhož zákona byl při provádění 
dozoru podle zákona o ochraně spotřebitele celník oprávněn vstupovat do 
provozoven a skladových prostor k nabídce, skladování nebo prodeji zboží a dále 
do provozoven a objektů užívaných výrobcem, dovozcem nebo distributorem a 
vyžadovat předložení příslušné dokumentace a poskytnutí pravdivých informací. 
Zákon č. 191/1999 Sb. zároveň předpokládal, že ke kontrole může dojít i na 
základě podnětu, protože podle § 29 odst. 3 tohoto zákona byl celní úřad 
povinen informovat toho, kdo podal podnět ke kontrole, o zjištěném porušení 
právních předpisů nebo o jiných zjištěných nedostatcích a jejich příčinách. Co 
se týče zákona na ochranu spotřebitele, ten v rozhodné době stanovil, že dozor 
nad dodržováním povinností stanovených v § 5 odst. 2, § 7b a § 14a ZOS 
provádějí též celní úřady, přičemž v případě zjištění výrobků nebo zboží, které 
naplňují znaky porušení ustanovení § 5 odst. 2 ZOS, je celní úřad oprávněn 
takovéto výrobky nebo zboží zajistit a následně rozhodnout o jejich propadnutí 
nebo zabrání (§ 23 odst. 6 ZOS). Podle § 5 odst. 2 ZOS se přitom za klamavou 
obchodní praktiku považovalo také nabízení nebo prodej výrobků nebo služeb 
porušujících některá práva duševního vlastnictví, jakož i skladování takových 
výrobků za účelem jejich nabízení nebo prodeje a dále neoprávněné užívání 
označení chráněného podle zvláštního právního předpisu v obchodním styku. V § 
8a ZOS se taktéž výslovně předvídá, že dozorový orgán může vykonat kontrolu na 
podnět majitele práva duševního vlastnictví nebo jiné osoby, která prokázala 
právní zájem ve věci (tyto osoby jsou povinny složit přiměřenou jistotu).

12.	Právní rámec účinný v rozhodné době tak umožňoval celnímu orgánu na 
základě podnětu provést dozor nad dodržováním vybraných ustanovení zákona na 
ochranu spotřebitele, v projednávané věci klamavých obchodních praktik, a za 
tímto účelem vstupovat do provozoven a objektů užívaných výrobcem, dovozcem 
nebo distributorem a případně zboží zadržet (§ 29 odst. 1 a § 29a odst. 1 
zákona č. 191/1999 Sb.). Co se týče využitelnosti takto získaných důkazů v 
trestním řízení, Nejvyšší soud již v usnesení ze dne 20. 11. 2013, sp. zn. 5 
Tdo 1010/2013, uveřejněném pod č. 34/2014 Sbírky soudních rozhodnutí a 
stanovisek, učinil závěry shrnuté v následující právní větě: „Pokud byly za 
využití oprávnění celního úřadu nebo celního ředitelství podle § 41 odst. 3 
zákona č. 353/2003 Sb., o spotřebních daních, ve znění účinném do 31. 12. 2012, 
vstoupit za účelem kontroly do každé provozní budovy, místnosti nebo místa, kde 
jsou vyráběny, zpracovávány nebo skladovány vybrané výrobky, včetně prostor, o 
kterých je známo nebo se dá důvodně předpokládat, že se v nich vybrané výrobky 
vyrábějí, zpracovávají nebo skladují, a to i bytu, který je využíván pro účely 
podnikání, provedeny v souladu se zákonem úkony, které předcházely zahájení 
trestního stíhání, jsou výsledky těchto úkonů využitelné i pro dokazování v 
následujícím trestním řízení. Stejné závěry platí i pro další subjekty, které 
mají na základě zákona obdobné oprávnění, např. policisté (srov. § 40 zákona č. 
273/2008 Sb., o Policii České republiky, ve znění pozdějších předpisů), obecní 
policisté (srov. § 16 zákona č. 553/1991 Sb., o obecní policii, ve znění 
pozdějších předpisů) nebo hasiči (srov. § 5 zákona č. 238/2000 Sb., o hasičském 
záchranném sboru, ve znění pozdějších předpisů). V případě, že je dáno 
odůvodněné podezření ze spáchání trestného činu, nesmí být svévolným využitím 
oprávnění provádět kontrolu nebo jiným výkonem pravomoci příslušného orgánu 
podle zvláštního zákona obcházeny podmínky podle trestního řádu pro provedení 
domovní prohlídky (§ 82 odst. 1 a § 83 tr. ř.), prohlídky jiných prostor a 
pozemků (§ 82 odst. 2 a § 83a tr. ř.), osobní prohlídky (§ 82 odst. 3, 4 a § 
83b tr. ř.) apod.“ 

13.	Ačkoliv tento závěr Nejvyšší soud dovodil ve vztahu k oprávnění 
celního úřadu podle § 41 odst. 3 zákona č. 353/2003 Sb., o spotřebních daních, 
ve znění účinném do 31. 12. 2012, přiměřeně jej lze vztáhnout i k provádění 
dozoru podle zákona o ochraně spotřebitele ve znění účinném v rozhodné době. Ve 
zmíněném usnesení Nejvyšší soud dospěl k závěru, že postup hlídky mobilního 
dohledu celního úřadu, která provedla kontrolu na značení tabákových výrobků, 
představoval nepřípustné obcházení § 83a tr. ř., a proto jsou důkazy získané 
prohlídkou jiných prostor pro trestní řízení v dané věci a zejména pro 
rozhodnutí o vině zcela nepoužitelné. Jednalo se nicméně o situaci, kdy v 
prodejně obviněného již byla jednou kontrola provedena, a to celníky i 
policejním orgánem, kteří měli povolení státního zástupce k prohlídce bytových 
prostor. Na základě výsledků této kontroly bylo proti obviněnému vedeno trestní 
stíhání pro přečiny porušení předpisů o nálepkách a jiných předmětech k 
označení zboží podle § 244 odst. 1 tr. zákoníku a porušení práv k ochranné 
známce a jiným označením podle § 268 odst. 1 tr. zákoníku, které bylo následně 
podmíněně zastaveno. Celní orgán nicméně disponoval dalšími informacemi, že v 
prodejně dochází i nadále k prodeji neznačených tabákových výrobků. Proto v 
krátké době po předchozí kontrole, na základě níž se vedlo trestní stíhání, 
došlo k provedení další kontroly, se zjevným účelem prokázání trestné činnosti 
obviněného. Za této situace, kdy bylo dáno důvodné podezření o spáchání 
trestného činu kontrolovanou osobou, a to i na základě vlastních poznatků 
celního orgánu, Nejvyšší soud považoval postup celního orgánu, který provedl 
fakticky prohlídku jiných prostor bez souhlasu soudce, za obcházení zákona.

14.	K tomu Nejvyšší soud považuje za nutné zdůraznit, že na rozdíl od 
případu, kterého se týká citované rozhodnutí, nebyla v projednávané věci 
provedena kontrola způsobem, který by vzbuzoval důvodné podezření o tom, že 
provedení kontroly bylo cílené s úmyslem zajistit důkazy pro případné trestní 
řízení. Uvedená kontrola byla provedena na základě žádosti společnosti IVAR CS 
o provedení dozoru na vnitřním trhu, kterou podala dne 17. 1. 2012 Celnímu 
úřadu Chomutov (č. l. 263 – 264 trestního spisu). Ze spisového materiálu 
nevyplývá, že by kontrole ze dne 24. 1. 2012 předcházela jiná kontrola, 
zaměřená na padělky výrobků, ani že by S. M. byl již před zahájením kontroly 
trestně stíhán pro porušení práv k ochranné známce a jiným označením podle § 
268 tr. zákoníku. Trestní oznámení bylo společností IVAR CS podáno až 1. 3. 
2012, tedy více než měsíc po kontrole ze dne 24. 1. 2012 (č. l. 2 – 3 spisu). 
Svědek O. K., zaměstnanec společnosti IVAR CS, vypověděl, že k podání trestního 
oznámení došlo až poté, co se nepodařilo mezi společností IVAR CS a S. M. 
dosáhnout smírného řešení (č. l. 104). Skutečnost, že kontrola byla provedena 
na základě žádosti o provedení dozoru činnosti na vnitřním trhu ze dne 17. 1. 
2012, uvedli ve své svědecké výpovědi členové kontrolní hlídky D. Č. (č. l. 
51), V. Š. (č. l. 56), Š. R. (č. l. 61) a vedoucí hlídky J. L. (č. l. 46). 
Spisový materiál neobsahuje žádné indicie, z nichž by bylo možné vyvodit, že 
celní orgány nad rámec žádosti společnosti IVAR CS disponovaly dalšími 
informacemi, které by zavdávaly důvod k podezření z páchání trestné činnosti. 

15.	Nejvyšší soud považuje za nutné dále uvést, že celní orgán, který 
provádí kontrolu na základě podnětu poškozené společnosti, tak činí zejména 
proto, aby ověřil pravdivost informací v něm obsažených a zjistil skutečný 
rozsah protiprávní činnosti (podle daňového dokladu přiloženého k žádosti o 
provedení dozoru na vnitřním trhu bylo při kontrolním nákupu zaměstnancem 
společnosti IVAR CS zakoupeno pouze 6 kusů svěrného šroubení [č. l. 275]). 
Opačný výklad by vedl k tomu, že celní orgány by byly nuceny žádat povolení 
soudu o provedení prohlídky jiných prostor a pozemků podle § 83a tr. ř. i ve 
zcela běžných případech při výkonu své dozorové pravomoci, a to bez ohledu na 
pravdivost či nepravdivost informací obsažených v podnětu ke kontrole. Tomu 
odpovídá i právní úprava v § 8a ZOS, podle níž majitel práva duševního 
vlastnictví nebo jiná osoba, která prokáže právní zájem ve věci, je povinna 
složit jistotu pro případ, že kontrola dozorového orgánu, vykonaná na základě 
podnětu této osoby, neprokáže jeho oprávněnost.

16.	Podklady, které byly celními orgány v rámci kontroly dne 24. 1. 2012 
v prodejně s označením „S. M., velkoobchod – maloobchod VODA – TOPENÍ – PLYN“, 
v obci Ú., D., zpracovány, proto mohly být použity jako důkaz ve smyslu § 89 
odst. 2 tr. ř., podle něhož za důkaz slouží vše, co může přispět k objasnění 
věci. V projednávané věci nebyly zjištěny skutečnosti, které by podle § 89 
odst. 3 tr. ř. vylučovaly použití takovýchto důkazů, neboť nebylo prokázáno, že 
by postupem celního orgánu došlo k získání důkazů nezákonným způsobem nebo při 
obcházení zákona. Okresnímu soudu v Chomutově proto nic nebránilo, aby trestní 
věc obviněného S. M. stíhaného pro skutek, který byl popsán v tomto usnesení a 
původně kvalifikován jako přečin porušení práv k ochranné známce a jiným 
označením podle § 268 odst. 1, odst. 3 písm. b) tr. zákoníku, vedenou pod sp. 
zn. 25 T 9/2014, projednal a rozhodl v hlavním líčení, namísto toho, aby ji 
podle § 188 odst. 1 písm. b) tr. ř. za použití § 171 odst. 1 tr. ř. postoupil 
Celnímu úřadu pro Ústecký kraj. 

17.	Tento závěr je plně v souladu s usnesením Nejvyššího soudu ze dne 
20. 11. 2013, sp. zn. 5 Tdo 1010/2013, v němž Nejvyšší soud v obecné rovině 
dovodil, že pokud hlídka mobilního dohledu celního orgánu provede zákonným 
způsobem úkony, které předcházely zahájení trestního stíhání, v rámci své 
pravomoci, jsou výsledky těchto úkonů využitelné i pro následující trestní 
řízení a mohou být použity jako důkazy ve smyslu § 89 odst. 2 tr. ř. Výjimkou 
je situace, kdy je dáno důvodné podezření o spáchání trestného činu 
kontrolovanou osobou nebo kontrolovanými osobami. Taková situace však s ohledem 
na shora podrobně rozvedené skutečnosti v projednávané věci nenastala.

18.	Ze všech těchto důvodů je třeba přisvědčit názoru ministra 
spravedlnosti uvedenému ve stížnosti pro porušení zákona, že postupem Okresního 
soudu v Chomutově byl porušen zákon v ustanovení § 188 odst. 1 písm. b) tr. ř., 
ve spojení s ustanoveními § 171 odst. 1, § 2 odst. 5, 6 a § 89 odst. 2 tr. ř. 
ve prospěch obviněného S. M., neboť nebyly splněny zákonné podmínky pro 
postoupení věci jinému orgánu.

19.	Nejvyšší soud proto podle § 268 odst. 2 tr. ř.  vyslovil, že 
usnesením Okresního soudu v Chomutově ze dne 21. 1. 2015, č. j. 25 T 
9/2014-437, byl porušen zákon v ustanovení § 188 odst. 1 písm. b) tr. ř., ve 
spojení s ustanoveními § 171 odst. 1, § 2 odst. 5, 6 a § 89 odst. 2 tr. ř ve 
prospěch obviněného S. M. Vzhledem k tomu, že k porušení zákona došlo ve 
prospěch obviněného, byl Nejvyšší soud povinen se omezit ve smyslu § 268 odst. 
2 a 269 tr. ř. pouze na tzv. akademický výrok, kterým vyslovil porušení zákona, 
aniž by napadené usnesení mohl zrušit (srov. § 269 odst. 2 tr. ř.).


P o u č e n í :     Proti tomuto rozsudku není žádný opravný prostředek 
přípustný.


 V Brně dne 20. 7. 2016.

              
                                                                                
   Prof. JUDr. Pavel  Š á m a l , Ph. D.  
							předseda senátu



