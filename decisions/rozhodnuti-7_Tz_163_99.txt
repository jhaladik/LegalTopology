Soud: Nejvyšší soud

Spisová značka: 7 Tz 163/99

Datum rozhodnutí: 04.05.2000

Typ rozhodnutí: Rozsudek




7 Tz 163/99

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal dne 4. května 2000 v senátě složeném z 
předsedy JUDr. Stanislava Rizmana a soudců JUDr. Petra Hrachovce a JUDr. Jana 
Engelmanna stížnost pro porušení zákona, kterou podal ministr spravedlnosti ve 
prospěch obviněného L.  R., nar. 18. 7. 1964, proti usnesení Krajského soudu v 
Praze ze dne  23. 6. 1998, sp. zn. 13 To 244/98, který rozhodoval jako soud 
odvolací v trestní věci vedené u Okresního soudu v Mladé Boleslavi pod sp. zn. 
2 T 454/97, a podle § 268 odst. 2, § 269 odst. 2, § 271 odst. 1 tr. ř. 
rozhodl   t a k t o :

	Usnesením Krajského soudu v Praze ze dne 23. 6. 1998, sp. zn. 13 To 
244/98,  b y l   v neprospěch obviněného  L. R. p o r u š e n   z á k o n    v 
ustanoveních § 254 odst. 1, § 256 tr. ř. a v řízení, které mu předcházelo, v 
ustanoveních § 228 odst. 1 a § 229 odst. 2 tr. ř. Toto usnesení se   z r u š u 
j e . Zrušují se rovněž všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	Z podnětu odvolání obviněného proti rozsudku Okresního soudu v Mladé 
Boleslavi ze dne 9. března 1998, sp. zn. 2 T 454/97, se podle § 258 odst. 1 
písm. f), odst. 2 tr. ř. tento rozsudek   z r u š u j e   ve výroku o náhradě 
škody a výroku, jímž byl  J. D. se zbytkem nároku na náhradu škody odkázán na 
řízení ve věcech občanskoprávních. 

Odůvodnění:

Rozsudkem Okresního soudu v Mladé Boleslavi ze dne 9. 3. 1998, sp. zn. 2 T 
454/97, byl obviněný  L. R. uznán vinným trestným činem krádeže podle § 247 
odst. 1, odst. 3 písm. b) tr. zák. za to, že od počátku roku 1997 do 17. 6. 
1997 v obc Č., okr. M. B., jako zaměstnanec firmy I., spol. s r. o., se sídlem 
v  B. p. B., postupně ze skladu společnosti odcizil dvoje dveře zn. Clermont, 2 
kbelíky sádry, 35 ks kuchyňských madel, 15 ks krabic parket, vše v hodnotě 
212.915,- Kč. Za to mu byl uložen podle § 247 odst. 3 tr. zák. trest odnětí 
svobody v trvání dvou let nepodmíněně. Podle § 39a odst. 1, odst. 2 písm. b) 
tr. zák. byl pro výkon tohoto trestu zařazen do věznice s dozorem. Podle § 228 
odst. 1 tr. ř. bylo obžalovanému uloženo nahradit  J. D., škodu ve výši 
11.420,- Kč, přičemž podle § 229 odst. 2 tr. ř. byl  J. D. se zbytkem nároku na 
náhradu škody odkázán na řízení ve věcech občanskoprávních. Rozsudek obviněný 
napadl odvoláním, na jehož podkladě ve věci rozhodoval Krajský soud v Praze. 
Ten svým usnesením sp. zn. 13 To 244/98 ze dne 23. června 1998 odvolání 
obviněného podle § 256 tr. ř. zamítl. 

Proti tomuto usnesení Krajského soudu v Praze podal ministr spravedlnosti 
stížnost pro porušení zákona ve prospěch obviněného. Ve stížnosti uvádí, že 
podle jeho názoru výrok o vině a trestu, který byl učiněn v předmětném řízení, 
je v souladu se zákonem. Zákonu však odporuje rozhodnutí o náhradě škody v 
adhezním řízení. Z obsahu spisového materiálu nepochybně vyplývá, že obviněný 
svým jednáním způsobil škodu firmě I., spol. s r. o., tato firma však v řízení 
nevystupovala jako poškozený. Poučen o právech poškozeného byl  J. D., který se 
rovněž při svém výslechu připojil k řízení na náhradu škody.  J. D. je a v době 
vedení trestního řízení byl jediným společníkem poškozené firmy. Není a nebyl 
jejím jednatelem. Z úkonu, kterým se připojil k řízení s nárokem na náhradu 
škodu, není zřejmé, že by jednal za kohokoliv jiného, než za svoji osobu. Není 
uvedeno, že jedná za poškozenou firmu, např. na základě zmocnění jednatelky. 
Takové zmocnění není ve spise založeno. K podpisu není připojen otisk razítka 
poškozené firmy. Postup okresního soudu, když za této situace rozhodl o nároku 
na náhradu škody domnělého poškozeného, byl tedy nesprávný. Pokud odvolací soud 
v řízení o odvolání toto pochybení okresního soudu přehlédl a odvolání zamítl, 
porušil rovněž zákon. 

Z těchto důvodů ministr spravedlnosti navrhl, aby Nejvyšší soud České republiky 
podle § 268 odst. 2 tr. ř. vyslovil, že usnesením Krajského soudu v Praze ze 
dne 23. června 1998, sp. zn. 13 To 244/98, byl porušen zákon v ustanoveních §§ 
254 odst. 1, 256, 258 odst. 1 písm. f), odst. 2 a 265 tr. ř. v neprospěch 
obviněného  L. R. a v řízení předcházejícím rozsudkem Okresního soudu v Mladé 
Boleslavi ze dne 9. 3. 1998, sp. zn. 2 T 454/97, v ustaveních §§ 46 a 206 odst. 
2 tr. ř. a ve výroku o povinnosti k náhradě škody podle § 228 odst. 1 tr. ř. Z 
těchto důvodů aby podle § 269 odst. 2 tr. ř. zrušil napadené usnesení Krajského 
soudu v Praze a dále postupoval podle § 270 odst. 1 tr. ř. 

Nejvyšší soud přezkoumal na podkladě stížnosti pro porušení zákona správnost 
všech výroků napadeného usnesení, jakož i řízení, jež mu předcházelo, a dospěl 
k závěru, že zákon porušen byl a to z těch důvodů a v tom směru, které uvádí 
stížnost pro porušení zákona.

Nejvyšší soud především konstatuje, že v řízení před nalézacím soudem bylo z 
hlediska zjištění skutkového stavu věci provedeno dokazování v dostatečném 
rozsahu. Obviněný byl v tomto řízení z činu usvědčen svědectvím  J. D., ale i 
vlastním podrobným doznáním před vyšetřovatelem i před soudem. Výše škody, 
kterou vzal za prokázanou soud prvního stupně, vychází co do množství 
odcizeného zboží důsledně ze zásady in dubio pro reo a i hodnota odcizeného 
zboží, vzhledem k jeho charakteru, byla vyčíslena v souladu se zákonem. Právní 
kvalifikace jednání obviněného jako trestný čin krádeže podle § 247 odst. 1, 
odst. 3 písm. b) tr. zák. je správná. Trest, který byl uložen na samé spodní 
hranici trestní sazby, zohledňuje všechny polehčující okolnosti, včetně 
skutečnosti, že velká část odcizeného zboží byla obviněným vrácena. Na druhé 
straně zohledňuje i fakt předchozího odsouzení obviněného pro majetkovou 
delikvenci, což se projevilo uložením trestu nepodmíněného se zařazením do 
věznice s dozorem. Jinými slovy výrok o vině a trestu je  v souladu se zákonem 
a ani z hlediska procesního neshledal Nejvyšší soud ve vztahu k těmto výrokům 
pochybení. Především je třeba zdůraznit, že obviněnému bylo umožněno uplatnit 
své právo na obhajobu v plné šíři v souladu s trestním řádem. 

Ve shodě se stížností pro porušení zákona však shledal Nejvyšší soud pochybení 
v adhezním řízení. Z celého důkazního řízení je zřejmé, že škoda byla způsobena 
právnické osobě a to firmě I., spol. s r. o., v jejíž vlastnictví se odcizený 
materiál nacházel. V rozporu s trestním řádem však podle práva poškozeného 
nebyla vyrozuměna a poučena právnická osoba, nýbrž  J. D., který byl v době 
trestního stíhání jediným společníkem poškozené firmy, není a nebyl však jejím 
jednatelem. Nebyl rovněž jednatelem zmocněn zastupovat firmu v adhezním řízení. 
V průběhu celého trestního řízení tedy jednal pouze za svou osobu. Protože  J. 
D. jako fyzická osoby nebyl trestním činem obviněného poškozen, nemohl ani v 
řízení jako poškozený vystupovat. K pochybení tedy došlo již v přípravném 
řízení, když příslušné orgány skutečného poškozeného o jeho právech nepoučili a 
neposkytli mu plnou možnost jejich uplatnění. Již soud prvního stupně toto 
pochybení však přehlédl, když si neuvědomil, že práva poškozeného uplatňuje 
osoba, které tato práva nepřísluší a nevyslovil, že onu osobu k hlavnímu líčení 
jako poškozeného nepřipouští. Toto procesní pochybení našlo svůj výraz v 
rozsudku soudu prvního stupně, který podle § 228 odst. 1 tr. ř. zavázal 
obviněného k náhradě škody ve výši 11.420,- Kč J. D. a se zbytkem nároku na 
náhradu škody  J. D.  odkázal na řízení ve věcech občanskoprávních. Protože ve 
věci bylo podáno odvolání, měl odvolací soud podle § 254 odst. 1 tr. ř. 
přezkoumat zákonnost a odůvodněnost všech výroků napadeného rozsudku, proti 
nímž může odvolatel odvolání podat a správnost postupu řízení, které rozsudku 
předcházelo, přihlížeje přitom k vadám, které nebyly odvoláním vytýkány. S 
touto svou povinností se však odvolací soud dostatečně důsledně nevypořádal. 
Přehlédl výše uvedená pochybení a odvolání obviněného podle § 256 tr. ř. 
zamítl. Tím v odvolacím řízení porušil v neprospěch obviněného zákon v 
ustanoveních § 254 odst. 1 a § 256 tr. ř. V řízení, které rozhodnutí odvolacího 
soudu předcházelo, byl soudem prvního stupně porušen zákon v ustanoveních § 228 
odst. 1 a § 229 odst. 2 tr. ř. rovněž v neprospěch obviněného. 

Za této situaci nezbylo Nejvyššímu soudu než napadené usnesení krajského soudu 
zrušit a zrušit rovněž všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 
Protože jsou splněny podmínky § 271 odst. 1 tr. ř. rozhodl po zrušení 
napadeného rozhodnutí Nejvyšší soud ve věci sám tak, že z podnětu odvolání 
obviněného proti rozsudku Okresního soudu v Mladé Boleslavi ze dne 9. března 
1998, sp. zn. 2 T 454/97, podle § 258 odst. 1 písm. f), odst. 2 tr. ř. tento 
rozsudek zrušil ve výroku o náhradě škody a výroku, jímž byl J. D. se zbytkem 
nároku na náhradu škody odkázán na řízení ve věcech občanskoprávních. Nejvyšší 
soud se omezil pouze na zrušení výroku o náhradě škody a výroku o odkazu  J. 
D.  se zbytkem nároku na náhradu škody na řízení ve věcech občanskoprávních 
vzhledem k tomu, že J. D., jako fyzické osobě, trestným činem obviněného žádná 
škoda nevznikla, a v řízení jej vůbec nelze považovat za poškozeného a tedy 
odkázat s nárokem na náhradu škody na řízení ve věcech občanskoprávních. V 
dalších výrocích byl napadený rozsudek okresního soudu v souladu se zákonem, a 
proto byl ponechán beze změn.

Poučení:  Proti tomuto rozsudku není stížnost pro porušení zákona přípustná.

V Brně dne 4. května 2000

Předseda senátu:

JUDr. Stanislav Rizman

