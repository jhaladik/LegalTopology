Soud: Nejvyšší soud

Spisová značka: 4 Tz 195/2003

Datum rozhodnutí: 07.01.2004

Typ rozhodnutí: Rozsudek




4 Tz 195/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 7. 
ledna 2004 v senátě složeném z předsedy JUDr. Juraje Malika a soudců  JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného R. F.,  proti pravomocnému 
usnesení bývalého Vojenského obvodového soudu Olomouc ze dne 10. 10. 1990, čj. 
2 Rtv 216/90-10, 

a rozhodl podle § 268  odst. 2, § 269 odst. 2 a § 270  odst. 1 tr. ř., takto:

Citovaným usnesením byl v ustanovení § 1 zák. č. 119/1990 Sb., o soudní 
rehabilitaci,  a v řízení, které mu předcházelo, v ustanoveních § 2 odst. 5, 
odst. 6 tr. ř. ve znění účinném do 31. 12. 1993, porušen zákon v neprospěch 
obviněného R. F.

Toto usnesení se v celém rozsahu zrušuje spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu.

Okresnímu soudu v Olomouci se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Rozsudkem bývalého Vojenského obvodového soudu Olomouc ze dne 15. 6. 1989, čj. 
3 T 85/89-33, byl obviněný R. F. uznán vinným trestným činem nenastoupení 
služby v ozbrojených silách podle § 269 odst. 1 tr. zák. (ve znění účinném do 
30. 11. 1999), jehož se dopustil jednáním, že „ač mu byl dne 30. 3. 1989 na 
Městské vojenské správě O. vyhlášen povolávací rozkaz řady C č. 122284, který 
odmítl převzít a jenž mu ukládal nastoupit dne 3. 4. 1989 do 12.00 hod. k 
výkonu vojenské základní služby u v. ú. 2071 K. V., v úmyslu vyhnout se trvale 
výkonu vojenské služby povinnost stanovenou v povolávacím rozkaze nesplnil ani 
do 24 hodin po uplynutí lhůty v něm stanovené“. Za to byl odsouzen podle § 269 
odst. 1 tr. zák. k trestu odnětí svobody na 22 měsíců nepodmíněně a podle § 39a 
odst. 1, odst. 2 písm. a) tr. zák. byl pro výkon trestu zařazen do 1. nápravně 
výchovné skupiny. Tento rozsudek nabyl právní moci dnem 13. 7. 1989, když 
usnesením Vyššího vojenského soudu Tábor ze dne 13. července 1989, čj. 3 To 
177/89-44, bylo jako nedůvodné odvolání obviněného zamítnuto.

Usnesením ze dne 10. 10. 1990, čj. 2 Rtv 216/90-10, býv. Vojenský obvodový soud 
Olomouc rozhodl o žádosti obviněného R. F. na soudní rehabilitaci tak, že 
rozsudek býv. Vojenského obvodového soudu Olomouc ze dne 15. 6. 1989, čj. 3 T 
85/89-33, se podle § 14 odst. 1 písm. f) zák. č. 119/90 Sb. zrušuje v celém 
výroku o trestu odnětí svobody a způsobu jeho výkonu a že se současně  zrušují 
všechna další rozhodnutí na zrušený výrok obsahově navazující, pokud vzhledem 
ke změně, k níž zrušením došlo, pozbyla podkladu. Toto usnesení nabylo právní 
moci dnem 10. 10. 1990, když oprávněnými subjekty nebylo napadeno opravným 
prostředkem. V následném hlavním líčení rozhodl býv. Vojenský obvodový soud 
Olomouc dne 10. 10. 1990 rozsudkem čj. 2 Rtv 216/90 tak, že „při nezměněném 
výroku o vině trestným činem nenastoupení služby v ozbrojených silách podle § 
269 odst. 1 tr. zák. z rozsudku zdejšího soudu ze dne 15. 6. 1989 sp. zn. 3 T 
85/89, který nabyl právní moci dne 13. 7. 1989 usnesením Vyššího vojenského 
soudu v Táboře pod spis. zn. 3 To 177/89, se podle § 24 odst. 1 písm. a) tr. 
zák. upouští od potrestání“. I tento rozsudek nabyl právní moci dnem vyhlášení, 
když obviněný se vzdal odvolání nejen za sebe ale i za další osoby, které podle 
zákona mohly v jeho prospěch podat odvolání, a také vojenský prokurátor se  
práva odvolání vzdal. 

Proti pravomocnému usnesení býv. Vojenského obvodového soudu  Olomouc ze dne 
10. 10. 1990, čj. 2 Rtv 216/90-10, kterým bylo rozhodnuto, že R. F. je účasten 
soudní rehabilitace a podle § 14 odst. 1 písm. f) zákona č. 119/1990 Sb., o 
soudní rehabilitaci,  se v rozsudku býv. Vojenského obvodového soudu Olomouc ze 
dne 15. 6. 1989, čj. 3 T 85/89-33, zrušuje výrok o trestu, podal ministr 
spravedlnosti podle § 266 odst. 1 tr. ř. stížnost pro porušení zákona. 
Citovanému usnesení vytýká, že vojenský obvodový soud se ve smyslu  § 1 odst. 
1, 2 zák. č. 119/1990 Sb. nevypořádal i s otázkou, zda jsou v této věci dány 
podmínky pro zrušení odsuzujícího rozsudku za čin, který v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních právních normách zákon označoval 
za trestný. Podle ministra spravedlnosti mělo být vzato v úvahu, že činy které 
směřovaly k uplatnění práv a svobod občanů zaručených ústavou a vyhlášených ve 
Všeobecné deklaraci lidských práv a navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem, kterému odporovalo 
rovněž jejich stíhání a odsouzení. Bylo povinností soudu, aby v řízení o soudní 
rehabilitaci zjišťoval důvody vadnosti původního přezkoumávaného rozhodnutí, 
jež jsou demonstrativně uvedeny v ustanovení § 14 odst. 1 písm. f/ (správně § 
14 odst. 1) zákona č. 119/1990 Sb. V souladu s ustanovením § 2 odst. 5, 6 
trestního řádu v tehdy platném znění, měl být zjištěn skutečný stav věci a při 
rozhodování z něho mělo být vycházeno. Ministr spravedlnosti konstatuje, že 
býv. Vojenský obvodový soud v Olomouci výše uvedeným povinnostem nedostál, když 
shledal správnými skutkové i právní závěry z původního odsuzujícího rozsudku a 
pouze uložený trest jako zjevně nepřiměřený zrušil, přičemž se vůbec nezabýval 
základní, pro posouzení věci rozhodující okolností, kterou je tvrzení 
obviněného o důvodech, pro které vojenskou službu nenastoupil.   

V další části stížnosti pro porušení zákona je pak uvedeno, že je napadán nejen 
výrok shora uvedeného usnesení ze dne 10. 10. 1990, ale v řízení, jež mu 
předcházelo i výroky o vině a trestu z rozsudku býv. Vojenského obvodového 
soudu v Olomouci ze dne 15. 6. 1989, čj. 3 T 85/89-33 a výrok usnesení býv. 
Vyššího vojenského soudu v Táboře ze dne 13. 7. 1989, čj. 3 To 177/89-44, 
kterým rozhodl podle § 256 tr. ř.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že pravomocným usnesením 
býv. Vojenského obvodového soudu Olomouc ze dne 10. 10. 1990, čj. 2 Rtv 
216/90-10, a v řízení, jež mu předcházelo, byl porušen zákon v ustanovení § 2 
odst. 5, 6 a § 314 odst. 2 tr. ř. v tehdy platném znění a v § 1 odst. 1, 2 
zákona č. 119/1990 Sb., o soudní rehabilitaci, ve znění zákona č. 47/1991 Sb., 
v neprospěch obviněného R. F., aby podle § 269 odst. 2 tr. ř. napadené usnesení 
i rozsudek býv. Vojenského obvodového soudu Olomouc ze dne 15. 6. 1989, čj. 3 T 
85/89-33, ve spojení s usnesením bývalého Vyššího vojenského soudu Tábor ze dne 
13. 7. 1989, čj. 3 To 177/89-44, zrušil a podle § 270 odst. 1 tr. ř. přikázal 
Okresnímu soudu v Olomouci, aby věc v potřebném rozsahu znovu projednal a 
rozhodl. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 zák. č. 119/1990 Sb., o soudní rehabilitaci, v jeho původním znění, 
protože  v době vydání napadeného usnesení ještě zákon č. 47/1991 Sb., kterým 
toto ustanovení bylo rozděleno do odstavců, neexistoval (dále též jen 
„rehabilitační zákon“), účelem tohoto zákona  je zrušit odsuzující  soudní 
rozhodnutí za činy,  které   v  rozporu  s   principy  demokratické  
společnosti respektující občanská politická práva a svobody zaručené ústavou a 
vyjádřené v mezinárodních dokumentech a mezinárodních právních normách zákon 
označoval za trestné, umožnit rychlé  přezkoumání případů osob takto 
protiprávně odsouzených  v důsledku porušování zákonnosti  na  úseku   
trestního  řízení, odstranit  nepřiměřené tvrdosti  v používání  represe,  
zabezpečit  neprávem  odsouzeným osobám  společenskou  rehabilitaci  a  
přiměřené hmotné odškodnění a umožnit  ze  zjištěných   nezákonností  vyvodit  
důsledky  proti osobám, které platné zákony vědomě nebo hrubě porušovaly. Činy, 
které  směřovaly k uplatnění  práv a svobod  občanů zaručených ústavou  a 
vyhlášených ve  Všeobecné deklaraci lidských práv a v  navazujících  
mezinárodních   paktech  o  občanských a politických  právech,  byly  
československými  trestními  zákony prohlášeny   za   trestné     v   rozporu   
s   mezinárodním  právem a mezinárodnímu  právu  odporovalo  také  jejich  
trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat  ve věcech, v nichž bylo v  době od 
25. února 1948 do  1. ledna 1990 vyhlášeno odsuzující  soudní rozhodnutí,  jež 
nabylo  právní moci,  pro jiné zločiny,  trestné činy,  přečiny nebo  přestupky 
neuvedené  v § 2, spáchané po 5. květnu 1945, mimo jiné též  pro  trestný  čin  
nenastoupení  služby v ozbrojených silách  podle  §  269 odst. 1 zákona  č. 
140/1961 Sb. Býv. Vojenský obvodový soud Olomouc, který v této věci přezkumné 
řízení podle rehabilitačního zákona na základě žádosti obviněného R. F. 
prováděl, se však důsledně cit. účelem rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Vojenského obvodového soudu Olomouc ze dne 15. 6. 
1989, čj. 3 T-85/89, sice zabýval, nikoliv však z pohledu těch závěrů Ústavního 
soudu ČR, na něž ministr spravedlnosti ve stížnosti pro porušení zákona 
poukazuje. Vyplývá to z následující věty odůvodnění: „…je třeba konstatovat, že 
skutek popsaný ve výroku rozsudku se skutečně stal a že i dnes po právní 
stránce zakládá znaky trestného činu podle § 269 odst. 1 tr. zák. …“. Výrok o 
vině uvedeným trestným činem nenastoupení služby v ozbrojených silách  podle  § 
269 odst. 1 tr. zák. proto ponechal nedotčený jako správný a jako nepřiměřený 
„dnešním změněným podmínkám společenským a právním“ zrušil toliko výrok o 
trestu odnětí svobody a způsobu jeho výkonu.    

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, avšak z roku 
1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v nenastoupení služby v ozbrojených silách v 
roce 1953 za trestný čin. 

Tyto závěry lze vztáhnout i na tento projednávaný případ, i když obviněný 
odmítl výkon vojenské služby již za platnosti ústavního zákona č. 100/1960 Sb., 
jehož ustanovení zaručující svobodu víry byla poněkud odlišná a svobodu svědomí 
výslovně vůbec nezaručovala.

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu Olomouc, pokud v uvedených intencích nepřezkoumal též výrok o vině 
trestným činem nenastoupení služby v ozbrojených silách podle § 269 odst. 1 tr. 
zák., porušil zákon v ustanovení § 1 zák. č. 119/1990 Sb., o soudní 
rehabilitaci, a v řízení, které mu předcházelo v ustanoveních § 2 odst. 5, 
odst. 6 tr. ř., ve znění účinném do 31. 12. 1993, v neprospěch obviněného R. F. 

Jako důsledek toho, že bylo vysloveno porušení zákona v neprospěch obviněného 
R. F., Nejvyšší soud podle § 269 odst. 2 tr. ř. zrušil v celém rozsahu nejen 
napadené usnesení, nýbrž i všechna další rozhodnutí, na toto usnesení obsahově 
navazující, pokud vzhledem ke změně, k níž došlo jeho zrušením, pozbyla 
podkladu. Týká se to zejména  následného rozsudku býv. Vojenského obvodového 
soudu Olomouc ze dne 10. 10. 1990,   čj. 2Rtv-216/90-15. Nemohl však akceptovat 
návrh ministra spravedlnosti,  aby zrušil též rozsudek býv. Vojenského 
obvodového soudu Olomouc ze dne 15. 6. 1989, čj. 3 T- 85/89-33 a usnesení býv. 
Vyššího vojenského soudu Tábor ze dne 13. 7. 1989, čj. 3 To 177/89, neboť 
porušení zákona v neprospěch obviněného těmito rozhodnutími Nejvyšší soud 
nevyslovil, což ostatně ministr spravedlnosti v petitu stížnosti pro porušení 
zákona ani nenavrhoval. V tomto směru se odkazuje na znění ustanovení § 269 
odst. 2, věty první, tr. ř. (Byl-li však porušen zákon  v neprospěch 
obviněného, zruší Nejvyšší soud zároveň s výrokem uvedeným  v § 268 odst. 2 
napadené rozhodnutí nebo jeho část, popřípadě též vadné řízení mu 
předcházející.). Nedostatek toho, že stížnost pro porušení zákona byla výslovně 
podána jen proti usnesení býv. Vojenského obvodového soudu Olomouc ze dne 10. 
10. 1989, čj. 2 Rtv 216/90-10 (viz uvozovací odstavec písemného vyhotovení 
stížnosti pro porušení zákona), nebylo možno napravit problematickou větou v 
odůvodnění stížnosti pro porušení zákona, že „je napadán nejen výrok usnesení  
býv. Vojenského obvodového soudu Olomouc ze dne 10. 10. 1989, čj. 2 Rtv 
216/90-10, vyslovený podle § 14 odst. 1 písm. f) zákona  č. 119/1990 Sb., o 
soudní rehabilitaci, ale v řízení, jež mu předcházelo, též výroky o vině i 
trestu z rozsudku bývalého Vojenského obvodového soudu v Olomouci ze dne 15. 6. 
1989 čj. 3 T 85/89-33 a výrok usnesení bývalého Vyššího vojenského soudu v 
Táboře ze dne  13. 7. 1989 čj. 3 To 177/89-44 vyslovený podle § 256 trestního 
řádu, a to v celém rozsahu“, když řízení, které napadenému rozhodnutí 
předcházelo začalo podáním žádosti o rehabilitaci ze dne 22. 8. 1990. 

V souladu s návrhem ministra spravedlnosti přikázal poté Nejvyšší soud 
Okresnímu soudu v Olomouci, aby podle § 270 odst. 1 tr. ř.  věc v potřebném 
rozsahu znovu projednal a rozhodl. Konkrétně to znamená na základě trestního 
spisu býv. Vojenského obvodového soudu Olomouc sp. zn. 3 T 85/89 ve veřejném 
zasedání znovu rozhodnout o žádosti  obviněného R. F. na zahájení 
rehabilitačního řízení podle zák. č. 119/1990 Sb.,  přičemž rozhodující soud v 
intencích výše citovaného právního názoru Ústavního soudu, znovu posoudí 
jednání obviněného podle zákonů a norem mezinárodního práva, jimiž byla 
tehdejší ČSSR vázána, platných v roce 1989, a to i z hlediska jakou alternativu 
umožňoval tehdejší právní řád k výkonu základní vojenské služby pro případy, 
kdyby její výkon vedl k popření náboženského přesvědčení jednotlivce. Podle § 
270 odst. 4 tr. ř. bude okresní soud při novém rozhodování vázán právním 
názorem, který v tomto rozsudku vyslovil Nejvyšší soud. Zruší-li pak v původním 
rozsudku též výrok o vině bude dosaženo toho, co požadovala stížnost pro 
porušení zákona nekoncepčně na Nejvyšším soudu, když teprve řádné provedení 
rehabilitačního řízení ve shora uvedených intencích může v takové rozhodnutí 
vyústit.    

Poučení: Proti rozhodnutí Nejvyššího soudu, nestanoví-li zákon jinak, není 
stížnost  pro porušení zákona přípustná (§ 266 odst. 1, věta druhá,  tr. 
ř.).    

V Brně dne 7. ledna 2004

Předseda senátu:

JUDr. Juraj  M a l i k  

	

	
