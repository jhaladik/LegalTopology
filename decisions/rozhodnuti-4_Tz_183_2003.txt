Soud: Nejvyšší soud

Spisová značka: 4 Tz 183/2003

Datum rozhodnutí: 03.12.2003

Typ rozhodnutí: Rozsudek




4 Tz 183/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 3. 
prosince 2003 v senátě složeném z předsedy JUDr. Juraje Malika a 
soudců                    JUDr. Františka Hrabce a JUDr. Jiřího Pácala stížnost 
pro porušení zákona podanou ministrem spravedlnosti ve prospěch obviněného J. 
B.,  proti usnesení bývalého Vojenského obvodového soudu Brno ze dne 4. 
listopadu 1991, čj. 3 Rtv 31/91-15, 

a rozhodl podle § 268  odst. 2, § 269 odst. 2 a § 270 odst. 1 tr. ř., takto:

Citovaným usnesením byl v ustanoveních § 1 odst. 1, odst. 2 zák. č. 119/1990 
Sb., o soudní rehabilitaci, ve znění zák. č. 47/1991 Sb., a v řízení, které mu 
předcházelo v ustanoveních § 2 odst. 5, odst. 6 tr. ř., ve znění účinném do 31. 
12. 1993, porušen zákon v neprospěch obviněného J. B.

Toto usnesení se v celém rozsahu zrušuje spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu.

Městskému soudu v Brně se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Ve výroku citovaným usnesením býv. Vojenský obvodový soud Brno rozhodl o 
žádosti obviněného J. B. na soudní rehabilitaci tak, že rozsudek Nižšího 
vojenského soudu v Brně PSP 47 ze dne 31. 3. 1953, sp. zn. Vt 24/52, se podle § 
14 odst. 1 písm. f) zák. č. 119/90 Sb. zrušuje ve výroku o trestu a podle § 14 
odst. 3 téhož zákona se zrušují všechna další rozhodnutí na zrušenou část 
obsahově navazující, pokud vzhledem ke změnám, k nimž došlo zrušením, pozbyla 
podkladu. Toto usnesení nabylo právní moci dnem 4. listopadu 1991, když jak 
obviněný, tak tehdejší vojenský obvodový prokurátor se práva stížnosti vzdali. 
Usnesením Vojenského obvodového soudu v Brně ze dne 12. prosince 1991, čj. 3 
Rtv 31/91-23, bylo rozhodnuto, že podle čl. V z důvodů části II čl. III odst. 5 
je obviněný J. B. účasten amnestie prezidenta republiky ze dne 9. 5. 1960 a 
trestní stíhání pro skutek spočívající v tom, že dne 23. 1. 1952 u svého útvaru 
v T. odmítl převzít vojenský stejnokroj a konat vojenskou základní službu, 
přičemž se odvolával na to, že se to příčí jeho náboženskému vyznání, neboť je 
vyznavačem víry Svědků Jehovových, v němž byl spatřován trestný čin vyhýbání se 
služební povinnosti podle § 270 odst. 1 písm. b)  zák. č. 86/50 Sb., se 
zastavuje. Po prohlášení obviněného, že podle § 15 odst. 3 zák. č. 119/1990 Sb. 
trvá na projednání věci rozhodl bývalý Vojenský obvodový soud Brno dne 30. 
ledna 1992 rozsudkem čj. 3 Rtv 31/91-32 tak, že při nezměněném výroku o vině 
rozsudku Nižšího vojenského soudu v Brně PSP 47 ze dne 31. 3. 1953, sp. zn. Vt 
24/52, kterým byl uznán vinným trestným činem vyhýbání se služební povinnosti 
podle § 270 odst. 1 písm. b)  zák. č. 86/50 Sb., se z důvodů § 227 tr. ř. 
obviněnému J. B. trest neukládá. Tento rozsudek, který rovněž nebyl napaden 
odvoláním, nabyl právní moci dnem 18. února 1992.

Proti usnesení býv. Vojenského obvodového soudu Brno ze dne 4. listopadu 
1991,    čj. 3 Rtv 31/91-15, podal ministr spravedlnosti ve prospěch obviněného 
J. B. stížnost pro porušení zákona. V ní vojenskému obvodovému soudu vytýká, že 
ve věci sp. zn.  3 Rtv 31/91 pochybil, když v rehabilitačním řízení ponechal 
výrok o vině obviněného J. B. nezměněný. Z napadeného usnesení a také z dalších 
navazujících rozhodnutí je zřejmé, že důvodem odmítnutí vojenské služby bylo 
náboženské přesvědčení obviněného J. B., aniž by byla vyhodnocena konkrétní 
situace v době, kdy došlo k trestné činnosti obviněného. Jednalo se o situaci, 
kdy přes obecně deklarovanou náboženskou svobodu, nebyla současně zajištěna 
možnost tuto svobodu, v případě konfliktu s danými občanskými povinnostmi, 
realizovat. Nebylo přiměřeně vzato v úvahu ani základní právo obviněného 
vyplývající z čl. 15 odst. 1 Listiny základních práv a svobod, tedy právo na 
svobodu svědomí, které nelze zaměňovat se svobodou víry, ani se svobodou 
náboženskou, zejména když motiv jednání pod imperativem svědomí je v případě 
odmítání vojenské služby považovat za určující. V té souvislosti se ministr 
spravedlnosti odvolal na nález Ústavního soudu ČR ze dne 26. 3. 2003, sp. zn. 
Pl. ÚS 42/02. Na základě toho navrhl, aby Nejvyšší soud podle § 268  odst. 2 
tr. ř. vyslovil, že usnesením býv. Vojenského obvodového soudu Brno ze dne 4. 
listopadu 1991, čj. 3 Rtv 31/91-15, byl v neprospěch obviněného J. B. porušen 
zákon v ustanovení § 1 odst. 1, odst. 2 zákona č. 119/1990 Sb., o soudní 
rehabilitaci a v ustanovení  § 2 odst. 6 tr. ř. v tehdy platném znění ve vztahu 
k ustanovení § 270 odst. 1 písm. b) trestního zákona č. 80/1950 Sb., aby podle 
§ 269 odst. 2 tr. ř. toto usnesení, jakož i všechna rozhodnutí na něj 
navazující, zrušil a dále postupoval podle § 270 odst. 1 tr. ř. 

Ve veřejném zasedání konaném o stížnosti pro porušení zákona státní zástupkyně 
Nejvyššího státního zastupitelství konkretizovala navrhovaný postup podle § 270 
odst. 1 tr. ř. tak, aby věc byla přikázána k novému projednání a rozhodnutí 
Městskému soudu v Brně. Obhájce obviněného, který se s obsahem stížnosti pro 
porušení zákona jinak ztotožnil, navrhl zvážit možnost rozhodnutí podle § 271 
odst. 1 tr. ř. ve věci samé a obviněného zprostit obžaloby.    

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění zákona 
č. 47/1991 Sb. (dále též jen „rehabilitační zákon“), účelem tohoto zákona  je 
zrušit odsuzující  soudní rozhodnutí za činy,  které   v  rozporu  s   
principy  demokratické  společnosti respektující občanská politická práva a 
svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé  
přezkoumání případů osob takto protiprávně odsouzených  v důsledku porušování 
zákonnosti  na  úseku   trestního  řízení, odstranit  nepřiměřené tvrdosti  v 
používání  represe,  zabezpečit  neprávem  odsouzeným osobám  společenskou  
rehabilitaci  a  přiměřené hmotné odškodnění a umožnit  ze  zjištěných   
nezákonností  vyvodit  důsledky  proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení činy, které  směřovaly k 
uplatnění  práv a svobod  občanů zaručených ústavou  a vyhlášených ve  
Všeobecné deklaraci lidských práv a v  navazujících  mezinárodních   paktech  
o  občanských a politických  právech,  byly  československými  trestními  
zákony prohlášeny   za   trestné   v   rozporu   s   mezinárodním  právem a 
mezinárodnímu  právu  odporovalo  také  jejich  trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat  ve věcech, v nichž bylo v  době od 
25. února 1948 do  1. ledna 1990 vyhlášeno odsuzující  soudní rozhodnutí,  jež 
nabylo  právní moci,  pro jiné zločiny,  trestné činy,  přečiny nebo  přestupky 
neuvedené  v § 2, spáchané po 5. květnu 1945, mimo jiné též  pro  trestný  čin  
vyhýbání se služební povinnosti podle § 270 odst. 1 písm. b)   zákona  č. 
86/1950  Sb. Býv. Vojenský obvodový soud Brno, který v této věci přezkumné 
řízení podle rehabilitačního zákona na základě žádosti obviněného J. B. 
prováděl, se však důsledně cit. účelem rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Nižšího vojenského soudu Brno PSP 47 ze dne 31. 3. 
1953, sp. zn. Vt 24/52, blíže nezabýval, protože jej považoval za správný a 
zaměřil se jen na otázku přiměřenosti trestu. Vyplývá to z následujících vět 
odůvodnění: „Nižší vojenský soud v Brně provedl u hlavního líčení v potřebném 
rozsahu dokazování a správně zjistil skutkový stav. Bylo nepochybně prokázáno, 
že J. B. po propuštění z výkonu trestu rozsudkem Nižšího voj. soudu v 
Bratislavě sp. zn. Vt 39/50-II byl odeslán k voj. útvaru do T., kde nastoupil 
dne 23. 1. 1952. Při vystrojování si obviněný odmítl obléci vojenský stejnokroj 
a vykonávat voj. činnou službu s odůvodněním, že mu to nedovoluje jeho 
náboženské přesvědčení, jelikož je Svědkem Jehovovým. K takto zjištěnému 
jednání se obviněný u hlavního líčení plně doznal. Vojenskému soudu proto nelze 
nic vytknout z hlediska správného skutku, pokud byl uznán vinným trestným činem 
vyhýbání se služební povinnosti podle § 270 odst. 1 písm. b) zák. č. 86/1950  
Sb.“. Z odůvodnění tohoto rozhodnutí dále vyplývá, že býv. Vojenský obvodový 
soud Brno vycházel ze zjištění rozsudku býv. Nižšího vojenského soudu Brno PSP 
47 ze dne 31. 3. 1953, sp. zn. Vt 24/52, (který tč. není k dispozici, neboť dle 
sdělení Vojenského ústředního archivu P. ze dne 14. 2. 2003, byl zatopen při 
loňských povodních), že obviněný J. B. „dne 23. 1. 1952 u svého útvaru v T., 
odmítl převzít vojenský stejnokroj a konat vojenskou základní službu, přičemž 
se odvolával na to, že se to příčí jeho náboženskému vyznání, neboť je 
vyznavačem víry Svědků Jehovových“.  

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval i tehdejší Ústavou 9. 
května č. 150/1948 Sb. zaručené právo na svobodu svědomí a náboženského 
přesvědčení. Ačkoli totiž cit. ústava  deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí tak negovala i v § 34 odst. 2 tak, když 
stanovila každému občanu povinnost mj. konat vojenskou službu. Navíc v době, 
kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající ve vyhýbání se služební povinnosti v roce 1952 
za trestný čin. 

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu Brno, pokud  nepřezkoumal též výrok o vině trestným činem vyhýbání se 
služební povinnosti podle § 270 odst. 1 písm. b) zák. č. 86/1950  Sb., a to ve 
smyslu těchto závěrů, porušil zákon v ustanoveních § 1 odst. 1, odst. 2 zák. č. 
119/1990 Sb., o soudní rehabilitaci, ve znění zák. č. 47/1991 Sb., a v řízení, 
které mu předcházelo v ustanoveních § 2 odst. 5, odst. 6 tr. ř., ve znění 
účinném do 31. 12. 1991, v neprospěch obviněného J. B.  Jako důsledek této 
skutečnosti Nejvyšší soud podle § 269 odst. 2 tr. ř. zrušil v celém rozsahu 
nejen napadené usnesení, nýbrž i všechna další rozhodnutí, na toto usnesení 
obsahově navazující, pokud vzhledem ke změně, k níž došlo jeho zrušením, 
pozbyla podkladu. Týká se to zejména  usnesení býv. Vojenského obvodového soudu 
Brno o zastavení trestního stíhání ze dne 12. prosince 1991, čj. 3 Rtv 31/91-23 
a následného rozsudku téhož soudu ze dne 30. ledna 1992, čj. 3 Rtv 31/91-32.

Návrhu obhájce, aby Nejvyšší soud ve věci sám meritorně rozhodl, tj. aby zrušil 
rozsudek býv. Nižšího vojenského soudu v Brně PSP 47 ze dne ze dne 31. 3. 1953, 
sp. zn. Vt 24/52, nebylo možno vyhovět. Podle § 271 odst. 1 tr. ř. může 
Nejvyšší soud při zrušení napadeného rozhodnutí také sám ve věci rozhodnout 
jen, je-li možno rozhodnutí učinit na podkladě skutkového stavu, který byl v 
napadeném rozhodnutí správně zjištěn. Tuto podmínku neshledal Nejvyšší soud 
splněnou (napadené rozhodnutí neobsahuje žádná skutková zjištění) a jako další 
překážku bránící takovému postupu spatřoval v tom, že neměl k dispozici nejen 
původní trestní spis sp. zn. Vt 24/52, ale ani původní rozsudek v této věci. Za 
této situace proto nezbylo než Městskému soudu v Brně, jako soudu nyní věcně i 
místně příslušnému, přikázat, aby věc v potřebném rozsahu znovu projednal a 
rozhodl. Konkrétně to znamená vyžádat znovu od Vojenského ústředního archivu P. 
zachované písemnosti o odsouzení obviněného v trestní věci Vt 24/52 býv. 
Nižšího vojenského soudu Brno PSP 47 (po jejich plánované rekonstrukci) a pak 
na základě nich, případně dalších použitelných důkazů, ve veřejném zasedání 
znovu rozhodnout o návrhu obviněného J. B. na zahájení rehabilitačního řízení 
podle zák. č. 119/1990 Sb., přičemž rozhodující soud bude podle § 270 odst. 4 
tr. ř. vázán právním názorem, který v tomto rozsudku vyslovil Nejvyšší soud a 
je povinen provést procesní úkony jím nařízené. Dříve však než Městský soud v 
Brně znovu v rehabilitačním řízení ve věci rozhodne, bude si muset vzhledem k 
existujícím záznamům v opise rejstříku trestů o odsouzení obviněného J. B. býv. 
Nižším vojenským soudem Bratislava a Krajským soudem vojenským Bratislava, 
ujasnit, zda v případě jeho odsouzení rozsudkem býv. Nižšího vojenského soudu 
Brno PSP 47 ze dne 31. 3. 1953 nedošlo k opětovnému odsouzení pro týž trestný 
čin, tj. k porušení zásady ne bis in idem. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 3. prosince 2003

Předseda senátu:

JUDr. Juraj  M a l i k   

	

	

	

	
