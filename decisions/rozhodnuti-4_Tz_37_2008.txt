Soud: Nejvyšší soud

Spisová značka: 4 Tz 37/2008

Datum rozhodnutí: 13.05.2008

Typ rozhodnutí: ROZSUDEK




4 Tz 37/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
května 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněné J.  V., proti usnesení státní zástupkyně 
Okresního státního zastupitelství v Písku ze dne 24. 10. 2007, sp. zn. ZT 
334/2007, a podle § 268 odst. 2,  § 269 odst. 2  a  § 270  odst. 1 tr. ř. 
rozhodl  t a k t o :

Usnesením státní zástupkyně Okresního státního zastupitelství v Písku ze dne 
24. 10. 2007, sp. zn. ZT 334/2007,  b y l   p o r u š e n   z á k o n  v 
ustanovení § 146 odst. 2 písm. a) tr. ř. v neprospěch obviněné J. V. 

Napadené usnesení  s e  z r u š u j e  v celém rozsahu. 

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Státnímu zástupci Krajského státního zastupitelství v Českých Budějovicích  s 
e     p ř i k a z u j e,  aby věc v potřebném rozsahu znovu projednal a 
rozhodl.  

	

Odůvodnění:

Usnesením státní zástupkyně Okresního státního zastupitelství v Písku ze dne 
24.10.2007, sp. zn. ZT 334/2007, byla podle ustanovení § 148 odst. 1 písm. c) 
tr. ř. zamítnuta jako nedůvodná stížnost obviněné J. V. proti usnesení 
policejního orgánu Policie České republiky, Služby kriminální policie a 
vyšetřování v Písku ze dne 1. 10. 2007,  ČTS: ORPI-379/TČ-OK-2007.   

Proti usnesení státní zástupkyně Okresního státního zastupitelství v Písku ze 
dne 24. 10. 2007, sp. zn. ZT 334/2007, podal ministr spravedlnosti České 
republiky stížnost pro porušení zákona ve prospěch obviněné J. V. Vytkl v ní, 
že zákon byl porušen v ustanovení § 146 odst. 2 písm. a) tr. ř.    

V odůvodnění stížnosti pro porušení zákona ministr spravedlnosti uvedl, že 
státní zástupkyně Okresního státního zastupitelství v Písku v předmětné trestní 
věci uložila nejprve policejnímu orgánu Policie České republiky, Služby 
kriminální policie a vyšetřování v Písku  zahájit trestní stíhání obviněné J. 
V., a poté sama rozhodovala o stížnosti obviněné J. V. proti usnesení téhož 
policejního orgánu ze dne 1. 10. 2007, ČTS: ORPI-379/TČ-OK-2007, kterým bylo 
podle § 160 odst. 1 tr. ř. zahájeno trestní stíhání obviněné J. V. Dle názoru 
ministra spravedlnosti České republiky tak státní zástupkyně Okresního státního 
zastupitelství v Písku porušila zákon v ustanovení § 146 odst. 2 písm a) tr. ř. 
v neprospěch obviněné J. V.     

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
státní zástupkyně Okresního státního zastupitelství v Písku ze dne 24. 10. 
2007, sp. zn. ZT 334/2007, byl porušen zákon v neprospěch obviněné J. V. ve 
vytýkaném směru, aby podle § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že usnesením policejního orgánu Policie České republiky, Služby 
kriminální policie a vyšetřování v Písku ze dne 20. 6. 2007, ČTS: ORPI-379/TČ-
OK-2007, bylo podle ustanovení § 160 odst. 1 tr. ř. zahájeno trestní stíhání 
obviněné I. H. pro trojnásobný trestný čin podvodu podle § 250 odst. 1, 2 tr. 
zák., dvojnásobný trestný čin podvodu podle § 250 odst. 1 tr. zák. a 
dvojnásobný trestný čin neoprávněného držení platební karty podle  § 249b tr. 
zák. Obviněná J. V. byla v citovaném usnesení o zahájení trestního stíhání 
uvedena jako poškozená. 

Následně bylo usnesením státní zástupkyně Okresního státního zastupitelství v 
Písku ze dne 21. 9. 2007, sp. zn. ZT 334/2007, podle ustanovení § 174 odst. 2 
písm. e) tr. ř. usnesení policejního orgánu Policie České republiky, Služby 
kriminální policie a vyšetřování v Písku ze dne 20. 6. 2007, ČTS: ORPI-379/TČ-
OK-2007, v rámci dozoru nad zachováváním zákonnosti v přípravném řízení jako 
neodůvodněné zrušeno, a to v části týkající se trestných činů podvodu podle § 
250 odst. 1 tr. zák., § 250 odst. 1, 2 tr. zák. a trestných činů neoprávněného 
držení platební karty podle § 249b tr. zák. spáchaných ku škodě poškozené J. V. 
Současně se zrušením uvedeného usnesení dala státní zástupkyně Okresního 
státního zastupitelství v Písku dne 21. 9. 2007 policejnímu orgánu Policie 
České republiky, Služby kriminální policie a vyšetřování v Písku písemný pokyn 
k zahájení trestního stíhání I. H. a J. V., a to včetně právní kvalifikace, 
které mělo být u obou obviněných použito. 

Unesením policejního orgánu Policie České republiky, Služby kriminální policie 
a vyšetřování v Písku ze dne 1. 10. 2007, ČTS: ORPI-379/TČ-OK-2007, bylo poté 
podle ustanovení § 160 odst. 1 tr. ř. zahájeno trestní stíhání obviněných J. V. 
pro trojnásobný trestný čin úvěrového podvodu podle § 250b odst. 1, 3 tr. zák. 
spáchaný ve formě účastenství podle § 10 odst. 1 písm. b) tr. zák. a I. H. pro 
trojnásobný trestný čin úvěrového podvodu podle § 250b odst. 1, 3 tr. zák. 
spáchaný ve formě účastenství podle § 10 odst. 1 písm. b) tr. zák. Citované 
usnesení bylo obviněné J. V. doručeno dne 8. 10. 2007.    

Obviněná J. V. podala dne 10. 10. 2007 proti unesení policejního orgánu Policie 
České republiky, Služby kriminální policie a vyšetřování v Písku ze dne 1. 10. 
2007, ČTS: ORPI-379/TČ-OK-2007, stížnost, o které rozhodla dozorující státní 
zástupkyně   Okresního státního zastupitelství v Písku stížností pro porušení 
zákona napadeným usnesením ze dne 24. 10. 2007, sp. zn. ZT 334/2007, tak, že 
byla podle ustanovení § 148 odst. 1 písm. c) tr. ř. zamítnuta jako nedůvodná. 

Podle ustanovení § 146 odst. 2 písm. a) tr. ř. jestliže lhůta k podání 
stížnosti již všem oprávněným osobám uplynula a stížnosti nebylo vyhověno podle 
odstavce 1, předloží věc k rozhodnutí policejní orgán státnímu zástupci, který 
vykonává nad přípravným řízením dozor, a jde-li  o stížnost proti usnesení, k 
němuž tento státní zástupce dal souhlas nebo pokyn, jeho prostřednictvím 
nadřízenému státnímu zástupci. 	

Uvedené ustanovení má zásadní význam pro zajištění objektivity rozhodování  o 
stížnosti. Státní zástupce, který vykonává dozor nad přípravným řízením a v 
jeho rámci nad činností jednotlivých policejních orgánů, je zásadně orgánem 
oprávněným k rozhodnutí o stížnosti podané proti usnesení jmenovaných orgánů. 
Výjimkou je situace, kdy tento státní zástupce sám dal souhlas nebo pokyn k 
vydání usnesení, a nemohl by tedy nestranně podanou stížnost přezkoumat. Tehdy 
musí být věc jeho prostřednictvím předložena nadřízenému státnímu zástupci. 

Pokud tedy v případě projednávané trestní věci státní zástupkyně Okresního 
státního zastupitelství v Písku uložila nejprve písemným pokynem ze dne 21. 9. 
2007 policejnímu orgánu Policie České republiky, Služby kriminální policie a 
vyšetřování v Písku  zahájit trestní stíhání obviněné J. V. a poté sama 
rozhodovala o stížnosti obviněné J. V. proti usnesení téhož policejního orgánu 
ze dne 1. 10. 2007, ČTS: ORPI-379/TČ-OK-2007, kterým bylo podle § 160 odst. 1 
tr. ř. zahájeno trestní stíhání obviněné J. V., došlo tak předmětným 
rozhodnutím státní zástupkyně Okresního státního zastupitelství v Písku k 
porušení zákona v ustanovení § 146 odst. 2 písm a) tr. ř. v neprospěch obviněné 
J. V. Ve smyslu ustanovení § 146 odst. 2 písm. a) tr. ř. měla být věc správně 
předložena k rozhodnutí o stížnosti obviněné nadřízenému státnímu zástupci, tj. 
státnímu zástupci Krajského státního zastupitelství v Českých Budějovicích. 

V návaznosti na výše uvedené skutečnosti proto Nejvyšší soud České republiky  
podle § 268 odst. 2 tr. ř. vyslovil, že usnesením státní zástupkyně Okresního 
státního zastupitelství v Písku ze dne 24. 10. 2007, sp. zn. ZT 334/2007, byl 
porušen zákon v ustanovení § 146 odst. 2 písm. a) tr. ř. v neprospěch obviněné 
J. V., podle § 269 odst. 2 tr. ř. napadené usnesení v celém rozsahu zrušil a 
dále zrušil i všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Podle § 270 odst. 1 tr. ř. bylo státnímu zástupci Krajského státního 
zastupitelství v Českých Budějovicích přikázáno, aby věc v potřebném rozsahu 
znovu projednal a rozhodl.  Nejvyšší  soud České republiky v  této  
souvislosti  zdůrazňuje,  že v novém řízení nemůže dojít ke změně rozhodnutí v 
neprospěch obviněné J. V., neboť Nejvyšší soud vyslovil, že zákon byl porušen v 
neprospěch obviněné (§ 273 tr. ř.).

Poučení:  Proti tomuto rozhodnutí není opravný prostředek přípustný.

V Brně dne 13. května 2008

	

	

									            
Předseda senátu:

JUDr. J. P.

	

	
