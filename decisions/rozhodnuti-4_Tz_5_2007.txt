Soud: Nejvyšší soud

Spisová značka: 4 Tz 5/2007

Datum rozhodnutí: 21.02.2007

Typ rozhodnutí: ROZSUDEK




4 Tz 5/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
února 2007 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného O. (A.)   M., proti pravomocnému 
rozsudku bývalého Vojenského obvodového soudu v Brně ze dne 13. 2. 1992, sp. 
zn. 2 Rtv 151/91,  a podle § 268 odst. 2, § 269 odst. 2 a § 270 odst. 1 tr. ř. 
rozhodl  t a k t o :

Pravomocným rozsudkem bývalého Vojenského obvodového soudu v Brně ze 
dne          13. 2. 1992, sp. zn. 2 Rtv 151/91, b y l   p o r u š e n   z á k o 
n   v ustanovení § 1 odst. 1,  odst. 2 zák. č. 119/1990 Sb., o soudní 
rehabilitaci, ve znění pozdějších předpisů a v řízení, které mu předcházelo, v 
ustanovení § 2 odst. 5, odst. 6 tr. ř., ve znění účinném do 31. 12. 1993, v 
neprospěch obviněného O. M.

Napadený rozsudek   s e   z r u š u j e.

	

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem bývalého Nižšího vojenského soudu v Brně ze dne 20. 11. 1950, sp. 
zn.  Vt -205/50, byl obviněný O. M. uznán vinným trestným činem vyhýbání se 
služební povinnosti podle § 270 odst. 1 písm. b), odst. 2 písm. a) tr. zák. č. 
86/1950 Sb., kterého se dopustil tím, že dne 10. 10. 1950 v B. při vydávání 
zbraní nováčkům odmítl přijmout pušku a cvičit s ní,  odvolávaje se na svoje 
náboženské přesvědčení. Za uvedené jednání byl obviněný O. M. odsouzen k trestu 
odnětí svobody na 18 měsíců. Rozsudek nabyl právní moci dne 26. 1. 1951, když 
usnesením Vyššího vojenského soudu v Trenčíně ze dne 26. 1. 1951, sp. zn. 
Vto-75/51, bylo zamítnuto odvolání obviněného O. M. i vojenského prokurátora.

Usnesením bývalého Vojenského obvodového soudu v Brně ze dne 28. 11. 
1991,           sp. zn. 2 Rtv 151/91, bylo rozhodnuto o návrhu obviněného O. M. 
na soudní rehabilitaci tak, že rozsudek bývalého Nižšího vojenského soudu v 
Brně ze dne 20. 11. 1950, sp. zn. Vt - 205/50, se podle § 14 odst. 1 písm. e) 
zák. č. 119/1990 Sb. zrušuje ve výroku o vině a trestu a zároveň se zrušují 
všechna další rozhodnutí na zrušenou část obsahově navazující, pokud vzhledem 
ke změně, k níž došlo zrušením, pozbyla podkladu. V odůvodnění usnesení bývalý 
Vojenský obvodový soud v Brně uvedl, že důvodem pro zrušení rozsudku bývalého 
Nižšího vojenského soudu v Brně ze dne 20. 11. 1950, sp. zn. Vt - 205/50, byla 
chybná právní kvalifikace, podle které byl obviněný O. M. uznán vinným trestným 
činem vyhýbání se služební povinnosti podle § 270 odst. 1 písm. b), odst. 2 
písm. a) tr. zák. č. 86/1950 Sb., aniž byly znaky skutkové podstaty tohoto 
trestného činu  podle § 270  odst. 2 písm. a) tr. zák. č. 86/1950 Sb. naplněny. 
Obviněnému bylo kladeno za vinu, že se úmyslně vyhnul plnění služebních 
povinností nebo služebního úkonu tím, že se odvolával  na svoje náboženské 
přesvědčení, přičemž se takového činu měl dopustit v úmyslu vyhnout se zvláště 
důležité služební povinnosti. Bývalý Vojenský obvodový soud v Brně však ve svém 
odůvodnění uvedl, že znak zvláště důležité služební povinnosti nemůže být 
naplněn nesplněním jakékoliv obecné povinnosti, ale musí jít o kvalifikovanou 
zvláště důležitou služební povinnost, již v rámci jejího výkonu. Odepření 
převzetí zbraně na počátku vojenské služby – výcviku nováčků takový požadovaný 
znak zvláště důležité služební povinnosti nenaplňuje. Usnesení nabylo právní 
moci dne 28. 11. 1991.

Usnesením bývalého Vojenského obvodového soudu v Brně ze dne 19. 12. 
1991,           sp. zn. 2 Rtv 151/91, pak bylo rozhodnuto tak, že se podle čl. 
V z důvodů části II čl. III rozhodnutí prezidenta republiky o amnestii ze dne 
9. 5. 1960 trestní stíhání O. M. pro skutek, v němž je spatřován trestný čin 
vyhýbání se služební povinnosti podle § 270 odst. 1 písm. b), odst. 2 písm. a) 
tr. zák., zastavuje. Obviněný však v zákonné lhůtě prohlásil, že trvá na 
projednání věci. 

Rozsudkem bývalého Vojenského obvodového soudu v Brně ze dne 13. 2. 
1992,          sp. zn. 2 Rtv 151/91, bylo rozhodnuto tak, že byl obviněný O. M. 
uznán vinným trestným činem vyhýbání se služební povinnosti podle § 270 odst. 1 
písm. b) tr. zák. č. 86/1950 Sb., kterého se dopustil tím, že dne 10. 10. 1950 
v B. při vydávání zbraní nováčkům odmítl přijmout pušku a cvičit s ní,  
odvolávaje se na svoje náboženské přesvědčení. Z důvodů § 227 tr. ř. trest 
nebyl uložen. Rozsudek nabyl právní moci dne 13. 2. 1992.

Proti rozsudku bývalého Vojenského obvodového soudu v Brně ze dne 13. 2. 1992, 
sp. zn. 2 Rtv 151/91, podal ministr spravedlnosti stížnost pro porušení zákona 
ve prospěch obviněného O. M. Vytkl v ní, že zákon byl porušen v ustanovení § 1 
odst. 1, odst. 2 zák. č. 119/1990 Sb., o soudní rehabilitaci, ve znění 
pozdějších předpisů, a v řízení, které tomuto usnesení předcházelo, v 
ustanovení § 2 odst. 5, odst. 6 tr. ř., v tehdy účinném znění, ve vztahu k 
ustanovení § 270 odst. 1 písm. b) tr. zák. 

	

V odůvodnění stížnosti pro porušení zákona ministr spravedlnosti namítl, že 
Vojenský obvodový soud v Brně se výše uvedenými ustanoveními při rozhodování 
rehabilitační věci obviněného O. M. důsledně neřídil. Přestože rehabilitační 
soud zrušil výrok o vině trestným činem vyhýbání se služební povinnosti podle § 
270 odst. 1 písm. b), odst. 2 písm. a) tr. zák., sám posléze ve věci rozhodl 
tak, že obviněného O. M. opětovně uznal vinným trestným činem vyhýbání se 
služební povinnosti podle § 270 odst. 1 písm. b) tr. zák. Bývalý Vojenský 
obvodový soud v Brně tak postupoval přesto, že smyslem zákona č. 119/1990 Sb. 
bylo rehabilitovat, a to nejen právně, ale i morálně co nejvíce těch, kteří v 
období totalitního režimu trpěli a byli pronásledováni. Z napadeného rozsudku 
je patrno, že důvodem vyhýbání se služební povinnosti bylo náboženské 
přesvědčení obviněného O. M., aniž by byla vyhodnocena konkrétní situace v 
době, kdy došlo k trestné činnosti obviněného. Jednalo se o situaci, kdy přes 
obecně deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. 
Tehdejší právní řád neumožňoval alternativu k výkonu základní vojenské služby 
pro případy, kdy by její výkon vedl k popření náboženského přesvědčení 
jednotlivce. Nebylo tedy přiměřeně vzato v úvahu  základní právo obviněného 
vyplývající z čl. 18 Všeobecné deklarace lidských práv, tedy právo na svobodu 
svědomí, které nelze zaměňovat se svobodou víry ani se svobodou náboženskou, 
zejména když motiv jednání pod imperativem svědomí je v případě odmítání 
vojenské služby nutno považovat za určující. Podle ministra spravedlnosti 
bývalý Vojenský obvodový soud v Brně pochybil, když rozsudkem ze dne 13. 2. 
1992, sp. zn.            2 Rtv 151/91, uznal obviněného O. M. vinným trestným 
činem vyhýbání se služební povinnosti podle § 270 odst. 1 písm. b) tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem bývalého 
Vojenského obvodového soudu v Brně ze dne 13. 2. 1992, sp. zn. 2 Rtv 151/91, 
byl porušen zákon v neprospěch obviněného O. M. ve vytýkaném směru, aby podle § 
269 odst. 2 tr. ř. napadený rozsudek zrušil, stejně jako další rozhodnutí na 
zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného zákonného ustanovení je rovněž účelem tohoto zákona rehabilitovat 
činy, které směřovaly k uplatnění práv a svobod občanů zaručených ústavou a 
vyhlášených ve Všeobecné deklaraci lidských práv a v navazujících mezinárodních 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu odporovalo také jejich trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
výkonu vojenské služby podle § 270 odst. 1 písm. b) tr. zák. č. 86/1950 Sb. 
Bývalý Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného prováděl, se však důsledně 
citovaným účelem rehabilitačního zákona neřídil.

Jak je zřejmé z usnesení bývalého Vojenského obvodového soudu v Brně ze dne 28. 
11. 1991, sp. zn. 2 Rtv 151/91, bylo rozhodnuto o návrhu obviněného O. M. na 
soudní rehabilitaci tak, že rozsudek bývalého Nižšího vojenského soudu v Brně 
ze dne 20. 11. 1950, sp. zn. Vt - 205/50, se podle § 14 odst. 1 písm. e), zák. 
č. 119/1990 Sb. zrušuje ve výroku o vině a trestu a zároveň se zrušují všechna 
další rozhodnutí na zrušenou část obsahově navazující, pokud vzhledem ke změně, 
k níž došlo zrušením, pozbyla podkladu. V odůvodnění usnesení bývalý Vojenský 
obvodový soud v Brně uvedl, že důvodem pro zrušení rozsudku bývalého Nižšího 
vojenského soudu v Brně ze dne 20. 11. 1950, sp. zn. Vt - 205/50, byla chybná 
právní kvalifikace, podle které byl obviněný O. M. uznán vinným trestným činem 
vyhýbání se služební povinnosti podle § 270 odst. 1 písm. b), odst. 2 písm. a) 
tr. zák. č. 86/1950 Sb., aniž byly znaky skutkové podstaty tohoto trestného 
činu  podle § 270  odst. 2 písm. a) tr. zák. č. 86/1950 Sb.  naplněny. 

Bývalý vojenský obvodový soud pak rozsudkem ze dne 13. 2. 1992, sp. zn. 2 Rtv 
151/91, znovu rozhodl tak, že obviněný O. M. byl uznán vinným trestným činem 
vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., kterého se dopustil tím, že dne 10. 10. 1950 v B. při vydávání 
zbraní nováčkům odmítl přijmout pušku a cvičit s ní,  odvolávaje se na svoje 
náboženské přesvědčení. Z důvodů § 227 tr. ř. trest nebyl uložen. V odůvodnění 
rozsudku mimo jiné uvedl, že po skutkové stránce soud zjistil, že obviněný O. 
M. poté, co nastoupil vojenskou základní službu v říjnu 1950, při vydávání 
zbraní nováčkům odmítl převzít vojenskou pušku a konat s ní výcvik, odvolávaje 
se na svoje náboženské přesvědčení.

Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že „pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května (zák. č. 150/1948 Sb.) zaručené právo na svobodu 
svědomí a náboženského přesvědčení. Ačkoli totiž citovaná ústava deklarovala v 
§ 15 odst. 1 svobodu svědomí, zároveň ji nepřípustně omezila již v odstavci 2 
citovaného ustanovení, podle něhož mj. víra nebo přesvědčení nemůže být nikomu 
na újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí tak negovala i v § 
34 odst. 2 tak, když stanovila každému občanu povinnost mj. konat vojenskou 
službu, navíc v době, kdy tehdejší právní řád neumožňoval alternativu k výkonu 
základní vojenské služby pro případy, kdyby její výkon vedl k popření 
náboženského přesvědčení jednotlivce. Vzhledem k uvedenému a s odkazem na výše 
citované výkladové teze vztahující se k naplňování svobody svědomí jednotlivce 
i z pohledu dnes platných norem, především čl. 15 odst. 1 Listiny základních 
práv a svobod, nelze považovat jednání obviněného spočívající v odmítnutí 
konání vojenské služby v roce 1953 za trestný čin“.

Z konfrontace napadeného rozhodnutí s výše uvedenými právními názory a závěry 
Ústavního soudu i  Nejvyššího soudu je zřejmé, že pokud rehabilitační senát 
bývalého Vojenského obvodového soudu v Brně znovu uznal obviněného O. M. vinným 
trestným činem vyhýbání se služební povinnosti podle § 270 odst. 1 písm. b) tr. 
zák.  č. 86/1950 Sb., a to ve smyslu shora uvedeném, porušil zákon v 
ustanoveních § 1 odst. 1,  odst. 2 zákona o soudní rehabilitaci, a v řízení, 
které mu předcházelo, v ustanoveních § 2  odst. 5, odst. 6 tr. ř., ve znění 
účinném do 31. 12. 1993, v neprospěch obviněného O. M. Jako důsledek této 
skutečnosti Nejvyšší soud podle § 269 odst. 2 tr. ř. zrušil v celém rozsahu 
nejen napadený rozsudek, nýbrž i všechna další rozhodnutí, na toto rozhodnutí 
obsahově navazující, pokud vzhledem ke změně, k níž došlo jeho zrušením, 
pozbyla podkladu.

Nejvyšší soud nemohl ve věci sám meritorně rozhodnout, neboť podle § 271 odst. 
1  tr. ř. může postupovat tímto způsobem jen, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn, 
přičemž tuto podmínku neshledal Nejvyšší soud splněnou. Nejvyšší soud  proto 
podle § 270 odst. 1 tr. ř. věc přikázal Městskému soudu v Brně jako soudu nyní 
podle § 7 odst. 1 zák. č. 119/1990 Sb., o soudní rehabilitaci, ve znění 
pozdějších předpisů, příslušnému, aby ji v potřebném rozsahu znovu projednal a 
rozhodl, přičemž bude podle § 270 odst. 4 tr. ř. vázán právním názorem, který v 
tomto rozsudku vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 21. února 2007

Předseda senátu:

JUDr. J. P.

	

	
