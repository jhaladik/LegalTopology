Soud: Nejvyšší soud

Spisová značka: 5 Tz 299/2000

Datum rozhodnutí: 15.02.2001

Typ rozhodnutí: Rozsudek




5 Tz 299/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 15. 
února 2001 v senátě složeném z předsedy JUDr. Jiřího Horáka a soudců JUDr. 
Františka Púryho a JUDr. Jindřicha Urbánka stížnost pro porušení zákona, kterou 
podal ministr spravedlnosti České republiky v neprospěch obviněných Ing. R. M., 
a Ing. K. Ž., proti usnesení vyšetřovatele Policie České republiky, Městského 
úřadu vyšetřování v Brně ze dne 31. 5. 2000, ČVS: MVBM-442/20-99, a rozhodl 
podle § 268 odst. 2, § 269 odst. 2, § 270 odst. 1 tr. ř. a za podmínek § 272 
odst. 1 tr. ř. t a k t o : 

Pravomocným usnesením vyšetřovatele Policie České republiky, Městského úřadu 
vyšetřování v Brně ze dne 31. 5. 2000, ČVS: MVBM-442/20-99, a v řízení, které 
mu předcházelo, b y l ve prospěch obviněných Ing. R. M. a Ing. K. Ž. p o r u š 
e n z á k o n v ustanoveních § 2 odst. 5, 6, § 134 odst. 1 písm. c) a § 172 
odst. 1 písm. b) tr. ř.

	Citované usnesení se z r u š u j e . Současně se zrušují všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

	Vyšetřovateli Policie České republiky, Městského úřadu vyšetřování v 
Brně se p ř i k a z u j e , aby věc v potřebném rozsahu znovu projednal a 
rozhodl.

Odůvodnění:

Usnesením vyšetřovatele Policie České republiky, Městského úřadu vyšetřování v 
Brně ze dne 31. 5. 2000, ČVS: MVBM-442/20-99, bylo podle § 172 odst. 1 písm. b) 
tr. ř. zastaveno trestní stíhání:

obviněných Ing. R. M. a Ing. K. Ž. pro trestný čin krádeže podle § 247 odst. 1, 
3 písm. b) tr. zák., které bylo podle § 160 odst. 1 tr. ř. zahájeno týmž 
orgánem dne 7. 1. 2000, ČVS: MVBM-442/20-99,

obviněného Ing. K. Ž. pro trestný čin zpronevěry podle § 248 odst. 1, 3 písm. 
c) tr. zák., které bylo podle § 160 odst. 1 tr. ř. zahájeno týmž orgánem dne 
25. 1. 2000, původně pod ČVS: MVBM-146/20-98.

Citované usnesení nabylo právní moci ohledně obou obviněných dne 10. 6. 2000. 

	Proti tomuto usnesení podal ministr spravedlnosti dne 10. 12. 2000 
stížnost pro porušení zákona v neprospěch obviněných Ing. R. M. a Ing. K. Ž. V 
písemném zdůvodnění mimořádného opravného prostředku ministr spravedlnosti 
poukazuje na ustanovení § 2 odst. 5, 6, § 172 odst. 1 písm. b) tr. ř. a § 247 
odst. 1, 3 písm. b), § 248 odst. 1, 3 písm. c) tr. zák. s tím, že se jimi 
vyšetřovatel důsledně neřídil. Namítá, že v usnesení o zastavení trestního 
stíhání nebyly pečlivě hodnoceny všechny okolnosti významné pro rozhodnutí, 
neboť závěr, že skutky nejsou trestnými činy, nemá oporu v provedených 
důkazech. Výroková část usnesení neodpovídá ustanovení § 134 tr. ř., neboť 
nebyly v ní popsány jednotlivé skutky, o kterých bylo rozhodnuto. Neúplnost 
důkazního řízení je nutno spatřovat zejména v tom, že nebyly provedeny všechny 
podstatné důkazy nutné k posouzení, zda jednáním obviněných byly naplněny 
zákonné znaky trestného činu.

	Pokud jde o zastavení trestního stíhání vyšetřovatelem v případě skutku 
kvalifikovaného jako trestný čin krádeže podle § 247 odst. 1, 3 písm. b) tr. 
zák., tak ministr spravedlnosti uvádí, že výpovědi obou obviněných i výpověď 
svědka JUDr. P. M. byly z důkazního hlediska nedostatečné. Z těchto důkazů 
nebylo zřejmé, jak mělo být naloženo s majetkem společnosti L. B., s. r. o., 
zejména z hlediska podílu obou obviněných na tomto jednání. Rovněž poukazuje na 
výpověď svědkyně A. O. s tím, že k tomu co uvedla, nebyl obviněný Ing. K. Ž. 
vůbec vyslechnut, když výslech obviněného Ing. R. M. byl v tomto směru 
nedostatečný. Skutečnost, že předmětem prodeje byly věci z vlastnictví 
společnosti L. B., s. r. o., je mimo jiné dokumentována výpověďmi svědků P. S. 
a J. D. i listinnými důkazy založenými ve spise. 

	Podle ministra spravedlnosti zůstalo dokazování nedůsledné i ohledně 
zastavení trestního stíhání u skutku kvalifikovaného jako trestný čin 
zpronevěry podle § 248 odst. 1, 3 písm. b) tr. zák., kterého se měl dopustit 
obviněný Ing. K. Ž. V této souvislosti poukazuje na výpověď svědkyně J. D. a na 
fakturu o prodeji strojů na výrobu zmrzliny a pasterizátoru společností Z., s. 
r. o., společnosti A., s. r. o., a na fakturu o prodeji těchto strojů 
společností A., s. r. o., společnosti L. B., s. r. o. Zdůrazňuje, že výpověď 
uvedené svědkyně koresponduje s výpovědí svědka P. S., jakož i s listinnými 
důkazy. Rovněž je potvrzována i výpovědí svědka JUDr. P. M. Ve věci však měl 
být jako svědek vyslechnut likvidátor společnosti A., s. r. o., v likvidaci, A. 
D. B. k odkoupení předmětných strojů od společnosti Z., s. r. o., a k jejich 
prodeji společnosti L. B., s. r. o. K těmto skutečnostem se měli vyjádřit i 
svědci J. D. a P. S. Poté se měli k těmto důkazem vyjádřit obvinění Ing. K. Ž. 
a Ing. R. M. Podle ministra spravedlnosti mohly mít tyto skutečnosti vliv na 
právní posouzení věci, jak ve vztahu k obviněnému Ing. K. Ž., tak i ve vztahu k 
obviněnému Ing. R. M., jenž pro toto jednání nebyl stíhán, který však měl 
převzít za prodej strojů od společnosti A., s. r. o., peníze. Pokud by bylo 
prokázáno, že oba obvinění krátce po uzavření leasingové smlouvy ze dne 4. 7. 
1994 prodali dne 5. 6. 1995 stroje, které byly předmětem leasingu, ačkoli v té 
době bezpečně věděli, že leasingové splátky nejsou dosud plně uhrazeny, mělo by 
to vliv na posouzení trestní odpovědnosti nejen obviněného Ing. K. Ž., ale i 
případně obviněného Ing. R. M.

	Závěrem stížnosti pro porušení zákona ministr spravedlnosti konstatuje, 
že stávající důkazní situace i skutková zjištění svědčí spíše pro to, že se oba 
obvinění dopustili uvedených trestných činů. Teprve po doplnění dokazování bude 
možno znovu vyhodnotit důkazy a učinit zákonu odpovídající závěry. Ministr 
spravedlnosti proto navrhl, aby Nejvyšší soud podle § 268 odst. 2 tr. ř. 
vyslovil, že usnesením vyšetřovatele Policie České republiky, Městského úřadu 
vyšetřování v Brně ze dne 31. 5. 2000, ČVS:MVBM-442/20-99, a v řízení, které 
jeho vydání předcházelo, byl porušen zákon ve prospěch obviněných Ing. R. M. a 
Ing. K. Ž. v ustanoveních § 2 odst. 5, 6 a § 172 odst. 1 písm. b) tr. ř., ve 
vztahu k ustanovením § 247 odst. 1, 3 písm. b) a § 248 odst. 1, 3 písm. c) tr. 
zák. Dále aby podle § 269 odst. 2 tr. ř. napadené usnesení zrušil. Současně aby 
zrušil všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu. Poté aby Nejvyšší 
soud postupoval podle § 270 odst. 1 tr. ř.

	Nejvyšší soud přezkoumal podle § 267 odst. 1 tr. ř. z podnětu podané 
stížnosti pro porušení zákona a na podkladě spisového materiálu správnost obou 
výroků napadeného usnesení, jakož i řízení, které mu předcházelo, a shledal, že 
zákon porušen byl. 

	Z trestního spisu bylo zjištěno, že v přípravném řízení byly k 
objasnění skutkového stavu věci vyšetřovatelem provedeny výslechy obou 
obviněných a několika svědků. Také byly zajištěny a provedeny různé listinné 
důkazy. 

	Podle § 2 odst. 5 tr. ř. orgány činné v trestním řízení postupují tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. Bez návrhu stran objasňují 
stejně pečlivě okolnosti svědčící ve prospěch i v neprospěch obviněného. 
Doznání obviněného nezbavuje orgány činné v trestním řízení povinnosti 
přezkoumat všechny okolnosti případu. Podle § 2 odst. 6 tr. ř. orgány činné v 
trestním řízení hodnotí důkazy podle svého vnitřního přesvědčení založeného na 
pečlivém uvážení všech okolností případu jednotlivě i v jejich souhrnu. Podle § 
172 odst. 1 písm. b) tr. ř. vyšetřovatel zastaví trestní stíhání, není-li 
skutek, pro který se trestní stíhání vede, trestným činem a není důvod k 
postoupení věci. Podle § 134 odst. 1 písm. c) tr. ř. usnesení musí obsahovat 
výrok usnesení s uvedením zákonných ustanovení, jichž bylo použito. 

	Podle názoru Nejvyššího soudu nepostupoval vyšetřovatel v přípravném 
řízení důsledně podle výše citovaných ustanovení trestního řádu, jak důvodně 
namítá i ministr spravedlnosti ve stížnosti pro porušení zákona. Předně nebyly 
k objasnění skutkového stavu věci zajištěny a provedeny všechny potřebné a 
dostupné důkazy. V důsledku tohoto podstatného nedostatku je nutno označit 
hodnocení stávajících důkazů jako vadné, když navíc u jejich hodnocení 
vyšetřovatel náležitě neuvážil všechny okolnosti případu. Vzhledem k těmto 
skutečnostem jsou chybné oba výroky napadeného usnesení, kterými bylo podle § 
172 odst. 1 písm. b) zastaveno trestní stíhání obviněných Ing. R. M. a Ing. K. 
Ž. Dále nelze pominout, že výroková část napadeného usnesení neobsahuje ve 
smyslu § 134 odst. 1 písm. c) tr. ř. popisy skutků, pro které bylo trestní 
stíhání obviněných zastaveno. Ty jsou uvedeny až v odůvodnění usnesení. V této 
souvislosti lze připomenout, že rozhodnutí podle § 172 odst. 1 tr. ř. je svým 
významem a charakterem porovnatelné s rozhodnutím soudu ve věci rozsudkem. 
Proto i výrok takového usnesení musí mít obdobné náležitosti, jako výrok u 
rozsudku (§ 120 odst. 3 tr. ř.), včetně popisu skutku. 

	V případě zastavení trestního stíhání obviněných Ing. R. M. a Ing. K. 
Ž. u skutku kvalifikovaného ve sdělení obvinění jako trestný čin krádeže podle 
§ 247 odst. 1, 3 písm. b) tr. zák, měl vyšetřovatel důkazy prověřit, co 
konkrétně a v jaké úhrnné hodnotě bylo dne 15. 6. 1996 majetkem společnosti I., 
s. r. o., (L. B., s. r. o.) v pronajaté restauraci L. B. a zda nedošlo ke 
zcizení tohoto majetku způsobem, jak uvedli svědci P. S. a J. D., tj. prodejem 
společnosti M., s. r. o. Vyšetřovatel v rámci hodnocení důkazů zcela pominul 
výpověď svědkyně A. O., která byla dne 15. 6. 1996 přítomna otevření restaurace 
L. B. zámečníkem a soupisu věcí notářkou. Jmenovaná mimo jiné vypověděla, že v 
roce 1996 byla jednatelkou společnosti M., s. r. o., která uzavřela se 
společností Z., s. r. o., nájemní smlouvu na základě které začala užívat 
prostory restaurace v B., P. 80, a současně koupila zajištěné potraviny. 
Zařízení bylo předmětem nájmu. Některé věci si odnesli Ing. R. M. a Ing. K. Ž. 
K věci měl být vyšetřovatelem vyslechnut i majitel společnosti M., s. r. o., F. 
F., zejména měl být dotázán k tomu, co vše bylo zahrnuto v nájmu zmíněné 
restaurace a zda nedošlo i k odkoupení některých věcí, např. potravin a pod. Z 
důkazů ve spise není zcela zřejmé, kdo byl ke dni 15. 6. 1996 nájemcem objektu 
restaurace L. B., zda to byla společnost I., s. r. o., nebo společnost L. B., 
s. r. o., a komu zajištěné věci patřily. Tuto skutečnost bylo nutno důkazy 
objasnit, například vyžádat od společnosti Z., s. r. o., předložení všech smluv 
o pronájmu objektu v B., P. 80. Obviněným Ing. R. M., Ing. K. Ž. a svědkovi 
JUDr. P. M. měla být při výslechu položena otázka, co se konkrétně stalo po dni 
15. 6. 1996 s věcmi, které patřily předchozímu nájemci. Oba obvinění se také 
měli podrobně vyjádřit k tvrzením svědkyň J. D. a A. O. K věci měl být jako 
svědek vyslechnut i N. S. Vyšetřovatel se měl při hodnocení důkazů vypořádat i 
s listinným důkazem ze dne 21. 7. 1996 na č. l. 205 trestního spisu, ze kterého 
vyplývalo, že potraviny, které byly v restauraci L. B., včetně zařízení, a 
nebyly započítány do inventury spojené s nájemní smlouvou, byly brány jako 
platba neplaceného vodného za bývalého nájemce. Společnost M., s. r. o., se 
zavázala za toto zboží zaplatit v uvedeném dokladu stanovenou částku.

	Pokud jde o zastavení trestního stíhání obviněného Ing. K. Ž. ohledně 
skutku kvalifikovaného ve sdělení obvinění jako trestný čin zpronevěry podle § 
248 odst. 1, 3 písm. c) tr. zák. měl se vyšetřovatel v napadeném usnesení 
zabývat i tím, zda vystavené směnky měly ve vztahu ke smlouvě č. 35/94, o 
finančním pronájmu s následným odkupem, pouze zajišťovací povahu, jak tvrdili 
svědci Ing. J. K. a J. N., nebo jimi došlo k uhrazení pohledávky z leasingové 
smlouvy, jak tvrdili obvinění. V této souvislosti bylo nutné v rámci obhajoby 
obviněného Ing. K. Ž. vypořádat se i s listinným důkazem na č. l. 102 trestního 
spisu. Vyšetřovatel měl zejména zjistit, zda a případně konkrétně kdy přešlo 
vlastnictví k pronajatým věcem na společnost Z., s. r. o., zda tedy byla zcela 
naplněna předmětná leasingová smlouva založená na č. l. 54 - 59 trestního 
spisu. K fakturám založeným na č. l. 292 - 293 trestního spisu a k věci měl být 
jako svědek vyslechnut A. D. B., jednatel a později likvidátor společnosti A., 
s. r. o., v likvidaci. Podle těchto faktur byly dva zmrzlinové stroje a jeden 
pasterizátor prodány společností Z., s. r. o., společnosti A., s. r. o., která 
je následně prodala společnosti L. B., s. r. o. K těmto důkazům měl mít možnost 
se vyjádřit i obviněný Ing. K. Ž. Rovněž měl být při výslechu dotázán na 
listinný důkaz založený na č. l. 295 trestního spisu. 

	Vzhledem k uvedeným skutečnostem Nejvyšší soud podle § 268 odst. 2 tr. 
ř. vyslovil, že pravomocným usnesením vyšetřovatele Policie České republiky, 
Městského úřadu vyšetřování v Brně ze dne 31. 5. 2000, ČVS:MVBM-442/20-99, a v 
řízení, které mu předcházelo, byl ve prospěch obviněných Ing. R. M. a Ing. K. 
Ž. porušen zákon v ustanoveních § 2 odst. 5, 6, § 134 odst. 1 písm. c) a § 172 
odst. 1 písm. b) tr. ř. Nebyl akceptován návrh ministra spravedlnosti na 
vyslovení porušení zákona i v příslušných ustanoveních trestního zákona, neboť 
uvedený výrok lépe a dostatečně vystihuje vady napadeného usnesení. Protože 
byly splněny podmínky § 272 odst. 1 tr. ř. (ministr spravedlnosti ve stížnosti 
pro porušení zákona podané do šesti měsíců od právní moci napadeného usnesení 
navrhl postup podle § 269 odst. 2 až § 271 odst. 1 tr. ř. a Nejvyšší soud 
rozhodl o této stížnosti do tří měsíců od jejího podání), tak Nejvyšší soud 
podle § 269 odst. 2 tr. ř. napadené usnesení zrušil. Současně zrušil všechna 
další rozhodnutí na zrušené usnesení obsahově navazující, pokud vzhledem ke 
změně, k níž došlo zrušením, pozbyla podkladu. Poté Nejvyšší soud podle § 270 
odst. 1 tr. ř. vyšetřovateli Policie České republiky, Městského úřadu 
vyšetřování v Brně přikázal, aby věc v potřebném rozsahu znovu projednal a 
rozhodl. 

	Úkolem vyšetřovatele předně bude v přípravném řízení zajistit a provést 
shora naznačené důkazy, popřípadě provést i další důkazy, pokud výsledky 
doplněného dokazování budou ve smyslu § 2 odst. 5 tr. ř. vyžadovat. Dále 
všechny důkazy postupem podle § 2 odst. 6 tr. ř. vyhodnotit a učinit ve věci 
zákonu odpovídající rozhodnutí. Závěrem a pouze pro úplnost lze zdůraznit, že 
tímto rozhodnutím Nejvyššího soudu není nikterak prejudikováno, jak má být ve 
věci rozhodnuto. 

Poučení: Proti tomuto rozsudku není stížnost pro porušení zákona přípustná.

V Brně dne 15. února 2001

Předseda senátu:

JUDr. Jiří H o r á k
