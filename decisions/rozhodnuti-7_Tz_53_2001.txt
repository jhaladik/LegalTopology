Soud: Nejvyšší soud

Spisová značka: 7 Tz 53/2001

Datum rozhodnutí: 28.03.2001

Typ rozhodnutí: Rozsudek




7 Tz 53/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání dne 28. března 2001 v senátě 
složeném z předsedy JUDr. Jana Engelmanna a soudců JUDr. Petra Hrachovce a 
JUDr. Zdeňka Sováka stížnost pro porušení zákona podanou ministrem 
spravedlnosti České republiky v neprospěch obviněného J. V., proti usnesení 
vyšetřovatele Policie České republiky, Okresního úřadu vyšetřování v Kroměříži 
ze dne 20. 9. 2000, ČVS OVKM 720/2000, a podle § 268 odst. 2, § 269 odst. 2 a § 
270 odst. 1 tr. ř. za podmínek uvedených v § 272 tr. ř. rozhodl t a k t o :

Pravomocným usnesením vyšetřovatele Policie České republiky, Okresního úřadu 
vyšetřování v Kroměříži ze dne 20. 9. 2000, ČVS OVKM 720/2000, 

b y l p o r u š e n z á k o n 

v ustanovení § 171 odst. 1 tr. ř. ve prospěch obviněného J. V.

Citované usnesení se z r u š u j e . Zrušují se též všechna další rozhodnutí, 
která na zrušené usnesení obsahově navazují, pokud vzhledem ke změně, k níž 
došlo zrušením, pozbyla podkladu.

 Vyšetřovateli Policie České republiky, Okresního úřadu vyšetřování v Kroměříži 
se p ř i k a z u j e , aby věc v potřebném rozsahu znovu projednal a rozhodl. 

Odůvodnění:

 Usnesením vyšetřovatele Policie České republiky, Okresního úřadu vyšetřování v 
Kroměříži ze dne 20. 9. 2000, ČVS OVKM 720/2000, byla podle § 171 odst. 1 tr. 
ř. postoupena trestní věc obviněného J. V. Městskému úřadu v Kroměříži, neboť 
nejde o trestný čin, ale o skutek, který by mohl být příslušným orgánem 
posouzen jako přestupek. Skutek, který byl posuzován jako trestný čin 
porušování domovní svobody podle § 238 odst. 1 tr. zák. spočíval v tom, že 
obviněný dne 24. 8. 2000 v době kolem 20.30 hod. v domě, na ulici U R. v K., z 
balkónu domu ve druhém poschodí, který obývá, po přelezení zábradlí vnikl na 
sousední balkón, který je příslušenstvím bytu a následně otevřeným oknem vnikl 
do pokoje bytu uživatelky B. Ch., kde neoprávněně setrval, prošel bytem, 
pohyboval se v kuchyni a následně byt uživatelky B. Ch. opustil vchodovými 
dveřmi.

 Proti tomuto usnesení podala B. Ch. stížnost, která byla usnesením státní 
zástupkyně Okresního státního zastupitelství v Kroměříži ze dne 9. 10. 2000, 
sp. zn. Zt 1466/2000, podle § 148 odst. 1 písm. b) tr. ř. zamítnuta, neboť byla 
podána osobou neoprávněnou. 

 Proti předmětnému usnesení vyšetřovatele, které nabylo právní moci dne 3. 10. 
2000, podal ministr spravedlnosti České republiky stížnost pro porušení zákona 
v neprospěch obviněného J. V. Ministr spravedlnosti v tomto mimořádném opravném 
prostředku vyslovil zásadní nesouhlas se stanoviskem vyšetřovatele, který 
dospěl k závěru, že jednání obviněného vykazuje nepatrný stupeň nebezpečnosti 
činu pro společnost a nejedná se o trestný čin, ale jednání obviněného, že lze 
případně posoudit jako přestupek. Podle názoru ministra spravedlnosti nebylo 
dostatečně přihlédnuto k tomu, že se obviněný dostal na balkón poškozené a 
odtud otevřeným oknem vnikl do bytu. V případě, že vyšetřovatel postupoval 
podle § 171 odst. 1 tr. ř. a postoupil věc Městskému úřadu v Kroměříži k 
projednání jako přestupek měl ve smyslu § 2 odst. 5 tr. ř. vyčerpat všechny 
možnosti k objasnění věci. Přitom zcela bez povšimnutí zůstalo tvrzení 
obviněného k pohnutce jeho jednání, kdy uvedl, že k poškozené vnikl proto, že 
chtěl poškozené vytknout, že zasílala jeho manželce urážlivé dopisy, přičemž 
tvrdil, že uvedené dopisy může předložit. Za neúplnost dokazování dále ministr 
spravedlnosti považuje i nevyslechnutí bratra poškozené, který se v uvedené 
době v bytě nacházel.

 V závěru stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř. porušení zákona usnesením 
vyšetřovatele Policie České republiky, Okresního úřadu vyšetřování v Kroměříži 
ze dne 20. 9. 2000, ČVS OVKM 720/2000, ve prospěch obviněného, a to v 
ustanovení § 171 odst. 1 tr. ř. a v řízení, které vydání tohoto usnesení 
předcházelo v ustanoveních § 2 odst. 5, 6 tr. ř. a § 3 odst. 4 tr. ř., aby 
předmětné usnesení podle § 269 odst. 2 tr. ř. zrušil a dále aby postupoval 
podle § 270 odst. 1 tr. ř.

 Nejvyšší soud na podkladě podané stížnosti pro porušení zákona přezkoumal 
podle § 267 odst. 1 tr. ř. správnost výroku napadeného usnesení, jakož i 
řízení, jež mu předcházelo, a zjistil, že zákon byl porušen.

 Vyšetřovatel odůvodnil postoupení věci Městskému úřadu v Kroměříži tím, že 
nejde o trestný čin, neboť stupeň společenské nebezpečnosti jednání obviněného 
není vyšší než nepatrný, jak to vyžaduje ustanovení § 3 odst. 2, odst. 4 tr. 
ř., ale že skutek by mohl být příslušným orgánem posouzen jako přestupek

 Tento závěr vyšetřovatele nemá dostatečnou oporu v provedených důkazech. 
Podstatu pochybení lze spatřovat v tom, že vyšetřovatel učinil své rozhodnutí o 
postoupení věci orgánu projednávajícímu přestupky, aniž by náležitě zjistil 
skutkový stav věci. Ve svém usnesení zejména reprodukoval část výpovědi 
obviněného a poškozené B. Ch., přitom z její výpovědi použil ve svém usnesení i 
tu část výpovědi, kde uváděla, že obviněný byl agresivní a napadl jí tak, že ji 
chytil za ruce a chtěl řešit nějaké dopisy. Vyšetřovatel uvedl, že obviněný 
sice vnikl do bytu jiného a tam neoprávněně setrval, aniž by však 
charakterizoval okolnosti případu konstatoval, že je odůvodněn závěr, že stupeň 
společenské nebezpečnosti jednání obviněného není vyšší jak nepatrný, jak to 
vyžaduje ustanovení § 3 odst. 2, odst. 4 tr. zák. a rozhodl o postoupení věci 
ve smyslu ustanovení § 171 odst. 1 tr. ř., jak bylo již shora uvedeno. 

 Jistou nepřesnost lze spatřovat rovněž v tom, že obviněný ve své výpovědi 
uvedl, že do bytu poškozené vnikl přes balkón, balkónovými dveřmi. Poškozená 
naopak hovoří o možnosti vniknutí obviněného do svého bytu pootevřeným oknem, 
přitom v záznamu o přijatém oznámení na č. l. 2 je uvedeno, že obviněný měl do 
bytu poškozené vniknout „přes balkónové dveře\", tento způsob je uveden také ve 
sdělení obvinění č. l. 11. Z výpovědi obviněného rovněž vyplývá, že konfliktu s 
poškozenou v jejím bytě měl být přítomen také jemu neznámý muž, patrně bratr 
poškozené. B. Ch. ve své výpovědi k této skutečnosti nevypovídala, pouze 
uvedla, že její bratr J. S. bydlí v bytě společně s ní. Vzhledem ke sdělení 
poškozené k osobě jejího bratra bylo vhodné zjistit, v jakém rozsahu je bratr 
jmenované zbaven způsobilosti k právním úkonům, zda byl přítomen vniknutí 
obviněného do bytu poškozené (což je vzhledem k tomu, že se jedná o 
jednopokojový byt pravděpodobné) a zda bude přicházet v úvahu výslech této 
osoby jako svědka. Přehlédnuto bylo rovněž i to, že vyšetřovatel ukončil 
vyšetřování, aniž by měl k dispozici veškeré doklady charakterizující osobu 
obviněného, tj. výpis z rejstříku trestů obviněného. 

Z výše uvedených skutečností je zřejmé, že vyšetřovatel přikládal prioritu 
výpovědi obviněného a jeho tvrzením, jakým způsobem došlo k situaci, která se 
stala předmětem trestního stíhání a co mělo toto jeho jednání iniciovat, aniž 
by se zabýval dalšími skutečnostmi, které vyplývaly jednak z výpovědi 
obviněného, poškozené a jejichž zajištění se naskýtalo v souvislosti s uvedenou 
trestní věcí. Vyšetřovatel, jak vyplývá z okolností shora uvedených, 
nepostupoval v dané věci plně v souladu s ustanovením § 2 odst. 5, 6 tr. ř., 
když při svých úvahách nebral v úvahu např. skutečnost, že obviněný vnikl do 
bytu poškozené a jakým způsobem tak učinil. V rámci těchto úvah nebylo možno 
přehlédnout, že do bytu vnikl přes balkón, sousedící nikoli však navazující na 
balkón další.

 Teprve po doplnění řízení ve shora naznačeném směru a náležitém zhodnocení 
důkazů ve smyslu § 2 odst. 6 tr. ř. bude možno bezpečně a spolehlivě 
rozhodnout, zda jednání, které je obviněnému kladeno za vinu, v němž je 
spatřován trestný čin porušování domovní svobody podle § 238 odst. 1 tr. zák., 
bude možno postoupit příslušnému orgánu k projednání jako přestupek nebo po 
skončení vyšetřování bude nutno spis předložit státnímu zástupci s návrhem na 
podání obžaloby.

 Nejvyšší soud v dané trestní věci rovněž poukazuje na skutečnost, že napadené 
usnesení musí svým obsahem odpovídat ustanovení § 134 odst. 2 tr. ř., podle 
kterého je v odůvodnění třeba uvést, jestliže to podle povahy věci přichází v 
úvahu, zejména skutečnosti, které byly vzaty za prokázané, důkazy, o něž se 
skutková zjištění opírají, úvahy, jimiž se rozhodující orgán řídil při 
hodnocení provedených důkazů, jakož i právní úvahy, na jejichž podkladě 
posuzoval prokázané skutečnosti podle příslušných ustanovení zákona. Nelze se 
tedy při postoupení věci stejně jako např. při zastavení trestního stíhání 
spokojit s pouhou rekapitulací některých důkazů, aniž by tyto byly orgánem 
činným v trestním řízení vyhodnoceny, jak plyne ze skutečností shora uvedených.

 Z důvodů výše rozvedených proto Nejvyšší soud vyhověl ministrem spravedlnosti 
podané stížnosti pro porušení zákona a podle § 268 odst. 2 tr. ř. vyslovil, že 
usnesením vyšetřovatele Policie České republiky, Okresního úřadu vyšetřování v 
Kroměříži ze dne 20. 9. 2000, ČVS OKVM 720/2000, byl porušen zákon ve prospěch 
obviněného J. V. v ustanovení § 171 odst. 1 tr. ř. V důsledku tohoto výroku 
Nejvyšší soud dalším výrokem svého rozsudku podle § 269 odst. 2 tr. ř. napadené 
usnesení zrušil a zrušil také další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu a 
podle § 270 odst. 1 tr. ř. přikázal vyšetřovateli Policie České republiky, 
Okresního úřadu vyšetřování v Kroměříži, aby věc v potřebném rozsahu znovu 
projednal a rozhodl. Uvedené rozhodnutí bylo možno učinit, neboť stížnost pro 
porušení zákona byla ministrem spravedlnosti v neprospěch obviněného podána ve 
lhůtě šesti měsíců od právní moci předmětného usnesení a Nejvyšší soud rozhodl 
ve lhůtě tří měsíců od podání stížnosti pro porušení zákona (§ 272 tr. ř.) 

 Při novém projednání věci odstraní vyšetřovatel vady a neúplnosti vytknuté mu 
Nejvyšším soudem a znovu rozhodne na podkladě skutkového stavu, jehož hodnocení 
bude založeno na hodnocení důkazů, které odpovídá ustanovení § 2 odst. 6 tr. ř. 
V dalším řízení bude nutno doplnit dokazování v naznačených směrech a případně 
opatřit i jiné důkazy, jejichž nutnost v dalším řízení vyvstane. Až na základě 
takto doplněného dokazování a řádně zjištěného skutkového stavu věci bude možno 
učinit zákonu odpovídající rozhodnutí ve věci. V neposlední řadě odkazuje 
Nejvyšší soud na ustanovení § 270 odst. 4 tr. ř., podle kterého je vyšetřovatel 
Policie České republiky, Okresního úřadu vyšetřování v Kroměříži vázán právním 
názorem, který ve věci vyslovil Nejvyšší soud, a provést procesní úkony, 
jejichž provedení Nejvyšší soud nařídil. 

Poučení: Proti tomuto rozsudku není opravný prostředek přípustný (§ 266 odst. 7 
tr. ř.)

V Brně dne 28. března 2001

Předseda senátu:

JUDr. Jan Engelmann
