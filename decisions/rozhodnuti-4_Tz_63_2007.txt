Soud: Nejvyšší soud

Spisová značka: 4 Tz 63/2007

Datum rozhodnutí: 29.08.2007

Typ rozhodnutí: ROZSUDEK




4 Tz 63/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
srpna 2007 v senátě složeném z předsedy senátu JUDr. J. P. a soudců  JUDr. F. 
H. a JUDr. P. Š. stížnost pro porušení zákona, kterou podal ministr 
spravedlnosti České republiky v neprospěch obviněného R.  M., proti usnesení 
Okresního státního zástupce v Ústí nad Orlicí ze dne 18. 9. 2006, sp. zn. 2 ZT 
162/2006, a podle § 268 odst. 2  tr. ř. rozhodl takto:

Pravomocným usnesením Okresního státního zástupce v Ústí nad Orlicí ze dne 18. 
9. 2006, sp. zn. 2 ZT 162/2006, b y l   p o r u š e n   z á k o n   v 
ustanovení § 309 odst. 1  tr. ř. a v řízení předcházejícím v ustanovení § 2 
odst. 5, odst. 6 tr. ř. ve prospěch obviněného R. M. 

O d ů v o d n ě n í :

Státní zástupce Okresního státního zastupitelství v Ústí nad Orlicí rozhodl v 
trestní věci obviněného R. M., stíhaného za trestný čin ublížení na zdraví 
podle § 224 odst. 1, odst. 2 tr. zák. a trestný čin ohrožení pod vlivem 
návykové látky podle § 201 písm. d) tr. zák., usnesením ze dne 18. 9. 2006, sp. 
zn. 2 ZT 162/2006, které nabylo právní moci dne 13. 3. 2007, podle § 309 odst. 
1 tr. ř. o schválení narovnání mezi obviněným R. M. a poškozenými J. Š., bytem 
H., A. Š., bytem H., J. Š., bytem T. p. O., N., A. Š., bytem H., R. Č., bytem 
K., R. Č., bytem K., M. Č., bytem K., I. B., bytem H. H., M. K., bytem H. H., 
když obviněný i všichni poškození vyslovili souhlas s případným schválením 
narovnání a zastavením trestního stíhání, obviněný složil na účet Okresního 
státního zastupitelství v Ústí nad Orlicí peněžní částku 200.000,- Kč, jejíž 
polovinu určil společnosti G., o.p.s., se sídlem L. a polovina byla určena 
fondu na peněžitou pomoc obětem trestné činnosti, a současně rozhodl podle § 
311 odst. 1 tr. ř. o zastavení trestního stíhání obviněného. 

Trestných činů se obviněný R. M. měl dopustit tím, že dne 25. 2. 2006 kolem 
01.20 hodin po požití většího množství alkoholických nápojů řídil osobní 
automobil zn. Škoda-Superb,  z Ú. n. O. do L., okres Ú. n. O., kdy na silnici 
vlivem vysoké rychlosti jízdy a v důsledku snížení reakční schopnosti vlivem 
požitého alkoholu zezadu narazil do pomalu jedoucího vozidla zn. Fiat Tempra,  
dokončujícího otáčení na vozovce, přičemž došlo ke smrtelnému zranění řidiče 
tohoto vozidla M. Č., ke smrtelnému zranění spolujezdce z tohoto vozidla V. Š., 
dále ke zranění spolujezdce z tohoto vozidla M. K., který utrpěl otřes mozku, 
zhmoždění pravé horní končetiny a natažení krční páteře s předpokládanou dobou 
léčení v trvání 1 měsíce, dále poškozením vozidla zn. Škoda-Superb vznikla 
škoda ve výši 373.300,-Kč ke škodě ČSOB L., a.s., P.  a poškozením vozidla zn. 
Fiat Tempra škoda ve výši 32.800,-Kč ke škodě M. Č.

Proti citovanému usnesení Okresního státního zastupitelství v Ústí nad Orlicí 
ze dne 18. 9. 2006, sp. zn. 2 ZT 162/2006-14, podal ministr spravedlnosti podle 
§ 266 odst. 1 tr. ř. stížnost pro porušení zákona v neprospěch obviněného R. M. 
Namítá v ní, že zákon byl ve prospěch tohoto obviněného porušen v ustanoveních 
§ 2 odst. 5, odst. 6 tr. ř. ve vztahu k § 309 a § 310a tr. ř.

V odůvodnění stížnosti pro porušení zákona ministr spravedlnosti namítl, že 
porušení zákona Okresním státním zastupitelstvím v Ústí nad Orlicí spočívá 
především v nerespektování ustanovení § 3l0a tr. ř., které aplikaci institutu 
narovnání podle ustanovení § 309 tr. ř. vylučuje ve vztahu k osobám, na které 
sice ve smyslu ustanovení § 45 odst. 3 tr. ř. jako na pozůstalé přecházejí 
práva poškozeného, které však újmu přímo neutrpěly. S ohledem na následek 
zapříčiněný trestným činem dle názoru stěžovatele tento způsob vyřízení věci 
není možno kvalifikovat jako dostačující v souladu materiální podmínkou 
uvedenou v posledním odstavci ustanovení § 309 odst. 1 tr. ř. ani ve vztahu k 
přímo poškozenému M. K., a to zejména vzhledem k povaze a závažnosti spáchané 
trestné činnosti obviněným R. M., k míře, jakou byl trestnými činy dotčen 
veřejný zájem, když současně došlo k přecenění osoby obviněného a jeho kladného 
postoje k odčinění následků nehody. Dále ministr spravedlnosti poukázal na to, 
že obviněný R. M. se dopustil dvou trestných činů a svým jednáním po předchozím 
požití alkoholických nápojů zapříčinil smrt dvou osob a zranění osob dalších. 
Podle dechové zkoušky, provedené u obviněného R. M. po nehodě, jeho krev 
obsahovala 0,85 g/kg etylalkoholu a následné lékařské vyšetření krve prokázalo 
obsah 1,32 g/kg etylalkoholu. Podání stížnosti pro porušení zákona v neprospěch 
obviněného R. M. považuje za opodstatněné rovněž z důvodů usměrnění praxe při 
aplikaci ustanovení § 310a tr. ř. 

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že napadeným rozhodnutím 
byl porušen zákon v namítaném rozsahu ve prospěch obviněného R. M. v 
ustanoveních § 2 odst. 5, odst. 6 tr. ř. ve vztahu k ustanovením § 309 odst. 1 
a § 310a tr. ř.

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím zjištěním a závěrům.

Podle § 309 odst. 1 tr. ř. v řízení o trestném činu, na který zákon stanoví 
trest odnětí svobody, jehož horní hranice nepřevyšuje pět let, může se 
souhlasem obviněného a poškozeného soud a v přípravném řízení státní zástupce 
rozhodnout o schválení narovnání a zastavit trestní stíhání, jestliže 

a)obviněný prohlásí, že spáchal skutek, pro který je stíhán, a nejsou důvodné 
pochybnosti o tom, že jeho prohlášení bylo učiněno svobodně, vážně a určitě,

b)uhradí poškozenému škodu způsobenou trestným činem nebo učiní potřebné úkony 
k její úhradě, případně jinak odčiní újmu vzniklou trestným činem a

c)složí na účet soudu nebo v přípravném řízení na účet státního zastupitelství 
peněžní částku určenou konkrétnímu adresátovi k obecně prospěšným účelům, 

a tato částka není zřejmě nepřiměřená závažnosti trestného činu, a považuje-li 
takový způsob vyřízení věci za dostačující vzhledem k povaze a závažnosti 
spáchaného činu, k míře, jakou byl trestným činem dotčen veřejný zájem, k osobě 
obviněného a jeho osobním a majetkovým poměrům.

Podle § 310  odst. 1, odst. 2 tr. ř. před rozhodnutím o schválení narovnání 
soud a v přípravném řízení státní zástupce vyslechne obviněného a poškozeného, 
zejména k způsobu a okolnostem uzavření dohody o narovnání, zda dohoda o 
narovnání mezi nimi byla učiněna dobrovolně a zda souhlasí se schválením 
narovnání. Obviněného vyslechne také k tomu, zda rozumí obsahu obvinění a zda 
si je vědom důsledků schválení narovnání. Součástí výslechu obviněného musí být 
i prohlášení, že spáchal skutek, pro který je stíhán. Před výslechem je třeba 
obviněného i poškozeného poučit o jejich právech a o podstatě institutu 
narovnání.

Podle § 311 odst. 1 tr. ř. rozhodnutí o schválení narovnání a zastavení 
trestního stíhání musí obsahovat popis skutku, jehož se narovnání týká, jeho 
právní posouzení, obsah narovnání zahrnující výši uhrazené škody nebo škody, k 
jejíž úhradě byly provedeny potřebné úkony, případně způsob jiného odčinění 
újmy vzniklé trestným činem, peněžní částku určenou k obecně prospěšným účelům 
s uvedením jejího příjemce, včetně částky odevzdané státu na peněžitou pomoc 
obětem trestné činnosti, a výrok o zastavení trestního stíhání pro skutek, ve 
kterém je spatřován trestný čin, jehož se narovnání týká.

Narovnání představuje formu odklonu v trestním řízení a má přispět k řešení 
konfliktu mezi pachatelem a poškozeným. Jeho podstatou je dohoda mezi státem a 
konkrétní obětí trestného činu na straně jedné a pachatelem na straně druhé, 
jejímž obsahem je ukončení trestního stíhání v případě, že pachatel splní 
zákonem stanovené podmínky, takže není třeba věc vyřizovat v řádném formálním 
veřejném procesu před soudem a přitom důsledky činu pro pachatele budou 
obdobné, jako kdyby rozhodl soud odsuzujícím rozsudkem. Institut narovnání byl 
ale do našeho trestního řádu zařazen nejen proto, že směřuje k reparaci 
škody        a zaplacení určité částky k obecně prospěšným účelům, ale i z toho 
důvodu, že též plní významnou funkci restituce narušených vztahů pachatele a 
oběti trestného činu. Jde o to, že obviněný a poškozený se aktivně podílejí na 
řešení konfliktu, který mezi nimi po spáchání trestného činu vznikl, a na 
procesu hledání oboustranně přijatelného řešení.

Narovnání se uplatní zejména v případech, kdy je vedle veřejného zájmu trestným 
činem dotčena výrazněji i sféra soukromá, přičemž stát na trestním postihu 
pachatele nemá výrazný zájem, neboť trestný čin má spíše podobu sporu mezi 
obviněným a poškozeným. To ovšem neznamená, že by bylo vyloučeno provedení 
narovnání v případech, kdy by trestným činem došlo výlučně k dotčení veřejného 
zájmu a poškozeným by byl samotný stát či obec, které by v řízení byly 
zastupovány orgány k tomu příslušnými.

Ze spisového materiálu vyplývá, že usnesením Okresního ředitelství Policie ČR, 
Služby kriminální policie a vyšetřování Ústí nad Orlicí, ze dne 23. 5. 2006 
bylo podle § 160 odst. 1 tr. ř. zahájeno trestní stíhání obviněného R. M. v Ú. 
n. O., bytem Ú. n. O., W. pro trestné činy ublížení na zdraví podle  § 224 
odst. 1, odst. 2 tr. zák. a ohrožení pod vlivem návykové látky podle § 201 
písm. d)   tr. zák. Trestné činnosti se měl dopustit tak, že dne 25. 2. 2006 v 
době okolo 01.18 hodin řídil ve stavu vylučujícím způsobilost (rozborem krve 
zjištěna hladina 1.32 g/kg) osobní vozidlo zn. Škoda-Superb,  kdy při jízdě v 
obci L., po silnici –  u restaurace U D. nepřizpůsobil rychlost jízdy svým 
schopnostem, dopravně technickému stavu komunikace a nejel v obci rychlostí 
nejvýše 50 km/hod., kdy v pravém jízdním pruhu ve směru své jízdy narazil 
pravou čelní částí do zadní části zde pomalu jedoucího vozidla zn. Fiat 
Tempra,  které řídil M. Č., které odhodil vpravo na sněhovou bariéru, od které 
se ještě odrazil zpět na vozovku v bočním smyku a následně sám skončil s 
vozidlem Superb ve sněhové bariéře v levé části vozovky, přičemž při nehodě 
došlo ke smrtelnému zranění řidiče vozidla Fiat M. Č., ke smrtelnému zranění 
spolujezdce z tohoto vozidla sedícímu vzadu V. Š., dále ke zranění spolujezdce 
z tohoto vozidla sedícímu vpředu M. K., který utrpěl otřes mozku, zhmoždění 
pravé horní končetiny a natažení krční páteře s předpokládanou dobou léčení v 
trvání 1 měsíce, dále ve vozidle Superb k lehkému zranění spolujezdkyně M. M.; 
poškozením vozidla zn. Škoda-Superb vznikla škoda ve výši 373.300,-Kč ke škodě 
ČSOB L., a.s., P. a poškozením vozidla zn. Fiat Tempra škoda ve výši 32.800,-Kč 
ke škodě M. Č. Obviněný R. M. svým jednáním porušil ustanovení § 4 písm. a), 
b), § 5 odst. 2 písm. b), § 6 odst. 1 písm. a), § 18 odst. 1 a § 18 odst. 4 
zák. č. 361/2000 Sb., o provozu na pozemních komunikacích, tedy porušením 
důležité povinnosti uložené mu podle zákona jinému z nedbalosti způsobil smrt. 

Do protokolu o výslechu obviněného ze dne 8. 6. 2006 obviněný uvedl, že příčinu 
dopravní nehody spatřuje v tom, že jel moc rychle a proto nestihl na situaci 
reagovat. Je si vědom, že se dopustil velmi závažného protiprávního jednání s 
těmi nejtragičtějšími následky. K nehodě došlo v důsledku jeho zavinění.

Obviněný R. M. dne 11. 8. 2006 prostudoval spisový materiál a navrhl postupovat 
podle § 309 tr. ř. Následně dne 21. 8. 2006 byla na Okresní státní 
zastupitelství v Ústí nad Orlicí doručena žádost obviněného o postup podle § 
309 tr. ř., jejíž součástí jsou přílohy, a to 11 originálů dohod o náhradě 
škody s poškozenými, přehled částek, které budou poškozeným vyplaceny nad rámec 
plnění pojišťovnou a další.

Z protokolu o projednání podmínek narovnání vyplývá, že dne 8. 9. 2006 byl na 
Okresním státním zastupitelství v Ústí nad Orlicí pod sp. zn. 2 ZT 162/2006 
sepsán protokol, jehož obsahem je prokázáno, že obviněný i poškození byli 
poučeni o podmínkách a účincích schválení narovnání a zastavení trestního 
stíhání, obviněný si je vědom toho, že spáchal skutek, pro který bylo proti 
jeho osobě zahájeno trestní stíhání, a s případným schválením narovnání a 
zastavením trestního stíhání souhlasí, dále že obviněný uhradil pozůstalým a 
poškozeným dohodnuté částky, tyto osoby finanční odškodnění přijaly a s 
případným schválením narovnání a se zastavením trestního stíhání obviněného R. 
M. vyslovily souhlas. Téhož dne složil obviněný R. M. na účet Okresního 
státního zastupitelství v Ústí nad Orlicí vedený u Komerční banky, a.s., 
pobočka Ú. n. O. finanční částku ve výši 200.000,- Kč, určenou pro obecně 
prospěšné účely. 

Lze konstatovat, že jak obviněný tak poškození splnili povinnosti vyplývající 
pro jejich osoby z ustanovení § 309 odst. 1 tr. ř. Obviněný prohlásil, že 
spáchal skutek, pro který je stíhán, a nejsou důvodné pochybnosti o tom, že 
jeho prohlášení bylo učiněno svobodně, vážně a určitě. Se schválením narovnání 
a zastavením trestního stíhání souhlasil. Poškozeným uhradil škodu způsobenou 
trestným činem. Složil na účet Okresního státního zastupitelství v Ústí nad 
Orlicí peněžní částku určenou konkrétnímu adresátovi k obecně prospěšným 
účelům. Poškození souhlasili se schválením narovnání a zastavením trestního 
stíhání.

Jiná situace je v případě splnění podmínek uvedených v ustanovení § 309 odst. 1 
tr. ř. (v řízení o trestném činu, na který zákon stanoví trest odnětí svobody, 
jehož horní hranice nepřevyšuje pět let, může se souhlasem obviněného a 
poškozeného soud a v přípravném řízení státní zástupce rozhodnout o schválení 
narovnání a zastavit trestní stíhání, jestliže …….., a považuje-li takový 
způsob vyřízení věci za dostačující vzhledem k povaze a závažnosti spáchaného 
činu, k míře, jakou byl trestným činem dotčen veřejný zájem, k osobě obviněného 
a jeho osobním a majetkovým poměrům), které již obviněný ani poškození ovlivnit 
nemohou. 

Ze shora vymezených zákonných podmínek je jich splněno jen několik. V daném 
případě se jedná o řízení o trestném činu, na který zákon stanoví trest odnětí 
svobody do pěti let. Obviněný dosud nebyl soudně trestán a k jeho chování v 
místě bydliště nebyly zjištěny žádné nedostatky. Jedná se o osobu samostatně 
výdělečně činnou.

Bezezbytku však nebyly splněny podmínky další. Jednak došlo k přecenění osoby 
obviněného, který se měl dopustit trestného činu v dopravě, když nebylo vzato v 
úvahu, že v evidenční kartě řidiče má celkem čtyři záznamy. Dne 8. 11. 1995 
zavinil malou dopravní nehodu, když nedal přednost v jízdě, dne 30. 9. 1996 
zavinil dopravní nehodu nedodržením bezpečné vzdálenosti, dne 19. 11. 1997 
nerespektoval značku stop a neměl pásy a dne 24. 3. 1999 překročil povolenou 
rychlost. Především však je třeba konstatovat, že nebyla splněna poslední v 
zákoně uvedená podmínka, totiž že vzhledem k povaze a závažnosti spáchaného 
činu, k míře, jakou byl trestným činem dotčen veřejný zájem, lze důvodně takové 
rozhodnutí považovat za dostačující.

Rozhodující při posuzování povahy a závažnosti spáchaného činu je zejména 
nebezpečnost jednání pro společnost (§ 3 odst. 2 a 4 tr. zák.). 

Jak vyplývá ze spisového materiálu, obviněný R. M. řídil kolem  01.18 hodin dne 
25. 2. 2006 motorové vozidlo. Při průjezdu obcí L., kdy je povolená rychlost 50 
km/hod., jel rychlostí nejméně 105 km/hod. V době řízení motorového vozidla měl 
dle dechové zkoušky 0.85 g/kg alkoholu. V důsledku nepřiměřené rychlosti a 
stavu vylučujícím způsobilost řídit osobní vozidlo narazil do v pravém jízdním 
pruhu se pohybujícího motorového vozidla, kdy při dopravní nehodě utrpěly dvě 
osoby smrtelné zranění a jedna osoba zranění lehké (spolujezdkyně obviněného M. 
M. nedala souhlas s trestním stíháním svého manžela). Obviněný jako účastník 
provozu na pozemních komunikacích porušil ustanovení § 4 písm. a), b), c), § 5 
odst. 1 písm. b), odst. 2 písm. b), § 6 odst. 1 písm. a), § 18 odst. 1, odst. 4 
zák. č. 361/2000 Sb., přitom porušení těchto povinností je nutno považovat za 
porušení důležitých povinností uložených mu podle zákona.

Z uvedeného výčtu je zřejmé, že obviněný v nočních hodinách v zimním období jel 
v obci rychlostí 105 km/hod. (povolená rychlost činí 50 km/hod.), a to po 
požití alkoholických nápojů před jízdou, kdy dechovou zkouškou bylo zjištěno 
0.85 g/kg alkoholu. Právě nepřiměřená rychlost jízdy a požitý alkohol měly za 
následek dopravní nehodu, při které došlo ke dvěma smrtelným zraněním a jednomu 
zranění lehkému. Zjištěná porušení předpisů týkajících se provozu na pozemních 
komunikacích spolu se způsobeným neodčinitelným následkem podstatně zvyšují 
stupeň společenské nebezpečnosti činu obviněného.

Míra, v jaké byl dotčen veřejný zájem, se posuzuje tak, že jde především o 
zájem zjistit všechny trestné činy a spravedlivě potrestat jejich pachatele. 
Míra dotčení veřejného zájmu závisí na zhodnocení důsledků trestného činu na 
společnost. Je vymezena zpravidla intenzitou zásahu, tzn. zda došlo k deliktu 
spíše a převážně narušujícího soukromou sféru poškozeného, aniž by byl zároveň 
zjištěn větší negativní dopad na širší veřejnost.

V daném případě byl dotčen zájem společnosti na ochraně lidského zdraví a 
zejména zájem na potrestání těch pachatelů - účastníků silničního provozu, 
kteří v důsledku požitého alkoholu způsobí dopravní nehodu, neboť právě v 
těchto případech dochází k velmi závažným následkům na lidském zdraví.

Jak bylo uvedeno shora, ustanovení § 309 odst. 1 tr. ř. dává možnost soudu a v 
přípravném řízení státnímu zástupci za splnění zákonem stanovených podmínek, 
aby rozhodl o schválení narovnání a zastavil trestní stíhání, jestliže  
považuje takový způsob vyřízení věci za dostačující vzhledem k povaze a 
závažnosti spáchaného činu, k míře, jakou byl trestným činem dotčen veřejný 
zájem, k osobě obviněného a jeho osobním a majetkovým poměrům.

Z důkazů, které byly shromážděny v přípravném řízení, lze konstatovat, že v 
daném případě státní zástupce postupoval v rozporu s ustanovením § 309 odst. 1 
tr. ř., pokud schválil narovnání a podle § 311 tr. ř. zastavil trestní stíhání 
obviněného R. M., neboť nevzal v úvahu skutečnosti, na něž bylo poukazováno 
shora, přecenil osobu obviněného a zejména nevzal v úvahu stupeň společenské 
nebezpečnosti jednání obviněného. Schválení narovnání v případě, kdy stupeň 
společenské nebezpečnosti jednání obviněného je třeba hodnotit jako vysoký 
vzhledem k neodčinitelnému následku (dvě smrtelná zranění, zranění další 
osoby), chování řidiče (hazardérství), který v zimním období, v noci, v 
podnapilém stavu řídí motorové vozidlo, přitom v obci, kde je stanovená 
rychlost 50 km/hod., jede rychlostí více jak dvakrát vyšší, přitom se jedná o 
řidiče, který byl již čtyřikrát postižen pro přestupek (naposledy pro rychlou 
jízdu), je v rozporu s formální logikou, a takovýto způsob vyřízení věci nelze 
považovat za dostatečný. Jak již bylo uvedeno shora, podstatou narovnání je 
svého druhu dohoda mezi státem  (a konkrétní obětí trestného činu) na straně 
jedné a pachatelem na straně druhé, jejímž obsahem je ukončení trestního 
stíhání v případě, že pachatel splní zákonem stanovené podmínky, takže není 
třeba věc vyřizovat v řádném formálním veřejném procesu před soudem a přitom 
důsledky činu pro pachatele budou obdobné, jako kdyby rozhodl soud odsuzujícím 
rozsudkem. Jedná se především o případy, jejichž míra závažnosti je obdobná 
nebo nižší než např. u podmíněného zastavení trestního stíhání, kdy by trestní 
stíhání dovedeno do svého obvyklého konce vyústilo v odsuzující rozsudek s 
pravděpodobným uložením trestu majetkového charakteru, a to jako trestu 
jediného. Podle zavedené soudní praxe již zavinění dopravní nehody pod vlivem 
alkoholu se způsobením těžké újmy na zdraví může být v konkrétním případě 
důvodem pro ukládání nepodmíněného trestu odnětí svobody. Zastavení trestního 
stíhání bez projednání věci soudem v případě, kdy řidič motorového vozidla 
zaviní dopravní nehodu v důsledku požitého alkoholu a při dopravní nehodě 
způsobí dvěma osobám smrtelná zranění a další osobu zraní, je zarážející a v 
rozporu se záměrem zákonodárce.

Nejvyšší soud v této souvislosti plně akceptuje výhradu ministra spravedlnosti 
uplatněnou ve stížnosti pro porušení zákona, že vzhledem k povaze a závažnosti 
spáchané trestné činnosti obviněným R. M., k míře, jakou byl trestnými činy 
dotčen veřejný zájem, jakož i k přecenění osoby obviněného nelze způsob 
vyřízení věci kvalifikovat jako dostačující v souladu s materiální podmínkou 
uvedenou v posledním odstavci ustanovení § 309 odst. 1 tr. ř.

Naopak s námitkou stěžovatele, že v daném případě nepřicházelo v úvahu použití 
ustanovení § 309 tr. ř. o narovnání, neboť ustanovení § 3l0a tr. ř. vylučuje 
aplikaci institutu narovnání dle § 309 tr. ř. ve vztahu k osobám, na které sice 
ve smyslu ustanovení § 45 odst. 3 tr. ř. jako na pozůstalé přecházejí práva 
poškozeného, které však újmu přímo neutrpěly, což byl dle názoru stěžovatele 
případ pozůstalých po M. Č. a V. Š., se Nejvyšší soud neztotožnil

Podle § 310a tr. ř. práva poškozeného podle § 309 a § 311 tr. ř. nepřísluší 
tomu, na koho pouze přešel nárok na náhradu škody.

Podle § 43 odst. 1 tr. ř. je poškozený ten, komu pachatel trestným činem 
ublížil na zdraví, způsobil majetkovou, morální nebo jinou škodu.

Podle § 43 odst. 3 tr. ř. poškozený, který má podle zákona proti obviněnému 
nárok na náhradu škody, jež mu byla trestným činem způsobena, je oprávněn také 
navrhnout, aby soud v odsuzujícím rozsudku uložil obžalovanému povinnost 
nahradit tuto škodu. Návrh je třeba učinit nejpozději u hlavního líčení před 
zahájením dokazování (§ 206 odst. 2). Z návrhu musí být patrno, z jakých důvodů 
a v jaké výši se nárok na náhradu škody uplatňuje.

Podle § 45 odst. 3 tr. ř. jde-li o uplatnění nároku na náhradu škody (§ 43 
odst. 3), přecházejí práva, která tento zákon přiznává poškozenému, i na jeho 
právního nástupce. To znamená, že smrtí poškozeného, který má proti obviněnému 
nárok na náhradu škody způsobené trestným činem ve smyslu § 43 odst. 3 tr. ř., 
zaniká jeho způsobilost k právům  a povinnostem dle § 7 odst. 2, věty první, 
obč. zák. Úmrtím poškozeného přechází takový nárok na náhradu škody na jeho 
dědice, a to v rozsahu, v jakém náležel poškozenému v okamžiku jeho smrti.

Z ustanovení § 310a tr. ř. vyplývá, že právním nástupcům poškozeného (§ 45 
odst. 3 tr. ř.), na něž přešla v důsledku úmrtí poškozeného jeho práva uvedená 
s ustanovení § 43  odst. 3 tr. ř., nepřísluší práva poškozeného podle § 309 a § 
311 tr. ř.

Pokud v důsledku protiprávního jednání pachatele vznikl fyzické osobě (popř. 
právnické osobě) nárok na náhradu škody a následně dojde k jejímu úmrtí (zániku 
právnické osoby nebo přechodu či převodu práv právnické osoby na jinou 
právnickou osobu), dochází k přechodu práv na jeho právního nástupce (např. 
dědice). 

Jiná situace nastane, pokud došlo k úmrtí poškozeného jako následku trestného 
činu, neboť pak se pozůstalý stává poškozeným majícím práva uvedená v 
ustanovení § 43  odst.1 tr. ř. a nelze zde hovořit o přechodu práv (§ 43 odst. 
3 tr. ř.), která měl poškozený před úmrtím. Je přitom nerozhodné, zda měl 
poškozený vůči pachateli trestného činu nějaká práva a přicházel by v úvahu 
přechod těchto práv na právní nástupce (dědice). Přitom nic nebrání tomu, aby 
pokud došlo k úmrtí poškozeného jako následku trestného činu (poškozenému vedle 
majetkové škody byla způsobena smrt, např. § 234 odst. 3 tr. zák.), byl právní 
nástupce poškozeného i sám poškozeným. V takovém případě může jít o poškozeného 
ve smyslu § 43 odst. 1 tr. ř. i podle § 43 odst. 3 tr. ř.

V projednávané trestní věci došlo k úmrtí poškozených jako následku trestného 
činu a pozůstalým - poškozeným náležejí práva uvedená v ustanovení § 43 odst. 1 
tr. ř. a nelze zde hovořit o přechodu práv (§ 45 odst. 3 tr. ř.), která měli 
poškození před úmrtím. Na tyto osoby se proto nevztahuje ustanovení § 310a tr. 
ř.

Nejvyšší soud s ohledem na výše uvedené konstatuje, že zjištění skutkového 
stavu a hodnocení důkazů v přípravném řízení bylo provedeno v rozporu s 
ustanovením § 2 odst. 5, odst. 6 tr. ř. Na základě vadného procesního postupu 
pak Okresní státní zástupce v Ústí nad Orlicí dospěl ke zcela neadekvátnímu 
právnímu závěru, když usnesením ze dne 18. 9. 2006, sp. zn. 2 ZT 162/2006, 
podle § 309 odst. 1 tr. ř. schválil narovnání mezi obviněným R. M. a 
poškozenými a zastavil trestní stíhání.

Protože ve věci byla podána stížnost pro porušení zákona v neprospěch 
obviněného R. M., mohl vzhledem k výše uvedené argumentaci Nejvyšší soud pouze 
akademickým výrokem podle § 268 odst. 2 tr. ř. vyslovit, že napadeným usnesením 
Okresního státního zástupce v Ústí nad Orlicí ze dne 18. 9. 2006, sp. zn. 2 ZT 
162/2006, byl v jeho prospěch porušen zákon v ustanoveních § 309 odst. 1 tr. ř. 
a v řízení předcházejícím § 2 odst. 5, odst. 6 tr. ř.

Pro úplnost je třeba uvést, že pokud státní zástupce při rozhodování o 
schválení narovnání a zastavení trestního stíhání použil i § 311 odst. 1 tr. 
ř., nepostupoval v souladu se zákonem, neboť se jedná o výkladové ustanovení, 
které pouze stanoví, co musí rozhodnutí o schválení narovnání a zastavení 
trestního stíhání obsahovat. Z toho důvodu také Nejvyšší soud vyslovil toliko 
porušení zákona v ustanovení § 309 odst. 1 tr. ř.

Poučení:  Proti tomuto rozhodnutí není opravný prostředek přípustný.

V Brně dne 29. srpna 2007

Předseda senátu:

                                                                                
     JUDr. J.  P. 

Vypracoval :

JUDr. P.  Š.
