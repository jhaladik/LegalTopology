Soud: Nejvyšší soud

Spisová značka: 4 Tz 140/2006

Datum rozhodnutí: 12.12.2006

Typ rozhodnutí: Rozsudek




4 Tz 140/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  12. 
prosince 2006 v senátě složeném z předsedy senátu JUDr. Františka Hrabce a 
soudců JUDr. Jiřího Pácala a JUDr. Petra Šabaty stížnost pro porušení zákona, 
kterou podal  ministr spravedlnosti České republiky ve prospěch obviněného V. 
V.  F.,  roz.  K., proti usnesení Obvodního soudu pro Prahu 4 ze dne 28. 2. 
2006  sp. zn. 0 Nt 505/2005, a podle § 268 odst. 2, § 269 odst. 2 a § 270 odst. 
1 tr. ř. rozhodl        t a k t o: 

Pravomocným usnesením  Obvodního soudu pro Prahu 4 ze dne 28. 2. 2006  sp. zn. 
0 Nt 505/2005  b y l  p o r u š e n   z á k o n   v ustanoveních § 278 odst. 1 
a § 283 písm. d)  tr. ř.  v neprospěch  obviněného V. V. F., roz. K.

Napadené usnesení s e  z r u š u j e . 

Zrušují se  též všechna další rozhodnutí  na zrušené usnesení  obsahově 
navazující, pokud vzhledem ke změně, k níž došlo  zrušením, pozbyla  podkladu. 

Obvodnímu soudu pro  Prahu 4 s e  p ř i k a z u j e, aby věc v potřebném 
rozsahu znovu projednal a rozhodl. 

O d ů v o d n ě n í :

Obviněný V. V. F. byl trestním příkazem Obvodního soudu pro Prahu 4 ze dne 22. 
7. 2002 sp. zn. 1 T 58/2002, uznán vinným trestným činem maření výkonu úředního 
rozhodnutí podle § 171 odst. 1 písm. b) tr. zák., jehož se dopustil tím, že  v 
době od 16. 9. 2001 až do svého zadržení  orgány policie ČR dne  3. 6. 2002 se 
bez povolení zdržoval v obvodu P. a jinde na území ČR, i přesto, že mu 
rozhodnutím Policie ČR, Správy hl. m. Prahy, odboru cizinecké  policie pod č. 
j. PSP-1-765/OCP-c-2001 ze dne 22. 8. 2001, pravomocným dnem 28. 8. 2001, bylo 
uloženo  správní vyhoštění z území ČR na dobu 3 let do 22. 8. 2004 a stanovena 
lhůta k vycestování nejpozději do 15. 9. 2001. Dále byl uznán vinným trestným 
činem nedovoleného ozbrojování  podle § 185 odst. 2 písm. a), b) tr. zák., 
jehož se dopustil tím, že od přesně nezjištěné doby až do svého zadržení  
orgány policie ČR  dne 3. 6. 2002 v P., ul. V H.,  v bytě, který obýval bez 
povolení, přechovával a hromadil zbraně a střelivo, a to samopal vz. 61, ráže 
7,65 mm Browning,  se zásobníkem na 20 nábojů, samonabíjecí pistoli ČZ vz. 75 
Compact, ráže 9 mm Luger,  se zásobníkem, revolver zn. Taurus, ráže 38 
Speciál,  dvouhlavňovou loveckou pušku – Brokovou dvojku zn. Baikal, ráže 12 
mm, model IJ-58-M,  116 ks nábojů ráže 7,65 mm Browning, 89 ks nábojů ráže 22 
Long Rifle, 70 ks nábojů ráže 38 Speciál, 1 ks náboje ráže 6,35 mm Browning,  
13 ks brokovnicových nábojů ráže 12 mm, 13 ks nábojů ráže 9 mm Luger, brokový 
náboj nezjištěné ráže a 2 ks nábojů nezjištěné ráže. 

Za to byl obviněný V. V. F. podle § 185 odst. 2 tr. zák., § 35 odst. 1  tr. 
zák., § 57 odst. 1, 2 tr. zák., za použití § 314e odst. 2 písm. f) tr. ř., 
odsouzen k úhrnnému trestu vyhoštění z území republiky na dobu 5 let. Dále mu 
byl  podle § 55 odst. 1 písm. a)  tr. zák. uložen trest propadnutí věci, a to 1 
ks dvouhlavňové brokové pušky ráže 12 mm,  zn. Baikal, model  IJ-58-M,  v 
zeleném plátěném obalu, 1 ks samopalu  vz. 61, ráže 7,65 mm,  s oddělenou  
opěrkou a zásobníkem na 20 nábojů, 1 ks pistole ČZ 75 Compact, ráže 9 mm 
Luger,  se zásobníkem, 1 ks revolveru zn. Taurus, ráže 38 Speciál,   86 ks 
nábojů 7,65 mm Browning včetně obalu, 89 ks nábojů ráže 22 Long Rifle, včetně 
obalů, 2 ks nábojů 38 Speciál, 1 ks náboje 6,35 mm Browning, 11 ks nábojů ráže 
12 mm, 1 ks náboje ráže 410 (broky), 1 ks náboje 9 mm Tempo, 2 ks náboje 
nezjištěného označení, 10 ks nábojů 9 mm Luger, 6 ks nábojů 38 Speciál – 
brokové, 12 ks nábojů 38 Speciál - plast, 27 ks nábojů 38 Speciál – plášťované, 
14 ks nábojů 38 Speciál – různé modifikace, 5 ks nábojů Speciál v černém 
opaskovém pouzdře, 1 ks videokazety BASF 180, kde je nafilmován obviněný při 
střelbě, 1 ks koženého opaskového pouzdra černé barvy na krátkou střelnou 
zbraň, 1 ks opasku s plastovou sponou černé barvy, 1 ks nákupní tašky s 
barevnými pruhy, 4 ks papírových prázdných obalů od střeliva, 4 ks plastových 
prázdných obalů  od střeliva a 1 ks sportovního pytle modré barvy s nápisem E., 
tedy věcí a zbraní, které jsou uloženy u Policie ČR, Obvodního ředitelství 
Praha 4. 

Trestní příkaz nabyl právní moci dne 3. 8. 2002. Dne 26. 9. 2002 byl obviněný 
referátem cizinecké a pohraniční policie přes hraniční přechod B. vyhoštěn z 
území ČR. Zbraně a střelivo, ohledně nichž byl uložen trest propadnutí věci, 
byly předány k realizaci  Policii ČR, odboru správních činností, Správy hl.  
města Prahy. 

Dne 11. 3. 2005 podal státní zástupce Obvodního státního zastupitelství pro 
Prahu 4  u Obvodního soudu pro Prahu 4 návrh na povolení obnovy řízení  ve věci 
obviněného V. V. F. s odůvodněním, že dodatečně po skončení trestního řízení 
proti obviněnému bylo zjištěno, že jedna ze  zbraní, ohledně nichž byl uložen 
trest propadnutí věci,  a to pistole ČZ 75 Compact,  se zásobníkem, byla ve 
dnech 14. - 15. 5. 2002 odcizena A. B., bytem P., Z. Po jednání u orgánů  
Policie ČR podala A. B. prostřednictvím advokáta JUDr. O. Ch. dne 13. 5. 2003 
žádost  o vydání zbraně v jejím vlastnictví, která prozatím nemohla  být  
vrácena vzhledem k pravomocnému  rozhodnutí Obvodního soudu pro Prahu 4. Dále 
státní zástupce návrh zdůvodnil tím, že  ze shromážděného spisového materiálu 
PČR, OŘ Praha 4, vyplynulo, že předmětná střelná zbraň je podle zbrojního 
průkazu  evidována na A. B. a tato byla předmětem šetření, vedeného u PČR, OŘ 
Praha 2 pod č. j.  OR2-1451/MO1-TČ-2002 a byla vyhlášena  dne 21. 5. 2002 jako 
odcizená zbraň v systémech  evidence PČR. O vlastnictví zbraně A. B. proto 
není  pochyb a je odůvodněn závěr, že uložený trest propadnutí věci v řízení 
proti V. V. F. byl uložen v rozporu  se zákonem, jestliže zároveň nebyla 
splněna podmínka vlastnictví vyplývající  z § 55 odst. 1 písm. a) tr. zák. 
(správně § 55 odst. 2 tr. zák.) Tato skutečnost  nebyla v okamžiku vydání 
předmětného trestního příkazu obvodnímu soudu známa a je novou skutečností 
odůvodňující postup ve smyslu  § 278 a násl. tr. ř. 

O podaném návrhu na obnovu řízení rozhodl Obvodní soud pro Prahu 4 usnesením ze 
dne 28. 2. 2006, sp. zn. 0 Nt 505/2005, tak, že podle § 283 písm. d) tr. ř. 
návrh zamítl. Své rozhodnutí odůvodnil tím, že v daném případě skutečnost, že 
soud vyslovil trest propadnutí věci u věci, která nebyla ve vlastnictví 
obviněného nenaplňuje důvody obnovy řízení. Toto  usnesení nabylo právní moci 
dne 18. 4. 2006. 

Proti posledně citovanému usnesení Obvodního soudu pro Prahu 4, ze dne 28. 2. 
2006, sp. zn. 0 Nt 505/2005, podal ministr spravedlnosti  k Nejvyššímu soudu 
podle § 266 odst.  1 tr. ř. stížnost pro porušení zákona ve prospěch obviněného 
V. V. F. Napadeným rozhodnutím byl podle jeho názoru porušen zákon v ustanovení 
§ 283 písm. d)  tr. ř. v neprospěch obviněného. 

V odůvodnění stížnosti pro porušení zákona stěžovatel uvedl, že v dané věci 
došlo  uložením trestu propadnutí věci  podle  § 55 odst. 1 písm. a) tr. zák., 
pokud jde o zbraň  majitelky A. B., k porušení zákona, neboť nebyla splněna 
podmínka uvedená  v § 55 odst. 2 tr. zák. a sice, že  trest propadnutí věci  
nebo jiné majetkové hodnoty může soud uložit, jen jde-li o věc nebo jinou 
majetkovou hodnotu náležející pachateli. Uložený trest propadnutí věci  je ve 
zřejmém rozporu s účelem trestu  ve smyslu ustanovení  § 278 odst. 1 tr. ř., 
neboť obviněnému v jeho neprospěch bylo takto uloženo propadnutí širšího okruhu 
zajištěných věcí, než bylo podle zákona přípustné. Dále stěžovatel poznamenal, 
že z výše uvedeného je zřejmé, že soud prvního stupně  se nezabýval dostatečně  
skutečnostmi novými, kterými bylo zjištění majitelky předmětné zbraně, a tyto 
nové skutečnosti soud v rámci projednání návrhu na povolení obnovy řízení zcela 
opominul.

V závěru stížnosti pro porušení zákona ministr spravedlnosti navrhl, aby 
Nejvyšší soud  podle § 268 odst. 2 tr. ř. vyslovil, že usnesením Obvodního 
soudu pro Prahu 4 ze dne 28. 2. 2006 sp. zn. 0 Nt 505/2005, byl porušen zákon v 
neprospěch obviněného V. V. F., a to v ustanovení § 283 písm. d) tr. ř.  Dále 
navrhl, aby  Nejvyšší soud podle  § 269 odst. 2 tr. ř. napadené usnesení 
zrušil, včetně všech dalších rozhodnutí na zrušené usnesení  obsahově 
navazujících a následně postupoval podle § 270 odst. 1 tr. ř. 

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla  stížnost pro porušení zákona podána, 
v rozsahu  a z důvodů v ní uvedených, jakož i řízení  napadené části rozhodnutí 
předcházející a dospěl k následujícím zjištěním a závěrům.

Z trestního příkazu Obvodního soudu pro Prahu 4 ze dne 22. 7. 2002 sp. zn. 1 T 
58/2002 vyplývá, že uložil obviněnému trest propadnutí řady movitých věcí, 
zejména několika různých střelných zbraní a střeliva různých druhů a množství. 
Mezi těmito věcmi byla i střelná zbraň zn. ČZ 75 Compact, ráže 9 mm Luger,  se 
zásobníkem. 

Dne 5. 12. 2002 (tj. po nabytí právní moci trestního příkazu) bylo Policií ČR 
předloženo Obvodnímu soudu pro Prahu 4 dožádání k zajištěné zbrani - předmětné 
pistoli, jehož přílohou byla kopie žádosti  o vyhlášení pátrání a zařazení do 
evidence odcizených a ztracených zbraní (č. l. 144) ze dne 17. 5. 2002. Z této 
žádosti vyplývá, že  předmětná zbraň byla v legálním držení  A. B.,  na základě 
zbrojního průkazu. Dále, že předmětná zbraň byla v době od 19.00 hod. dne 14. 
5. 2002 do 06.10 hod. dne 15. 5. 2002 odcizena vloupáním do trezoru, kde byla 
uložena a že Kriminální úřad Policejního prezidia ČR, odbor obecné kriminality 
podal žádost o vyhlášení pátraní a zařazení do evidence odcizených a ztracených 
zbraní. Věc byla vedena pod č. j. OR2-1451/MO1-TČ-2002. Tyto skutečnosti 
vyplývají dále z úředního záznamu Policie ČR ze dne 9. 6. 2004, který je 
obsažen ve spise Obvodního soudu pro Prahu 4 sp. zn.  0 Nt 505/2005 (č. l. 8).

Podáním ze dne 13. 5. 2003 (č. l. 10) obsaženým ve spise Obvodního soudu pro 
Prahu 4 sp. zn. 0 Nt 505/2005, požádala A. B. o vrácení předmětné zbraně  
Policii ČR,  Obvodní ředitelství Praha 4,  Skupinu pro zbraně a střelivo  a 
drogy SSČ, která ji měla v dané době  v držení.

V odůvodnění usnesení ze dne 28. 2. 2006 sp. zn. 0 Nt 505/2005, Obvodní soud 
pro Prahu 4 vyslovil, že v daném případě skutečnost, že soud obviněnému uložil  
trest propadnutí věci u jedné ze zbraní, jejímž vlastníkem obviněný nebyl, není 
skutečností, která by mohla odůvodnit  jiné rozhodnutí o vině, nebo vzhledem k 
níž by původně uložený trest byl ve zřejmém nepoměru ke stupni nebezpečnosti  
činu pro společnost nebo k poměrům pachatele, anebo uložený druh trestu by byl 
ve zřejmém rozporu s účelem trestu. Soud tedy návrh státního zástupce zamítl 
jako nedůvodný, když dospěl k závěru, že vyslovení trestu propadnutí věci 
ohledně zbraní a nábojů včetně předmětné pistole, která nebyla ve vlastnictví 
obviněného, není skutečností ve smyslu § 278 odst. 1 tr. ř. 

S takovýmto názorem se  však Nejvyšší soud neztotožnil. 

Podle § 278 odst. 1 tr. ř. se povolí obnova řízení, které skončilo pravomocným 
rozsudkem nebo trestním příkazem, vyjdou–li najevo skutečnosti nebo důkazy 
soudu dříve neznámé, které by mohly samy o sobě nebo ve spojení se 
skutečnostmi  a důkazy  známými už dříve odůvodnit jiné rozhodnutí o vině nebo 
o přiznaném nároku poškozeného na náhradu škody, anebo vzhledem k nimž by 
původně uložený trest byl ve zřejmém nepoměru ke stupni nebezpečnosti činu pro 
společnost nebo k poměrům pachatele nebo uložený druh trestu by byl ve zřejmém 
rozporu s účelem trestu. 

Podle § 55 odst. 2 tr. zák.  může soud uložit trest propadnutí věci, jen jde-li 
o věc náležející pachateli. 

Pachateli věc nenáleží, je-li jejím vlastníkem osoba od pachatele rozdílná. 
Pachateli proto nenáleží věc vypůjčená, svěřená, pronajatá a také ani věc 
odcizená, zpronevěřená apod.,  i když její vlastník není znám. (Viz Š., P., R.. 
Trestní zákon komentář díl I. r. 2004 str. 480 marg. pozn. 18).

Věc, kterou pachatel získal krádeží, nenáleží pachateli, i když její vlastník 
není znám. Takovou věc nelze prohlásit za propadlou podle § 55 odst. 1 tr. 
zák., ale postupuje se ohledně ní podle § 81 tr. ř. (Viz J. J., Z. S.: Trestní 
zákon a trestní řád poznámkové vydání s judikaturou, r. 1999, str. 70, 3/76).

Propadnutí věci podle § 55 odst. 1 tr. zák. je trestem, kterým  lze postihnout 
pouze obviněného, který byl  odsouzen pro příslušný  trestný čin, a nikoliv 
jiné osoby, které nejsou trestně stíhány. (Viz J. J., Z. S.: Trestní zákon a 
trestní řád poznámkové vydání s judikaturou, r. 1999, str. 70, 46/67).

Ve zřejmém rozporu s účelem trestu je druh trestu, který nelze vůbec uložit 
anebo trest pro jehož uložení nebyly splněny podmínky stanovené příslušným 
ustanovením obecné části trestního zákona. (Viz P. Š. a kol.: Trestní řád 
komentář – díl II. r. 2005, str. 2118, marg. pozn. 21).

V daném případě bylo prokázáno, že předmětná střelná zbraň byla vlastníku 
zbraně odcizena, a to konkrétně vloupáním do trezoru, v němž byla uložena. 
Obviněný byl uznán vinným trestným činem nedovoleného ozbrojování, kdy u něj 
byla nalezena skupina zbraní a střeliva, k jejichž držení neměl oprávnění a 
jejichž nabytí nebylo bez pochyb prokázáno. Uvedl pouze, že je nalezl v 
popelnici v modrém batohu s nápisem E., když vynášel odpad a jednu ze zbraní, 
že koupil od neztotožněného neznámého muže romské národnosti. Mezi zbraněmi 
údajně nalezenými v modrém batohu se měla nacházet i pistole ČZ vz.  75 
Compact, 9 mm Luger  se zásobníkem. 

Pokud se tvrzení obviněného o nálezu batohu se zbraněmi zakládalo na pravdě, 
obviněný nepostupoval v daném případě podle zákona, kdy zák. č. 288/1995 Sb. o 
střelných zbraních a střelivu účinný do 31. 12. 2002 v § 80 odst. 2 stanovil, 
že každý, kdo nalezne zbraň nebo střelivo, je povinen je odevzdat nebo oznámit 
jejich nález nejbližšímu policistovi nebo útvaru policie anebo oznámit nález 
orgánu místní samosprávy, který toto oznámení předá nejbližšímu útvaru policie. 
O převzetí zbraně a střeliva od nálezce se vydává potvrzení. V posuzované 
trestní věci je také ze shromážděných důkazů patrné, že obviněný nebyl 
držitelem zbrojního průkazu ve smyslu § 27 a násl. zákona č. 288/1995 Sb., o 
střelných zbraních a střelivu, ve znění pozdějších předpisů, ani žádného jiného 
obdobného oprávnění k držení střelných zbraní podle dřívějších právních 
předpisů. Proto jako fyzická osoba nemohl za výše uvedených okolností nabýt (s 
výjimkou dědictví) do svého vlastnictví střelné zbraně podléhající registraci 
podle citovaného zákona ani střelivo do těchto zbraní (viz § 27 odst. 1 cit. 
zákona). Přitom je nepochybné, že střelné zbraně ohledně nichž obvodní soud 
vyslovil  ve svém trestním příkaze trest propadnutí věci, podléhaly registraci 
podle § 6 a násl. zákona č. 288/1995 Sb. ve znění pozdějších předpisů. V době 
vydání napadeného trestního příkazu tedy obviněný nebyl a ani nemohl být 
vlastníkem předmětných střelných zbraní, bez ohledu na skutečnost, zda je našel 
či koupil od jiné neznámé osoby, jak sám ve své výpovědi prohlašoval. Nebyl-li 
obviněný vlastníkem uvedených střelných zbraní, nebyla splněna ani podmínka 
nezbytná k uložení trestu propadnutí věci, tj. že věc náleží pachateli 
trestného činu, za který má být takový trest ukládán (§ 55 odst. 2 tr. zák.). 

Stížnost pro porušení zákona ale nenapadá samotný výrok o trestu propadnutí 
věci, obsažený v předmětném trestním příkaze, nýbrž rozhodnutí soudu ohledně 
návrhu na povolení obnovy řízení. Je tedy zjevné, že obvodní soud v rozporu s 
platnou právní úpravou uložil obviněnému trest propadnutí věci, a to skupiny 
různých střelných zbraní a střeliva včetně pistole ČZ vz. 75 Compakt, 9 mm 
Luger, ohledně níž se po právní moci trestního příkazu jednoznačně ukázalo, že 
se jedná o majetek A. B. K právnímu statutu této pistole je možno konstatovat, 
že není právně spojena s ostatními střelnými zbraněmi  a střelivem v tom 
smyslu, že by tvořily nedělitelný celek. Uvedená skupina zbraní a střeliva 
není  jednolitým systémem, pouze různorodou skupinou jednotlivých zbraní a 
střeliva. Předmětná pistole je věcí samostatnou, ve vztahu k ostatním věcem 
věcí oddělitelnou, netvoří ani součást věci (§ 120 obč. zák.) ani příslušenství 
věci (§ 121 obč. zák.). Není zde ani překážka, která by zabraňovala o této 
zbrani samostatně rozhodovat. 

Soud obnovu řízení povolí m. j. tehdy, jestliže vyjdou najevo nové skutečnosti 
nebo důkazy soudu dříve neznámé, vzhledem k nimž by původně uložený trest byl 
ve zřejmém rozporu s účelem trestu. V době, kdy Obvodní soud pro Prahu 4 
rozhodoval jako soud nalézací, neměl k dispozici informaci o tom, že předmětná 
pistole je vlastnictvím A. B. Jestliže mu tato skutečnost byla  předestřena až 
po právní moci trestního příkazu vydaného v dané věci, a o tuto skutečnost byl 
opřen návrh na obnovu řízení, bylo nutno ji považovat za novou skutečnost či 
důkaz soudu dříve neznámý. Jak bylo výše uvedeno, trest, který nebyl obviněnému 
uložen v souladu se zákonem, je trestem, který je ve zřejmém rozporu s účelem 
trestu. Obvodní soud pro Prahu 4, jakožto soud projednávající návrh na obnovu 
řízení, svůj závěr, z jakého důvodu dospěl k rozhodnutí, že propadnutí věci 
nenáležející pachateli, po zjištění jejího vlastníka, což bylo skutečností 
soudu dříve neznámou, nenaplňuje podmínky pro povolení obnovy řízení ve smyslu 
§ 278 odst. 1 tr.ř., blíže neodůvodnil, a omezil se pouze na uvedené formální 
konstatování, čímž je takové rozhodnutí možno označit za nepřezkoumatelné. 
Podle názoru Nejvyššího soudu však v přezkoumávaném případě byly podmínky pro 
povolení obnovy, jak vyplývají z ustanovení  § 278 odst. 1 tr. ř. naplněny a 
nezbývá než konstatovat, že napadeným usnesením byl porušen zákon v neprospěch 
obviněného. 

Nejvyšší soud proto podle § 268 odst. 2 tr. ř. vyslovil, že usnesením  
Obvodního soudu pro Prahu 4 ze dne 28. 2. 2006  sp. zn. 0 Nt 505/2005, byl 
porušen zákon  v ustanoveních  § 278 odst. 1 a § 283 písm d) tr. ř. v 
neprospěch  obviněného V. V. F. Podle § 269 odst. 2 tr. ř. napadené usnesení 
zrušil, a to včetně všech dalších rozhodnutí na zrušené rozhodnutí obsahově 
navazujících, pokud vzhledem ke změně, k níž došlo zrušením pozbyla podkladu. 
Podle § 270 odst. 1 tr. ř. pak přikázal  Obvodnímu soudu pro Prahu 4, aby věc v 
potřebném rozsahu v intencích tohoto rozsudku Nejvyššího soudu znovu projednal 
a rozhodl. To znamená, že obvodní soud si opatří veškeré spisové materiály 
týkající se  předmětné zbraně, nařídí veřejné zasedání, v němž provede potřebné 
dokazování a opětovně o návrhu na povolení obnovy rozhodne. Obvodní soud přitom 
musí zvažovat rozsah zrušení výroku o propadnutí věci v původním trestním 
příkazu tak, aby došlo k nápravě učiněné nezákonnosti v nezbytném rozsahu, jak 
to bylo navrhováno státním zástupcem v podaném návrhu na povolení obnovy řízení.

Při dalším postupu bude třeba mít na paměti, že Nejvyšším soudem bylo 
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle  § 
270 odst. 4 tr. ř.  je obvodní  soud vázán  právním názorem, který ve věci 
vyslovil  Nejvyšší soud, a je povinen provést nařízené procesní úkony. 

P o u č e n í : Proti tomuto rozhodnutí není opravný prostředek přípustný.

V Brně dne 12. prosince 2006

                                                                                
     Předseda senátu:

                                                                                
     JUDr. František H r a b e c  
