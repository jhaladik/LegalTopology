Soud: Nejvyšší soud

Spisová značka: 4 Tz 38/2004

Datum rozhodnutí: 13.04.2004

Typ rozhodnutí: ROZSUDEK




4 Tz 38/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
dubna 2004 v senátě složeném z předsedy senátu JUDr. Františka Hrabce a 
soudců        JUDr. Danuše Novotné a JUDr. Petra Šabaty stížnost pro porušení 
zákona, kterou podal ministr spravedlnosti České republiky  ve  prospěch  
obviněného  J. O., proti rozsudku Krajského soudu v Ústí nad Labem ze dne 7. 5. 
2003, sp. zn. 4 To 255/2003, jako soudu odvolacího, v trestní věci Okresního 
soudu v Teplicích  sp. zn. 3 T 115/2001,  a podle § 268 odst. 2,  § 269 odst. 2 
a  § 270 odst. 1 tr. ř.  rozhodl     t a k t o :

Rozsudkem Krajského soudu v Ústí nad Labem ze dne 7. 5. 2003, sp. zn. 4 To 
255/2003 a v řízení předcházejícím, b y l   p o r u š e n    z  á k o n  v 
ustanovení § 35 odst. 2, 3 tr. zák.  a v ustanoveních § 254 odst. 1 a  § 259 
odst. 3 tr. ř.  v neprospěch obviněného J. O. 

Napadený rozsudek  s e   z r u š u j e .   

Zrušují se též všechna další rozhodnutí na zrušený rozsudek obsahově 
navazující,  pokud vzhledem ke změně,  k níž došlo zrušením, pozbyla podkladu.  

Krajskému soudu v Ústí nad Labem   s e   p ř i k a z u j e,  aby věc v 
potřebném rozsahu znovu projednal a rozhodl.    

O d ů v o d n ě n í :  	

Obviněný J. O.  byl odsouzen  pravomocným trestním příkazem  Okresního soudu v 
Teplicích ze dne 17. 1. 2002, sp. zn. 2 T 217/2001,  a to pro trestný čin 
výtržnictví podle  § 202 odst. 1 tr. zák., jehož se dopustil ve 
spolupachatelství podle § 9 odst. 2 tr. zák., a  dále pro trestný čin úvěrového 
podvodu podle § 250b odst. 1 tr.  zák. spáchaného formou pomoci podle § 10 
odst. 1 písm. c) tr. zák. Těchto trestných činů se obviněný O. dopustil  
následovně. Dne 5. 12. 2000 společně s A. O., F. O. a M. O. v době kolem 19.00 
hodin  v D. na ulici H. s. č. p. 234 v restauraci  U M. po předchozí hádce 
postupně fyzicky napadli blíže identifikovaný obsluhující personál a hosty 
restaurace, a to údery pěstí do obličeje a těla,  poškozené J. a M. Z.  též 
kopy  do těla malé intenzity, přitom všichni obvinění  úmyslně poškodili  
zařízení restaurace tím, že házeli židlemi a sklenicemi o zem a obviněný F. O. 
rozlomil kulečníkové tágo. Uvedeným jednáním způsobili obvinění poškozeným 
zranění lehkého charakteru, jejichž léčení by podle soudního znalce z oboru 
chirurgie nemuselo  překročit dobu  trvání sedmi dnů, případně by poškození 
nebyli podstatným způsobem omezeni v obvyklém  způsobu  života.   Dále obvinění 
 způsobili  škodu na zařízení restaurace  ve výši 3 090,- Kč. Obviněný J. O. 
pak dále dne 4. 5. 2000 v T. na ulici M. 42 v prodejně KV  vystupoval jako R. 
V. – zaměstnavatel obviněného  M. O., jemuž za účelem získání úvěru  vystavil 
potvrzení o výši příjmů s razítkem firmy  V. R., N. ,  lakýrnické   a 
natěračské práce, které za jeho přítomnosti obviněný O. v prodejně předložil 
jako pravé, přičemž razítko firmy V.  v přesně nezjištěnou dobu na podzim roku 
1999  obviněná D. O. našla mezi věcmi, které nechal v jejím bytě její bývalý 
druh R. V., a toto obviněnému poskytla s vědomím, že ho bude použito k získání 
zboží na splátky.  Za to byl obviněný odsouzen k úhrnnému trestu odnětí svobody 
na jeden rok s podmíněným odkladem jeho výkonu na zkušební dobu  tří let. 

Dále byl jmenovaný obviněný odsouzen rozsudkem Okresního soudu v Teplicích ze 
dne 24. 9. 2002, sp. zn. 3 T 53/2002, za trestný čin podvodu podle § 250 odst. 
1 tr. zák., jehož se dopustil tím, že v období od 5. 6. 2000 do 10. 7. 2000 na 
různých poštách v D., okres T., a v L., okres M., vybral  ze svého postžirového 
účtu celkovou částku  ve výši 6 000,- Kč, ačkoliv věděl, že na účtu je pouze 
částka 200,- Kč, kterou složil při založení  účtu  a způsobil tak škodu ve výši 
5 800,- Kč Č. o. b., a. s. se sídlem v P., N. P.  Za to byl obviněný odsouzen k 
souhrnnému trestu obecně prospěšných prací ve výměře 200 hodin za současného  
zrušení výroku o trestu z trestního příkazu Okresního soudu v Teplicích ze dne 
17. 1. 2002, sp. zn.     2 T 217/2001, který byl doručen obviněnému dne 6. 5. 
2002 a nabyl právní moci dne 15. 5. 2002. Ze zprávy Probační a mediační služby 
střediska Teplice ze dne 29. 1. 2003 vyplývá, že obviněný tento trest vykonal  
v období od 21. 10. 2002 do 19. 1. 2003 u Židovské obce T. 

Obviněný J. O. byl taktéž odsouzen  rozsudkem Okresního soudu v Teplicích ze 
dne 19. 11. 2002, sp. zn. 3 T 115/2001, ve spojení s rozsudkem Krajského soudu 
v Ústí nad Labem ze dne 7. 5. 2003, sp. zn. 4 To 255/2003  pro trestný čin 
pomoci k úvěrovému podvodu podle § 10 odst. 1 písm. c) tr. zák., § 250b odst. 1 
tr. zák. Skutku úvěrového podvodu se dopustil obviněný J. V., kdy po předchozí 
vzájemné dohodě uzavřel dne 9. 2. 2000  s firmou H. C., a. s. úvěrovou smlouvu 
v obchodním centru M. v T., M. ulici, jejímž předmětem byl mobilní telefon zn. 
Siemens C 25 v prodejní hodnotě  6 890,- Kč, kdy uhradil první akontaci ve 
výši  1 378,- Kč, při uzavírání  této smlouvy předložil potvrzení o výši 
příjmů, ve kterém mu obviněný J. O. nepravdivě potvrdil, že je zaměstnancem 
jeho firmy s měsíčním příjmem ve výši 10 700,- Kč, přičemž  žádné další splátky 
obviněný V. neuhradil.

Za to byl obviněný J. O. odsouzen soudem prvního stupně k souhrnnému trestu 
obecně prospěšných prací ve výměře 400 hodin za současného zrušení výroku o 
trestu z trestního příkazu Okresního soudu v Teplicích  ze dne 17. 1. 2002, sp. 
zn. 2 T 217/2001, jenž byl obviněnému doručen dne 6. 5. 2002,  s právní mocí  
15. 5. 2002,  a za současného zrušení výroku o trestu z rozsudku Okresního 
soudu v Teplicích ze dne 24. 9. 2002, sp. zn.  3 T 53/2002, který nabyl právní 
moci dne 24. 9. 2002. Podle § 228 odst. 1 tr. ř. byli oba obvinění zavázáni 
uhradit společně a nerozdílně poškozené firmě H. C. F., a. s. na náhradě škody 
částku 6 943,- Kč. 

Uvedený výrok o trestu byl v následném odvolacím řízení zrušen z podnětu 
odvolání státního zástupce podaného v neprospěch obviněného a Krajským soudem v 
Ústí nad Labem bylo nově rozhodnuto tak, že obviněnému J. O.  byl uložen 
souhrnný trest odnětí svobody v trvání deseti měsíců se zařazením do věznice s 
ostrahou za současného zrušení výroku o trestu  z rozsudku Okresního soudu v 
Teplicích ze dne 24. 9. 2002, sp. zn. 3 T 53/2002. Pro úplnost je nutno 
podotknout, že tato trestní věc obviněného byla  nejprve rozhodnuta trestním 
příkazem Okresního soudu v Teplicích ze dne 16. 10. 2001, sp. zn. 3 T 115/2001, 
který byl obviněnému doručen dne 15. 11. 2001, jenž byl v důsledku odporu  
obviněného zrušen a ve věci bylo nařízeno hlavní líčení.                

Podle § 266 odst. 1, 2 tr. ř. podal ministr spravedlnosti k Nejvyššímu soudu 
České republiky stížnost pro porušení zákona ve prospěch obviněného J. O., a to 
proti rozsudku Krajského soudu v Ústí nad Labem ze dne 7. 5. 2003, sp. zn. 4 To 
255/2003, jako soudu odvolacího v trestní věci vedené u Okresního soudu v 
Teplicích pod sp. zn.3 T 115/2001. Tímto rozsudkem odvolacího soudu byl podle 
jeho názoru porušen zákon v neprospěch obviněného v ustanoveních § 2 odst. 5, 
6, § 254 odst. 1, § 259 odst. 3 tr. ř. a v ustanoveních § 23 odst. 1, § 31 
odst. 1 a § 35 odst. 2, 3  tr. zák.

Podle ministra spravedlnosti lze souhlasit se závěrem odvolacího soudu, že 
soudem prvního stupně bylo správně rozhodnuto o uložení souhrnného trestu podle 
§ 35 odst. 2 tr. zák., a to i za  sbíhající se trestnou činnost, za kterou byl 
obviněný O. odsouzen v trestních věcech vedených u Okresního soudu v Teplicích 
pod sp. zn. 2 T 217/2001 a sp. zn. 3 T 53/2002. Z časové posloupnosti trestné 
činnosti obviněného totiž plyne, že skutků,  o nichž bylo rozhodováno rozsudkem 
Okresního soudu v Teplicích ze dne 19. 11. 2002, sp. zn. 3 T 115/2001, se 
obviněný O. dopustil dříve, než mu byl doručen trestní příkaz Okresního soudu v 
Teplicích sp. zn. 2 T 217/2001, tj. 6. 5. 2002, a tedy rovněž dříve než byl 
vynesen odsuzující rozsudek v trestní věci  vedené u Okresního soudu v 
Teplicích pod sp. zn. 3 T 53/2002, a proto byl postup podle § 35 odst. 2 tr. 
zák. v době rozhodování soudu prvního stupně  na místě.  Tato situace však již 
netrvala v době rozhodování odvolacího soudu. Již z úkolového listu, který 
předložil obviněný u hlavního líčení dne 19. 1. 2002, vyplynulo, že ze 
souhrnného trestu obecně prospěšných prací ve výměře 200 hodin uloženého ve 
věci sp. zn.  3 T 53/2002, již má odpracováno 109 hodin. Na tuto skutečnost 
odvolací soud nereagoval.   Pokud by provedl  důkaz trestním spisem Okresního 
soudu v Teplicích sp. zn. 3 T 53/2002 zjistil by, že obviněný J. O. trest 
obecně prospěšných prací vykonal u Židovské obce  v T. v období od 21. 10. 2002 
do 19. 1. 2003. Z doplněného dokazování by tak vyplynulo, že v době rozhodování 
odvolacího soudu, tj. ke dni 7. 5. 2003 již nemohl být obviněnému uložen 
souhrnný trest ve vztahu k předchozímu odsouzení, neboť dřívější odsouzení 
obviněného bylo v době rozhodování odvolacího soudu již takové povahy, že se na 
obviněného hledělo, jako by nebyl odsouzen. Odvolací soud tedy mohl za dané 
situace toliko rozhodnout o uložení samostatného trestu za trestné jednání 
projednávané ve věci  sp. zn. 3 T 115/2001, tedy za pomoc k trestnému činu 
úvěrového podvodu.  

Z toho je pak podle stěžovatele zřejmé, že úvahy, které vedly odvolací soud k 
uložení nepodmíněného trestu odnětí svobody obviněnému, nemají oporu v 
provedených důkazech. Trest odnětí svobody měl být obviněnému ukládán nikoli za 
čtyři trestné činy, ale pouze za jeden trestný čin, který obviněný spáchal jako 
časově první ze všech sbíhajících se trestných činů, kdy pro žádný z ostatních 
ani nemohl být v té době trestně stíhán, protože je dosud nespáchal. Za ostatní 
trestné činy byl nicméně v době rozhodování odvolacího soudu obviněný J. O. již 
odsouzen, a tento trest vykonal s účinkem zahlazení. Lze proto důvodně 
předpokládat, že odpovídajícím trestem, pokud by byl krajským soudem ukládán a 
nebyl by zvolen postup podle § 37 tr. zák., by byl trest jiného druhu než 
nepodmíněný trest odnětí svobody, který se jeví ve světle výše uvedených 
skutečností jako trest, který je ve hrubém nepoměru ke stupni nebezpečnosti 
činu pro společnost za situace, kdy za další tři následující trestné činy byl 
obviněný potrestán trestem, který nebyl spojen s odnětím svobody. Oproti úvaze 
odvolacího soudu lze mít zato, že v nyní projednávané věci nelze přísněji 
vyměřeným trestem napravovat v jiné pravomocně skončené věci uložený souhrnný 
trest, který byl v rozporu se zákonem. 

Napadené rozhodnutí Krajského soudu v Ústí nad Labem je podle ministra 
spravedlnosti zatíženo dalším porušením zákona v neprospěch obviněného J. O. 
Jak již bylo zmíněno, v rozsudku krajského soudu byl zrušen pouze výrok o 
trestu z pravomocného rozsudku Okresního soudu v Teplicích ze dne 24. 9. 2002, 
sp. zn. 3 T 53/2002, včetně rozhodnutí obsahově na něj navazujících, pokud  
vzhledem ke změně, k níž došlo zrušením, pozbyla podkladu, a nikoliv také výrok 
o trestu z pravomocného trestního příkazu Okresního soudu v Teplicích ze dne 
17. 1. 2002, sp. zn. 2 T 217/2001. V odůvodnění rozsudku  krajský soud  soudu 
prvního stupně  postup při zrušování předchozích trestů vytknul, neboť podle 
krajského soudu  byl výrok o trestu z trestního příkazu sp. zn. 2 T 217/2001 
zrušen již výrokem o uložení souhrnného trestu z rozsudku  sp. zn. 3 T 53/2002, 
a proto při rozhodování o trestu ve věci sp. zn. 3 T 115/2001 postačí zrušit 
pouze výrok posledně uvedený.  Tento názor krajského soudu je ovšem mylný, 
neboť tím, že byl zrušen výrok o trestu z pravomocného rozsudku Okresního soudu 
v Teplicích ze dne 24. 9. 2002, sp. zn.                    3 T 53/2002, byl 
jako jeho nedílná součást zrušen i výrok o zrušení výroku o trestu z 
pravomocného trestního příkazu téhož soudu ze dne 17. 1. 2002, sp. zn. 2 T 
217/2001. Pokud by tedy ve věci sp. zn. 3 T 115/2001 byly dány  podmínky pro 
uložení souhrnného trestu, ( které v době rozhodování soudu prvního stupně dány 
byly, v době rozhodování odvolacího  soudu již nikoli ), bylo by nutno i výrok 
o trestu z trestního příkazu sp. zn. 2 T 217/2001 znovu zrušit, jak koneckonců 
soud prvního stupně správně učinil. Odvolací soud tak kromě pochybení 
spočívajícího v tom, že souhrnný  trest vůbec ukládal, vytvořil navíc situaci, 
kdy výrok o uložení podmíněného trestu odnětí svobody z pravomocného  trestního 
příkazu Okresního soudu  v Teplicích  ze dne 17. 1. 2002, sp. zn. 2 T 217/2001, 
znovu „obživl“, protože rozhodnutí, jimiž byl postupně zrušen, a to ve věci sp. 
zn.                   3 T 53/2002 pravomocně a ve věci sp. zn. 3 T 115/2001 
nepravomocně, byla napadeným rozhodnutím  krajského soudu pravomocně zrušena. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem 
Krajského soudu v Ústí nad Labem byl porušen zákon v neprospěch obviněného J. 
O., a to v ustanoveních § 2 odst. 5, 6, § 254 odst. 1 a § 259 odst. 3 tr. ř. a 
v ustanoveních § 23 odst. 1, § 31 odst. 1, § 35 odst. 2, 3 tr. zák. Dále 
navrhl, aby Nejvyšší soud podle § 269 odst. 2 tr. ř. napadený rozsudek  zrušil, 
jakož i všechna další rozhodnutí na zrušený rozsudek obsahově navazující, pokud 
vzhledem ke změně, k níž dojde zrušením, pozbudou podkladu, a následně aby 
postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k závěru, že podání tohoto mimořádného opravného 
prostředku bylo důvodné.

Podle § 35 odst. 2 tr. zák.  soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných 
titulů  a vyznamenání, ztráty vojenské hodnosti, propadnutí majetku nebo 
propadnutí věci, jestliže takový trest byl vysloven již rozsudkem dřívějším.

Podle § 35 odst. 3 tr. zák. ustanovení o souhrnném trestu se neužije, jestliže 
dřívější odsouzení je takové povahy, že se na pachatele hledí, jako by nebyl 
odsouzen.

Podle § 45a odst. 5 tr. zák.  na pachatele, kterému byl uložen trest obecně 
prospěšných prací, se hledí, jako by nebyl odsouzen, jakmile byl trest vykonán 
nebo bylo od výkonu trestu nebo jeho zbytku pravomocně upuštěno.

Podle § 254 odst. 1 tr. ř. nezamítne-li nebo neodmítne-li odvolací soud 
odvolání podle  § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle § 259 odst. 3 tr. ř. rozhodnout sám rozsudkem ve věci může odvolací soud, 
jen je-li možno nové rozhodnutí učinit na podkladě skutkového stavu, který byl 
v napadeném rozsudku správně zjištěn a popřípadě na základě důkazů provedených 
před odvolacím soudem doplněn nebo změněn. Odvolací soud se může odchýlit od 
skutkového zjištění soudu prvního  stupně  jen  tehdy,  jestliže  v odvolacím  
řízení   a)  provedl  znovu některé pro skutkové   zjištění   podstatné   
důkazy  provedené  již v hlavním líčení, nebo b) provedl důkazy, které nebyly 
provedeny v hlavním líčení.

Ze shora uvedeného přehledu odsouzení obviněného je zřejmé, že J. O. páchal 
kromě trestné činnosti ze dne 9. 2. 2000,  i trestnou činnost ve dnech 4. 5. 
2000, 5. 12. 2000 a v období od 5. 6. 2000 do 10. 7. 2000.  Všech těchto 
dalších skutků se dopustil dříve než bylo soudem prvního stupně vyhlášeno první 
odsuzující rozhodnutí za jím časově první spáchaný trestný čin, k čemuž došlo 
dne 15. 11. 2001, kdy mu byl doručen trestní příkaz Okresního soudu v Teplicích 
ze dne 16. 10. 2001, sp. zn. 3 T 115/2001. Ten měl ve smyslu ustanovení   § 
314e odst. 5 tr. ř. od tohoto okamžiku povahu odsuzujícího rozsudku, neboť 
účinky spojené s vyhlášením rozsudku nastávají v případě trestního příkazu jeho 
doručením obviněnému. Na této skutečnosti nemohla nic změnit ani okolnost, že 
tento trestní příkaz byl v důsledku podaného odporu zrušen, jelikož trestní 
stíhání obviněného v této věci skončilo jeho pravomocným odsouzením. Je třeba 
dodat, že stížnost pro porušení zákona mylně uvádí, že účinky prvního 
vyhlášeného odsuzujícího rozhodnutí  ve smyslu ustanovení § 35 odst. 2 tr. zák. 
nastaly ke dni 6. 5. 2002, kdy byl obviněnému doručen trestní příkaz Okresního 
soudu v Teplicích sp. zn.  2 T 217/2001. Toto pochybení stěžovatele však na 
důvodnosti podaného mimořádného opravného prostředku nic nemění. Je však 
nespornou skutečností, že všechny předmětné trestné činy spáchané obviněným J. 
O. vůči sobě byly ve vztahu vícečinného souběhu a obviněnému za ně byl okresním 
soudem správně uložen souhrnný trest.       

V odůvodnění rozsudku soudu prvního stupně sp. zn. 3 T 115/2001 se mj. uvádí, 
že obviněnému J. O. byl podle § 202 odst. 1 tr. zák. uložen souhrnný trest 400 
hodin obecně prospěšných prací za současného zrušení výroku o trestu z 
trestního příkazu Okresního soudu v Teplicích ze dne 17. 1. 2002, sp. zn. 2 T 
217/2001, a výroku o trestu z rozsudku téhož soudu ze dne 24. 9. 2002, sp. zn. 
3 T 53/2002. S ohledem na to, že obviněný již započal vykonávat dříve uložený 
trest obecně prospěšných prací ve věci sp. zn. 3 T 53/2002, došlo ke zvýšení 
jeho výměry na maximální možnou hranici. 

Naproti tomu krajský soud byl toho názoru, že soud prvního stupně při ukládání 
trestu pochybil, když jeho rozhodnutí o uložení souhrnného trestu je správné 
pouze ve vztahu k rozsudku Okresního soudu v Teplicích sp. zn. 3 T 53/2002, 
nikoli však již ve vztahu k trestnímu příkazu téhož soudu sp. zn. 2 T 217/2001. 
To podle odvolacího soudu proto, že výrok o trestu z trestního příkazu sp. zn. 
2 T 217/2001 byl již dříve zrušen právě rozsudkem Okresního soudu v Teplicích 
sp. zn. 3 T 53/2002 a napadeným rozsudkem tak byl znovu zrušen vlastně již 
neexistující výrok. Důsledkem dalších pochybení je pak podle krajského soudu 
nepřiměřeně mírný trest uložený obviněnému rozsudkem soudu prvního stupně. Při 
uvážení, že se jedná o souhrnný trest za trestný čin výtržnictví podle § 202 
odst. 1 tr. zák., trestný čin podvodu podle § 250 odst. 1 tr. zák. a 
dvojnásobný trestný čin  úvěrového podvodu podle § 250b odst. 1 tr. zák. ve 
formě pomoci podle § 10 odst. 1 písm. c) tr. zák., je zřejmé, že trest obecně 
prospěšných prací, byť v maximální možné výměře 400 hodin, je nepřiměřeně mírný 
a nesplňující ani základní zákonná kritéria stanovená  pro ukládání trestu  v 
ustanovení § 31 odst. 1 tr.  zák., ani hledisko účelu trestu ve smyslu § 23 
odst. 1 tr. zák. Obviněný J. O. je speciálním recidivistou, trestnou činnost 
páchal v době, kdy již byl za trestnou činnost stíhán, a od opakování trestné 
činnosti ho neodradila  ani hrozba možného odsouzení  a trestu.  Nebylo tudíž 
již možné očekávat splnění účelu trestního řízení od trestu výchovného či 
dokonce mírnějšího než je trest, který mu byl uložen jako první, tj. podmíněný 
trest odnětí svobody v trvání jednoho roku,  neboť dosud uložené výchovné 
tresty zjevně selhaly. Ze všech těchto důvodů pak odvolací soud zrušil napadený 
rozsudek prvostupňového soudu ve výroku o trestu a obviněnému uložil souhrnný 
nepodmíněný trest odnětí svobody za současného zrušení výroku o trestu z 
rozsudku Okresního soudu v Teplicích ve věci sp. zn. 3 T 53/2002. 

Z obsahu spisu výše jmenovaného soudu sp. zn. 3 T 53/2002 je však patrné, že 
výkon trestu obecně prospěšných prací uloženého rozsudkem ze dne 24. 9. 2002 
byl obviněnému J. O. nařízen usnesením téhož soudu ze dne 7. 10. 2002 u 
Židovské obce v T. formou práce při údržbě a opravách židovských hřbitovů. Ze 
zprávy Probační a mediační služby střediska T. ze dne 20. 11. 2002  vyplývá, že 
obviněný O. měl k tomuto datu odpracováno 109 hodin obecně prospěšných prací. 
Ze zprávy téže instituce ze dne 29. 1. 2003 je zřejmé, že obviněný vykonával 
trest obecně prospěšných prací z rozsudku sp. zn. 3 T 53/2002 v období od 21. 
10. 2002 do 19. 1. 2003, kdy jeho výkon skončil. Trest obviněný vykonal celý, a 
proto byl Okresní soud v Teplicích požádán o zajištění zápisu této skutečnosti 
do rejstříku trestů.  

Ze shora uvedeného tedy vyplývá, že obviněný celý trest 200 hodin obecně 
prospěšných prací z rozsudku Okresního soudu v Teplicích sp. zn. 3 T 53/2002, 
(byť nepravomocně zrušeného rozsudkem téhož soudu ze dne 19. 11. 2002,  sp. zn. 
3 T 115/2001), vykonal ke dni 19. 1. 2003.  Krajský soud v Ústí nad Labem 
konal  v rámci odvolacího řízení ve věci sp. zn. 3 T 115/2001 veřejné zasedání  
až dne 7. 5. 2003, tedy v době, kdy již ohledně  odsouzení obviněného ve věci 
sp. zn. 3 T 53/2002 nastala uplynutím dne 19. 1. 2003 zákonná fikce ve smyslu 
ustanovení § 45a odst. 5 tr. zák., podle níž se v takovém případě na pachatele 
hledí, jako by nebyl odsouzen. To znamená, že obviněnému již poté nebylo možné 
uložit souhrnný trest za uvedené trestné činy, které byly ve vícečinném 
souběhu, neboť podle § 35 odst. 3 tr. zák. se ustanovení o souhrnném trestu 
neužije, jestliže dřívější odsouzení obviněného je takové povahy, že se na 
pachatele hledí, jako by nebyl odsouzen. Vzhledem k této skutečnosti měl 
krajský soud za povinnost zrušit v napadeném rozsudku soudu prvního stupně 
výrok o trestu týkající se obviněného J. O. a sám měl tomuto obviněnému uložit 
samostatný trest výhradně za trestnou činnost projednávanou v trestní věci sp. 
zn. 3 T 115/2001. Okolnosti týkající se výkonu trestu obecně prospěšných prací 
z rozsudku ve věci sp. zn. 3 T 53/2002 však krajský soud nezkoumal, ačkoli ze 
spisového materiálu přezkoumávané věci sp. zn. 3 T 115/2001 bylo evidentní, že 
obviněný měl nikoli nevýznamnou část tohoto trestu vykonánu již ke dni konání 
hlavního líčení u soudu prvního stupně. Pokud tedy odvolací soud nedoplnil 
dokazování alespoň o údaje ze spisu sp. zn. 3 T 53/2002, z nichž by vyplynul 
aktuální stav výkonu tohoto trestu, a ve věci rozhodl způsobem, jak bylo shora 
uvedeno, porušil svoji přezkumnou povinnost vyplývající z ustanovení § 254 
odst. 1 tr. ř., jakož i ustanovení § 259 odst. 3 tr. ř., které upravuje 
podmínky, za jakých odvolací soud může ve věci sám rozhodnout.     

V důsledku učiněného postupu se krajský soud dopustil dalšího pochybení, když 
obviněnému, kromě opětovného tentokrát již nezákonného souhrnného trestu, 
ponechal  v platnosti i podmíněný trest odnětí svobody z trestního příkazu 
Okresního soudu v Teplicích ze dne 17. 1. 2002, sp. zn. 2 T 217/2001. Ten totiž 
tím, že krajský soud při ukládání souhrnného trestu zrušil současně pouze výrok 
o trestu z rozsudku Okresního soudu v Teplicích ze dne 24. 9. 2002 sp. zn. 3 T 
53/2002 začal opětovně existovat. Došlo k tomu z toho důvodu, že výrok v 
rozsudku soudu prvního stupně sp. zn. 3 T 115/2001, jímž byly zrušeny výroky o 
trestech v rozhodnutích Okresního soudu v Teplicích sp. zn. 3 T 53/2002 a sp. 
zn. 2 T 217/2001, byl taktéž jako součást výroku o trestu odvolacím soudem 
zrušen. V konečném důsledku tak byly obviněnému J. O. za souběh trestných činů 
pravomocně uloženy dva tresty, jeden samostatný a druhý souhrnný, a to v 
situaci, kdy obviněnému již mohl být uložen pouze samostatný trest za trestnou 
činnost v trestní věci sp. zn. 3 T 115/2001, neboť souhrnný trest za zbývající 
trestné činy již vykonal s účinkem zahlazení.      

Pokud jde o druh a výměru trestu, který měl být správně obviněnému krajským 
soudem uložen, je třeba souhlasit se stížností pro porušení zákona v tom, že se 
vytknutá pochybení v rozhodnutí odvolacího soudu projevila minimálně již tím, 
že obviněnému byl ukládán trest za souběh čtyř úmyslných trestných činů, ačkoli 
jak bylo shora zdůrazněno, mohl mu být uložen trest pouze za pomoc k trestnému 
činu úvěrového podvodu podle § 10 odst. 1 písm. c), § 250b odst. 1 tr. zák., 
jíž se dopustil dne 9. 2. 2000. To současně znamená, že obviněný tuto trestnou 
činnost spáchal pokud jde o časovou posloupnost ve vztahu k ostatním jeho 
trestným činům, za něž byl odsouzen v trestních věcech sp. zn. 2 T 217/2001 a 
sp. zn. 3 T 53/2002, jako první v pořadí a tudíž těmito odsouzeními nelze v 
souvislosti s ukládáním trestu argumentovat. Na straně druhé je ale pravdou, že 
obviněný J. O. byl již v minulosti několikrát soudně projednáván a to i za 
majetkovou trestnou činnost, což vyplývá z opisu jeho rejstříku trestů, a 
nejedná se tak v jeho případě o osobu zcela bezúhonnou. Nelze proto beze zbytku 
souhlasit se stížností pro porušení zákona v tom, že odpovídajícím trestem v 
projednávaném případě by pro obviněného byl pouze trest jiného druhu než 
nepodmíněný trest odnětí svobody. Okolnost, že za další tři trestné činy byl 
obviněný potrestán trestem, který nebyl spojen s odnětím svobody, nemůže být 
při tomto rozhodování prioritní. Bude ale úkolem dalšího řízení, aby věc 
obviněného byla znovu posouzena a bylo rozhodnuto o trestu, kterým má být 
postižen.  

Na základě výše uvedeného Nejvyšší soud podle § 268  odst. 2 tr. ř. vyslovil, 
že rozsudkem Krajského soudu v Ústí nad Labem ze dne 7. 5. 2003 sp. zn. 4 To 
255/2003  a v řízení, jež mu předcházelo, byl porušen zákon v neprospěch 
obviněného J. O. v ustanovení § 35 odst. 2, 3 tr. zák.  a v ustanoveních § 254 
odst. 1,  § 259 odst. 3 tr. ř. Podle  § 269 odst. 2 tr. ř. byl napadený 
rozsudek zrušen a to včetně všech dalších rozhodnutí, která na zrušené 
rozhodnutí obsahově navazovala, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. Nejvyšší soud přikázal Krajskému 
soudu v Ústí nad Labem, aby věc v potřebném rozsahu znovu projednal a rozhodl.

To znamená, že krajský soud po doplnění důkazů v intencích toho, co bylo výše 
vysloveno Nejvyšším soudem, ve veřejném zasedání opětovně ve věci rozhodne o 
odvolání státní zástupkyně a uloží obviněnému samostatný trest, jehož  druh a 
výměra budou v souladu s účelem trestu ve smyslu ustanovení § 23 odst. 1 tr. 
zák. a jenž bude zároveň zohledňovat stupeň nebezpečnosti spáchaného trestného 
činu pro společnost, ( který je mimo jiné podle § 3 odst. 4 tr. zák.  určován 
osobou pachatele ),  jakož i možnosti nápravy a poměry pachatele, jak o tom 
hovoří ustanovení § 31 tr. zák. K tomu bude potřeba zejména si vyžádat aktuální 
opis rejstříku trestů obviněného, včetně hodnocení jeho osoby z místa bydliště 
i z výkonu trestu  a taktéž příslušné trestní spisy. Krajský soud přitom musí 
mít na paměti, že podle § 273 tr. ř. v novém řízení nemůže dojít ke změně v 
neprospěch obviněného J. O. i to, že je podle  270 odst. 4 tr. ř. vázán právním 
názorem, který ve věci vyslovil Nejvyšší soud a je povinen provést nařízené 
procesní úkony.     

P o u č e n í :    Proti tomuto rozhodnutí není opravný prostředek přípustný. 

V  Brně dne 13. dubna 2004                                                    

                                                                                
     Předseda senátu: JUDr. František  H r a b e c   

	

	

