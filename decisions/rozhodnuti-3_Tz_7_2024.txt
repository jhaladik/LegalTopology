Soud: Nejvyšší soud

Spisová značka: 3 Tz 7/2024

Datum rozhodnutí: 15.05.2024

Typ rozhodnutí: ROZSUDEK


Heslo: Souhrnný trest, Stížnost pro porušení zákona, Trest zákazu činnosti

Dotčené předpisy: § 254 odst. 1, 2 tr. ř., § 256 tr. ř., § 43 odst. 2 tr. zákoníku, § 2 odst. 5, 6 tr. ř.

Kategorie rozhodnutí: C




3 Tz 7/2024-548 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 15. 5. 2024 v senátě 
složeném z předsedy JUDr. Petra Šabaty a soudců JUDr. Aleše Koláře a JUDr. 
Ondřeje Círka stížnost pro porušení zákona, kterou podal ministr spravedlnosti 
České republiky ve prospěch obviněného M. H., t. č. ve výkonu trestu odnětí 
svobody ve Vazební věznici Praha Ruzyně v jiné trestní věci, proti usnesení 
Městského soudu v Praze ze dne 23. 5. 2023, sp. zn. 9 To 164/2023, ve věci 
vedené u Obvodního soudu pro Prahu 4 pod sp. zn.  33 T 38/2021, a podle § 268 
odst. 2 tr. ř., § 269 odst. 2 tr. ř. a § 270 odst. 1 tr. ř. rozhodl  takto:


		Usnesením Městského soudu v Praze ze dne 23. 5. 2023, sp. zn. 9 
To 164/2023, byl porušen zákon v ustanoveních § 254 odst. 1, 2 tr. ř., § 256 
tr. ř., § 43 odst. 2 tr. zákoníku a v řízení mu předcházejícím v ustanoveních § 
43 odst. 2 tr. zákoníku a § 2 odst. 5, 6 tr. ř. v neprospěch obviněného M. H.

Napadené usnesení se zrušuje.

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Praze se přikazuje, aby věc v potřebném rozsahu znovu 
projednal a rozhodl.


Odůvodnění:


1.	Rozsudkem Obvodního soudu pro Prahu 4 ze dne 28. 3. 2023, sp. zn. 33 
T 38/2021, byl obviněný M. H. za přečin ublížení na zdraví podle § 146 odst. 1 
tr. zákoníku a za sbíhající se přečin maření výkonu úředního rozhodnutí a 
vykázání podle § 337 odst. 1 písm. a) tr. zákoníku, přečin přechovávání omamné 
a psychotropní látky a jedu podle § 284 odst. 2 tr. zákoníku a přečin ohrožení 
pod vlivem návykové látky podle § 274 odst. 1, odst. 2 písm. a) tr. zákoníku 
odsouzen podle § 146 odst. 1 tr. zákoníku za použití § 43 odst. 2 tr. zákoníku 
k souhrnnému trestu odnětí svobody v trvání 15 měsíců, pro jehož výkon byl 
podle § 56 odst. 2 písm. a) tr. zákoníku zařazen do věznice s ostrahou. Podle § 
73 odst. 1, 3 tr. zákoníku byl obviněnému dále uložen trest zákazu činnosti 
spočívající v zákazu řízení motorových vozidel všeho druhu v trvání 15 měsíců. 
Podle § 43 odst. 2 tr. zákoníku byl současně zrušen výrok o trestu z rozsudku 
Okresního soudu v Mělníku ze dne 21. 7. 2021, sp. zn. 3 T 60/2021, a výrok o 
trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021, jakož i všechna další rozhodnutí na tyto výroky obsahově navazující, 
pokud vzhledem ke změně, k níž došlo tímto zrušením, pozbyla podkladu. 

2.	Proti rozsudku Obvodního soudu pro Prahu 4 ze dne 28. 3. 2023, sp. 
zn. 33 T 38/2021, podal obviněný M. H. odvolání směřující do všech jeho výroků. 
O podaném odvolání rozhodl Městský soud v Praze usnesením ze dne 23. 5. 2023, 
sp. zn. 9 To 164/2023, a to tak, že podle § 256 tr. ř. odvolání obviněného 
zamítl. 

3.	Proti usnesení Městského soudu v Praze ze dne 23. 5. 2023, sp. zn. 9 
To 164/2023, podal ministr spravedlnosti České republiky stížnost pro porušení 
zákona, a to ve prospěch obviněného M. H. Vytkl v ní, že ve vztahu k obviněnému 
byl porušen zákon, konkrétně v ustanoveních § 43 odst. 2 tr. zákoníku a § 254 
odst. 1, 2 tr. ř.

4.	V odůvodnění stížnosti pro porušení zákona stěžovatel namítl, že 
Městský soud v Praze jako soud odvolací při rozhodování v předmětné trestní 
věci pominul, že v mezidobí od vydání prvostupňového rozhodnutí Obvodním soudem 
pro Prahu 4 dne 28. 3. 2023, sp. zn. 33 T 38/2021, již nabyl právní moci 
rozsudek Okresního soudu v Mělníku ze dne 19. 10. 2022, č. j. 3 T 31/2022-365, 
jímž byl obviněnému M. H. uložen souhrnný trest odnětí svobody a trest zákazu 
činnosti a současně byl zrušen výrok o trestu z rozsudku Okresního soudu v 
Kladně ze dne 7. 12. 2021, sp. zn. 3 T 111/2021. Městský soud v Praze tak 
pochybil, shledal-li prvostupňové rozhodnutí Obvodního soudu pro Prahu 4 
bezvadným, neboť Obvodní soud pro Prahu 4 v daném rozhodnutí zrušil již jednou 
dříve zrušený výrok o trestu z rozsudku Okresního soudu v Kladně sp. zn. 3 T 
111/2021, a opětovně uložil souhrnný trest odnětí svobody a trest zákazu 
činnosti. Okresní soud v Mělníku a následně Obvodní soud pro Prahu 4 tak shodně 
zrušily výrok o trestu z výše označeného rozsudku Okresního soudu v Kladně a 
uložily obviněnému tresty za sbíhající se trestnou činnost, v důsledku čehož má 
obviněný v současnosti uloženy dva nepodmíněné tresty odnětí svobody a dva 
tresty zákazu činnosti za totožnou trestnou činnost. Dále uvedl, že existence 
dvou souhrnných trestů odnětí svobody se sama o sobě nemusí jevit ve zřejmém 
nepoměru k povaze a závažnosti trestného činu nebo k poměrům pachatele, 
přihlédne-li se ke skutečnosti, že správně měl být souhrnný trest odnětí 
svobody ukládán za celkem pět trestných činů a v současnosti uložené tresty 
odnětí svobody ani ve svém součtu nepřevyšují horní hranici trestní sazby 
nejpřísnějšího trestného činu. Jako závažnější se však jeví skutečnost, že 
obviněnému byly podle § 73 odst. 1, 3 tr. zákoníku uloženy také dva tresty 
zákazu činnosti spočívající v zákazu řízeních všech motorových vozidel v 
celkové výměře 30 měsíců. Tyto tresty byly obviněnému uloženy v souvislosti s 
jediným trestným činem maření výkonu úředního rozhodnutí a vykázání podle § 337 
odst. 1 písm. a) tr. zákoníku, jehož se obviněný dopustil ve dnech 27. 5. 2021, 
29. 6. 2021 a 30. 6. 2021. Je sice pravdou, že podle § 73 odst. 1 tr. zákoníku 
může být trest zákazu činnosti uložen na jeden rok až deset let, ovšem 
přihlédne-li se k faktu, že obviněný spáchal přečin maření výkonu úředního 
rozhodnutí a vykázání podle § 337 odst. 1 písm. a) tr. zákoníku pouze v jediném 
případě, a trest zákazu činnosti tak byl výše citovanými rozsudky Okresního 
soudu v Mělníku a Obvodního soudu pro Prahu 4 toliko převzat beze změny z 
rozsudku Okresního soudu v Kladně sp. zn. 3 T 111/2021, má stěžovatel za to, že 
adekvátní trest zákazu činnosti spočívající v zákazu řízení všech motorových 
vozidel je trest ve výměře 15 měsíců, a nikoliv jeho dvojnásobek. Fakticky tak 
byl uložen druh trestu i ve věci, kde uložen být neměl, což lze jednoznačně 
považovat za trest uložený v rozporu s jeho účelem. 

5.	Usnesením Městského soudu v Praze ze dne 23. 5. 2023, sp. zn. 9 To 
164/2023, tak byl v důsledku nesprávného právního posouzení porušen zákon v 
ustanovení § 43 odst. 2 tr. zákoníku a v § 254 odst. 1, 2 tr. ř. v neprospěch 
obviněného M. H., jemuž byl v důsledku tohoto pochybení uložen excesivní trest. 

6.	Závěrem stížnosti pro porušení zákona ministr spravedlnosti České 
republiky navrhl, aby Nejvyšší soud vyslovil podle § 268 odst. 2 tr. ř., že 
usnesením Městského soudu v Praze ze dne 23. 5. 2023, sp. zn. 9 To 164/2023, 
byl porušen zákon v neprospěch obviněného M. H., a to v ustanoveních § 43 odst. 
2 tr. zákoníku a § 254 odst. 1, 2 tr. ř. ve vytýkaném směru, a aby podle § 269 
odst. 2 tr. ř. napadené usnesení zrušil v celém rozsahu, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a dále postupoval podle § 270 odst. 1 
tr. ř.

7.	K podané stížnosti pro porušení zákona se písemně vyjádřil státní 
zástupce činný u Nejvyššího státního zastupitelství. Poukázal na okolnosti 
vyplývající ze spisového materiálu a uvedl, že se ztotožňuje s podanou 
stížností pro porušení zákona a navrhl této vyhovět. 

8.	Rovněž obhájce obviněného s podanou stížností souhlasil a navrhl, aby 
jí bylo v plném rozsahu vyhověno.

9.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

10.	Podle ustanovení § 43 odst. 2 tr. zákoníku soud uloží souhrnný trest 
podle zásad uvedených v § 43 odst. 1 tr. zákoníku, když odsuzuje pachatele za 
trestný čin, který spáchal dříve, než byl soudem prvního stupně vyhlášen 
odsuzující rozsudek za jiný jeho trestný čin. Spolu s uložením souhrnného 
trestu soud zruší výrok o trestu uloženém pachateli rozsudkem dřívějším, jakož 
i všechna další rozhodnutí na tento výrok obsahově navazující, pokud vzhledem 
ke změně, k níž došlo zrušením, pozbyla podkladu. Souhrnný trest nesmí být 
mírnější než trest uložený rozsudkem dřívějším. V rámci souhrnného trestu musí 
soud vyslovit trest ztráty čestných titulů nebo vyznamenání, trest ztráty 
vojenské hodnosti, trest propadnutí majetku nebo trest propadnutí věci, 
jestliže takový trest byl vysloven již rozsudkem dřívějším. 

11.	Podle § 73 odst. 1 tr. zákoníku soud může uložit trest zákazu 
činnosti na jeden rok až deset let, dopustil-li se pachatel trestného činu v 
souvislosti s touto činností. 

12.	Podle § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

13.	Podle § 254 odst. 2 tr. ř. mají-li však vytýkané vady svůj původ v 
jiném výroku než v tom, proti němuž bylo podáno odvolání, přezkoumá odvolací 
soud i správnost takového výroku, na který v odvolání napadený výrok navazuje, 
jestliže oprávněná osoba proti němu mohla podat odvolání.

14.	Podle § 256 tř. ř. odvolací soud odvolání zamítne, shledá-li, že je 
nedůvodné.

15.	Ze spisového materiálu Nejvyšší soud zjistil, že rozsudkem Okresního 
soudu v Mělníku ze dne 21. 7. 2021, sp. zn. 3 T 60/2021, byl obviněný M. H. 
odsouzen za přečin maření výkonu úředního rozhodnutí a vykázání podle § 337 
odst. 1 písm. a) tr. zákoníku k nepodmíněnému trestu odnětí svobody v trvání 4 
měsíců, pro jehož výkon byl podle § 56 odst. 2 písm. a) tr. zákoníku zařazen do 
věznice s ostrahou. Rozsudek nabyl právní moci dne 21. 7. 2021.

16.	Rozsudkem Okresního soudu v Kladně ze dne 7. 12. 2021, sp. zn. 3 T 
111/2021, bylo rozhodnuto, že se podle § 45 odst. 1 zákona tr. zákoníku ruší 
výrok o vině a výrok o trestu z pravomocného rozsudku Okresního soudu v Mělníku 
ze dne 21. 7. 2021, sp. zn. 3 T 60/2021, a znovu se rozhoduje tak, že obviněný 
M. H. je vinen spácháním přečinu maření výkonu úředního rozhodnutí a vykázání 
podle § 337 odst. 1 písm. a) tr. zákoníku, jehož se dopustil tím, že (zkráceně):
1)	dne 27. 5. 2021 v XY řídil vozidlo VW Polo, RZ XY, 
2)	dne 29. 6. 2021 z obce XY do části obce XY řídil vozidlo Škoda Fabia, 
RZ XY, 
3)	a v blíže nezjištěné době dne 29. 6. 2021 do 30. 6. 2021 v okrese XY 
řídil vozidlo Škoda Fabia, RZ XY,
přestože mu byl rozsudkem Okresního soudu v Mělníku ze dne 8. 6. 2016, sp. zn. 
14 T 75/2016, který nabyl právní moci dne 16. 11. 2016, uložen trest zákazu 
činnosti spočívající v zákazu řízení motorových vozidel na dobu 24 měsíců, a za 
uvedenou trestnou činnost a za sbíhající se přečin přechovávání omamné a 
psychotropní látky a jedu podle § 284 odst. 2 tr. zákoníku a za přečin ohrožení 
pod vlivem návykové látky podle § 274 odst. 1, odst. 2 písm. a) tr. zákoníku 
byl podle § 274 odst. 2 tr. zákoníku za použití § 43 odst. 1, § 45 odst. 1 tr. 
zákoníku odsouzen ke společnému úhrnnému trestu odnětí svobody v trvání 11 
měsíců, pro jehož výkon byl zařazen podle § 56 odst. 2 písm. a) tr. zákoníku do 
věznice s ostrahou. 
Dle § 73 odst. 1, odst. 3 tr. zákoníku byl obviněnému dále uložen trest zákazu 
činnosti spočívající v zákazu řízení motorových vozidel všeho druhu na dobu 15 
měsíců. 
Proti rozsudku podal obviněný odvolání, které u veřejného zasedání konaného dne 
22. 3. 2022 vzal zpět a Krajský soud v Praze usnesením ze dne 22. 3. 2022, sp. 
zn. 10 To 59/2022 podle § 250 odst. 4 tr. ř. vzal zpětvzetí odvolání na vědomí.

17.	Rozsudkem Okresního soudu v Mělníku ze dne 19. 10. 2022, sp. zn. 3 T 
31/2022, byl obviněný M. H. (společně s obviněným M. K.) odsouzen za přečin 
legalizace výnosů z trestné činnosti podle § 216 odst. 1 tr. zákoníku a za 
uvedený přečin a za sbíhající se přečin přechovávání omamné a psychotropní 
látky a jedu podle § 284 odst. 2 tr. zákoníku, přečin maření výkonu úředního 
rozhodnutí a vykázání podle § 337 odst. 1 písm. a) tr. zákoníku a přečin 
ohrožení pod vlivem návykové látky podle § 274 odst. 1, odst. 2 písm. a) tr. 
zákoníku, jimiž byl uznán vinným rozsudkem Okresního soudu v Kladně ze dne 7. 
12. 2021, sp. zn. 3 T 111/2021, mu byl uložen podle § 274 odst. 2 tr. zákoníku 
za použití § 43 odst. 2 tr. zákoníku souhrnný trest odnětí svobody v trvání 12 
měsíců, pro jehož výkon byl podle § 56 odst. 2 písm. a) tr. zákoníku zařazen do 
věznice s ostrahou. Podle § 73 odst. 1, odst. 3 tr. zákoníku byl obviněnému 
dále uložen trest zákazu činnosti spočívající v zákazu řízení všech motorových 
vozidel v trvání 15 měsíců. Podle § 43 odst. 2 tr. zákoníku byl zrušen výrok o 
trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Usnesením 
Krajského soudu v Praze ze dne 19. 4. 2023, sp. zn. 9 To 83/2023, bylo podle § 
256 tr. ř. odvolání státního zástupce ve vztahu k obviněnému M. H. zamítnuto. 

18.	Rozsudkem Obvodního soudu pro Prahu 4 ze dne 28. 3. 2023, sp. zn. 33 
T 38/2021, byl obviněný M. H. odsouzen za přečin ublížení na zdraví podle § 146 
odst. 1 tr. zákoníku a za sbíhající se přečin maření výkonu úředního rozhodnutí 
a vykázání podle § 337 odst. 1 písm. a) tr. zákoníku, přečin přechovávání 
omamné a psychotropní látky a jedu podle § 284 odst. 2 tr. zákoníku a přečin 
ohrožení pod vlivem návykové látky podle § 274 odst. 1, odst. 2 písm. a) tr. 
zákoníku, podle § 146 odst. 1 tr. zákoníku za použití § 43 odst. 2 tr. zákoníku 
k souhrnnému trestu odnětí svobody v trvání 15 měsíců, pro jehož výkon byl 
podle § 56 odst. 2 písm. a) tr. zákoníku zařazen do věznice s ostrahou. Podle § 
73 odst. 1, odst. 3 tr. zákoníku byl obviněnému dále uložen trest zákazu 
činnosti spočívající v zákazu řízení motorových vozidel všeho druhu v trvání 15 
měsíců. Podle § 43 odst. 2 tr. zákoníku byl zrušen výrok o trestu z rozsudku 
Okresního soudu v Mělníku ze dne 21. 7. 2021, sp. zn. 3 T 60/2021, a výrok o 
trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021. Usnesením Městského soudu v Praze ze dne 23. 5. 2023, sp. zn. 9 To 
164/2023, bylo odvolání obviněného podle § 256 tr. ř. zamítnuto.

19.	Ze shora uvedeného vyplývá, že v trestní věci obviněného M. H. 
vedené u Okresního soudu v Kladně pod sp. zn. 3 T 111/2021 byl podle § 45 odst. 
1 tr. zákoníku zrušen výrok o vině a výrok o trestu z pravomocného rozsudku 
Okresního soudu v Mělníku ze dne 21. 7. 2021, sp. zn. 3 T 60/2021, a obviněný 
byl podle § 274 odst. 2 tr. zákoníku za použití § 43 odst. 1, § 45 odst. 1 tr. 
zákoníku odsouzen ke společnému úhrnnému trestu odnětí svobody v trvání 11 
měsíců, pro jehož výkon byl podle § 56 odst. 2 písm. a) tr. zákoníku zařazen do 
věznice s ostrahou. Podle § 73 odst. 1, 3 tr. zákoníku byl obviněnému dále 
uložen trest zákazu činnosti spočívající v zákazu řízení motorových vozidel 
všeho druhu na dobu 15 měsíců.

20.	Rozsudkem Okresního soudu v Mělníku ze dne 19. 10. 2022, sp. zn. 3 T 
31/2022, byl obviněný M. H. odsouzen podle § 274 odst. 2 tr. zákoníku za 
použití § 43 odst. 2 tr. zákoníku k souhrnnému trestu odnětí svobody ve výměře 
12 měsíců, pro jehož výkon byl podle § 56 odst. 2 písm. a) tr. zákoníku zařazen 
do věznice s ostrahou. Podle § 73 odst. 1, odst. 3 tr. zákoníku byl obviněnému 
dále uložen trest zákazu činnosti spočívající v zákazu řízení všech motorových 
vozidel v trvání 15 měsíců. Podle § 43 odst. 2 tr. zákoníku byl zrušen výrok o 
trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021. Rozsudek nabyl právní moci dne 19. 4. 2023, když odvolání obviněného 
M. H. bylo usnesením Krajského soudu v Praze ze dne 19. 4. 2023, sp. zn. 9 To 
83/2023, podle § 256 tr. ř. zamítnuto (pozn. správně měl okresní soud 
rozhodnout i o zrušení výroku o trestu z pravomocného rozsudku Okresního soudu 
v Mělníku ze dne 21. 7. 2021, sp. zn. 3 T 60/2021, neboť pouhým zrušením výroku 
o trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021, došlo k obživnutí výroku o trestu z rozsudku Okresního soudu v 
Mělníku sp. zn. 3 T 60/2021).

21.	V trestní věci vedené u Obvodního soudu pro Prahu 4 byl obviněný M. 
H. odsouzen rozsudkem ze dne 28. 3. 2023, sp. zn. 33 T 38/2021, k souhrnnému 
trestu odnětí svobody v trvání 15 měsíců, pro jehož výkon byl podle § 56 odst. 
2 písm. a) tr. zákoníku zařazen do věznice s ostrahou. Podle § 73 odst. 1, 
odst. 3 tr. zákoníku mu byl uložen trest zákazu činnosti spočívající v zákazu 
řízení motorových vozidel všeho druhu v trvání 15 měsíců. Podle § 43 odst. 2 
tr. zákoníku byl zrušen výrok o trestu z rozsudku Okresního soudu v Mělníku ze 
dne 21. 7. 2021, sp. zn. 3 T 60/2021, a výrok o trestu z rozsudku Okresního 
soudu v Kladně ze dne 7. 12. 2021, sp. zn. 3 T 111/2021.

22.	Rozsudkem Obvodního soudu pro Prahu 4 ze dne 28. 3. 2023, sp. zn. 33 
T 38/2021, byl zrušen jak výrok o trestu z rozsudku Okresního soudu v Mělníku 
ze dne 21. 7. 2021, sp. zn. 3 T 60/2021, tak výrok o trestu z rozsudku 
Okresního soudu v Kladně ze dne 7. 12. 2021, sp. zn. 3 T 111/2021, přitom výrok 
o trestu z rozsudku Okresního soudu v Kladně ze dne 7. 12. 2021, sp. zn. 3 T 
111/2021 byl již zrušen rozsudkem Okresního soudu v Mělníku ze dne 19. 10. 
2022, sp. zn. 3 T 31/2022.

23.	Obvodní soud pro Prahu 4 konal ve věci vedené pod sp. zn. 33 T 
38/2021, týkající se obviněného M. H., první hlavní líčení dne 31. 8. 2021. 
Další hlavní líčení konané dne 6. 10. 2021 odročil za účelem znaleckého 
zkoumání poškozeného na neurčito. Dne 31. 3. 2022 mu bylo sděleno Okresním 
soudem v Mělníku, že tamní soud projednává věc obviněného M. H. pod sp. zn. 3 T 
31/2022 a požádal o sdělení stavu řízení, případně o zaslání obžaloby. Dne 1. 
4. 2022 byla Okresnímu soudu v Mělníku zaslána obžaloba s tím, že věc u 
Obvodního soudu pro Prahu 4 dosud nebyla vyřízena. Dne 27. 4. 2022 sdělil 
Okresní soud v Mělníku, že ve věci vedené pod sp. zn. 3 T 31/2022 bude konat 
hlavní líčení dne 29. 4. 2022. Zároveň zaslal Obvodnímu soudu pro Prahu 4 
obžalobu státní zástupkyně Okresního státního zastupitelství v Mělníku. Hlavní 
líčení ve věci vedené pod sp. zn. 33 T 38/2021 bylo nařízeno dne 10. 2. 2023 
(po dodání znaleckého posudku), na den 15. 3. 2023 a následně přeloženo na den 
28. 3. 2023, kdy soud vyhlásil odsuzující rozsudek. Přitom vycházel z opisu z 
evidence rejstříku trestů fyzických osob platného ke dni 15. 2. 2023. O stav 
věci vedené u Okresního soudu v Mělníku pod sp. zn. 3 T 31/2022 se nezajímal a 
nezjistil tedy, že ve věci sp. zn. 3 T 31/2022 byl dne 19. 10. 2022 vyhlášen 
rozsudek, kterým došlo ke zrušení výroku o trestu z rozsudku Okresního soudu v 
Kladně ze dne 7. 12. 2021, sp. zn. 3 T 111/2021. Je pravdou, že tento rozsudek 
v době rozhodování Obvodního soudu pro Prahu 4 ve věci sp. zn. 33 T 38/2021 
nebyl pravomocný. 

24.	Městský soud v Praze v rámci řízení o odvolání obviněného nezjistil 
ze spisového materiálu, že ve věci vedené u Okresního soudu v Mělníku pod sp. 
zn. 3 T 31/2022, probíhalo trestní řízení ohledně obviněného M. H., kdy Krajský 
soud v Praze rozsudkem ze dne 19. 4. 2023, sp. zn. 9 To 83/2023, rozhodl mimo 
jiné o zamítnutí odvolání obviněného M. H. a rozsudek Okresního soudu v Mělníku 
sp. zn. 3 T 31/2022 tak nabyl právní moci. Přitom se spokojil s opisem z 
evidence rejstříku trestů fyzických osob platného ke dni 5. 5. 2023. Opis z 
evidence rejstříku trestů fyzických osob však neobsahoval záznam o odsouzení 
obviněného M. H. Okresním soudem v Mělníku pod sp. zn. 3 T 31/2022 a Městský 
soud v Praze tak z něj shora uvedené skutečnosti nezjistil. Odvolání obviněného 
v důsledku nesprávně zjištěného skutkového stavu usnesením ze dne 23. 5. 2023, 
sp. zn. 9 To 164/2023, zamítnul podle § 256 tr. ř. jako nedůvodné.

25.	Nejvyšší soud přisvědčil námitkám stěžovatele, že Městský soud v 
Praze rozhodující o odvolání obviněného v trestní věci vedené u Obvodního soudu 
pro Prahu 4 pod sp. zn. 33 T 38/2021, neshromáždil všechny podklady potřebné 
pro rozhodnutí ve věci, nezjistil tak skutkový stav věci v rozsahu, který byl 
nezbytný pro jeho rozhodnutí o trestu, čímž porušil zákon v neprospěch 
obviněného M. H. v ustanoveních § 43 odst. 2 tr. zákoníku a § 254 odst. 1, 2 
tr. ř. (a rovněž § 256 tr. ř. a § 2 odst. 5, 6 tr. ř.), když jako soud odvolací 
při rozhodování v předmětné trestní věci pominul, že v mezidobí od vydání 
prvostupňového rozhodnutí Obvodním soudem pro Prahu 4 dne 28. 3. 2023, sp. zn. 
33 T 38/2021, již nabyl právní moci rozsudek Okresního soudu v Mělníku ze dne 
19. 10. 2022, sp. zn. 3 T 31/2022, jímž byl zrušen výrok o trestu z rozsudku 
Okresního soudu v Kladně ze dne 7. 12. 2021, sp. zn. 3 T 111/2021. Městský soud 
v Praze tak pochybil, shledal-li prvostupňové rozhodnutí Obvodního soudu pro 
Prahu 4 bezvadným. Obvodní soud pro Prahu 4 v daném rozhodnutí zrušil již 
jednou dříve zrušený výrok o trestu z rozsudku Okresního soudu v Kladně ze dne 
7. 12. 2021, sp. zn.  3 T 111/2021, a opětovně uložil souhrnný trest odnětí 
svobody a trest zákazu činnosti, v důsledku čehož má obviněný M. H. v 
současnosti uloženy dva nepodmíněné tresty odnětí svobody a dva tresty zákazu 
činnosti za totožnou trestnou činnost.

26.	Lze rovněž souhlasit s názorem stěžovatele, že existence dvou 
souhrnných trestů odnětí svobody se sama o sobě nemusí jevit ve zřejmém 
nepoměru k povaze a závažnosti trestného činu nebo k poměrům pachatele, 
přihlédne-li se ke skutečnosti, že správně měl být souhrnný trest odnětí 
svobody ukládán za celkem pět trestných činů a v současnosti uložené tresty 
odnětí svobody ani ve svém součtu nepřevyšují horní hranici trestní sazby 
nejpřísnějšího trestného činu. Jako závažnější se proto jeví skutečnost, že 
obviněnému byly podle § 73 odst. 1, 3 tr. zákoníku uloženy také dva tresty 
zákazu činnosti spočívající v zákazu řízeních všech motorových vozidel v 
celkové výměře 30 měsíců v souvislosti s jediným trestným činem maření výkonu 
úředního rozhodnutí a vykázání podle § 337 odst. 1 písm. a) tr. zákoníku. Je 
sice pravdou, že podle § 73 odst. 1 tr. zákoníku lze trest zákazu činnosti 
uložit na jeden rok až deset let, ovšem přihlédne-li se k faktu, že obviněný 
spáchal přečin podle § 337 odst. 1 písm. a) tr. zákoníku pouze v jediném 
případě, a trest zákazu činnosti byl rozsudky Okresního soudu v Mělníku a 
Obvodního soudu pro Prahu 4 toliko převzat beze změny z rozsudku Okresního 
soudu v Kladně, lze trest zákazu činnosti spočívající v zákazu řízení všech 
motorových vozidel v celkové výměře 30 měsíců (a ne původních 15 měsíců), což 
činí dvojnásobek, považovat za trest uložený v rozporu s jeho účelem. 

27.	Nejvyšší soud proto podle § 268 odst. 2 tr. ř. vyslovil, že 
pravomocným usnesením Městského soudu v Praze ze dne 23. 5. 2023, sp. zn. 9 To 
164/2023, byl v neprospěch obviněného M. H. porušen zákon v ustanoveních § 254 
odst. 1, 2 tr. ř., § 256 tr. ř. a § 43 odst. 2 tr. zákoníku a v řízení, které 
mu předcházelo v § 43 odst. 2 tr. zákoníku a § 2 odst. 5, 6 tr. ř., a proto 
podle § 269 odst. 2 tr. ř. napadené usnesení zrušil, jakož i všechna další 
rozhodnutí na zrušený výrok obsahově navazující, pokud vzhledem ke změně, k níž 
došlo zrušením, pozbyla podkladu.

28.	Podle § 270 odst. 1 tr. ř. bylo Městskému soudu v Praze přikázáno, 
aby věc v potřebném rozsahu znovu projednal a rozhodl, přičemž aby při 
rozhodování o trestu obviněného respektoval všechna zákonná ustanovení pro 
ukládání trestu, včetně ustanovení § 43 odst. 2 tr. zákoníku, doplnil 
dokazování o obsah všech relevantních trestních spisů týkajících se obviněného 
včetně aktuálního výpisu z rejstříku trestů a sám rozhodl o uložení trestu 
obviněnému tak, aby došlo k nápravě všech pochybení, na něž Nejvyšší soud ve 
svém rozhodnutí poukázal, a tento byl i v ostatních směrech v souladu se 
zákonem. Nejvyšší soud v této souvislosti zdůrazňuje, že v novém řízení nemůže 
dojít ke změně rozhodnutí v neprospěch obviněného, neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).


Poučení: Proti tomuto rozhodnutí není opravný prostředek přípustný.

V Brně dne 15. 5. 2024

JUDr. Petr Šabata 
předseda senátu

		




