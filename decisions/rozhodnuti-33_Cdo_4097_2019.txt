Soud: Nejvyšší soud

Spisová značka: 33 Cdo 4097/2019

Datum rozhodnutí: 27.05.2020

Typ rozhodnutí: ROZSUDEK


Heslo: Smlouva o smlouvě budoucí, Smlouva zprostředkovatelská

Dotčené předpisy: § 1785 o. z., § 1786 o. z., § 1787 o. z., § 1105 o. z., § 2006 o. z.

Kategorie rozhodnutí: C




33 Cdo 4097/2019-223




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Pavla 
Krbka a soudců JUDr. Pavla Horňáka a JUDr. Václava Dudy ve věci žalobkyně M. 
U., bytem XY, zastoupené JUDr. Alešem Janů, advokátem se sídlem v Táboře, 
Nerudova 3184, proti žalované B. B., bytem XY, zastoupené JUDr. Petrem 
Pavlíkem, advokátem se sídlem v Praze 8, Křižíkova 159/56, o návrhu na určení 
obsahu smlouvy, vedené u Okresního soudu v Táboře pod sp. zn. 9 C 253/2018, o 
dovolání žalobkyně proti rozsudku Krajského soudu v Českých Budějovicích - 
pobočky v Táboře ze dne 19. 9. 2019, č. j. 15 Co 273/2019-176, takto:
Rozsudek Krajského soudu v Českých Budějovicích - pobočky v Táboře ze dne 19. 
9. 2019, č. j. 15 Co 273/2019-176, a rozsudek Okresního soudu v Táboře ze dne 
26. 4. 2019, č. j. 9 C 253/2018-134, ve znění usnesení ze dne 3. 7. 2019, č. j. 
9 C 253/2018-154, se ruší a věc se Okresnímu soudu v Táboře vrací k dalšímu 
řízení. 
O d ů v o d n ě n í
Žalobou z 10. 10. 2018 se žalobkyně domáhala, aby soud určil obsah kupní 
smlouvy, jejímž předmětem jsou nemovité věci [pozemek parc. č. st. XY 
/zastavěná plocha a nádvoří/ s budovou bez čísla popisného, pozemek parc. č. 
st. XY /zastavěná plocha a nádvoří/ s budovou č.p. XY, pozemek parc. č. XY 
/trvalý travní porost/ v katastrálním území a obci XY /LV XY/], kterou žalovaná 
(prodávající) – ač se k tomu smlouvou o smlouvě budoucí zavázala – odmítla 
uzavřít (§ 1787 zákona č. 89/2012 Sb., občanského zákoníku, ve znění pozdějších 
předpisů, dále též jen „o. z.“).  
Okresní soud v Táboře rozsudkem ze dne 26. 4. 2019, č. j. 9 C 253/2018-134, ve 
znění opravného usnesení ze dne 3. 7. 2019, č. j. 9 C 253/2018-154, žalobu na 
nahrazení projevu vůle zamítl a rozhodl, že žádná z účastnic nemá právo na 
náhradu nákladů řízení. Výhradní dohoda o zprostředkování ze 17. 4. 2018 – 
standardní zprostředkovatelská smlouva (§ 2445 a násl. o. z.) – předpokládá 
podle soudu prvního stupně svobodu žalované při dispozici s nemovitostmi. Právo 
výběru kupujícího náleželo žalované a případný prodej jiné osobě než zájemci 
vyhledanému zprostředkovatelkou byl spjat pouze s povinností prodávající 
zaplatit smluvní pokutu. Protože zprostředkovatelka porušila povinnost 
poskytnout informaci o osobě další zájemkyně, čímž nedala žalované možnost 
výběru kupujícího (§ 2446 odst. 1 o. z.), neměla jako zástupkyně zmocnění k 
dalším úkonům za žalovanou, tedy ani k uzavření smlouvy o budoucí smlouvě 
kupní. 
Rozsudkem ze dne 19. 9. 2019, č. j. 15 Co 273/2019-176, Krajský soud v Českých 
Budějovicích - pobočka v Táboře rozsudek soudu prvního stupně potvrdil a 
žalované přiznal na náhradě nákladů odvolacího řízení 47.141,60 Kč. Odvolací 
soud se ztotožnil se soudem prvního stupně v tom, že výhradní dohoda o 
zprostředkování ze 17. 4. 2018 je standardní zprostředkovatelská smlouva s 
pravidelnými náležitostmi (§ 2445 a násl. o. z.); jejím obsahem je i zmocnění 
udělené zprostředkovatelce. Rozsah zástupčího oprávnění byl náležitě určen – 
jménem žalované uzavřít se zájemcem obstaraným zprostředkovatelkou smlouvu o 
budoucí smlouvě kupní (§ 441 odst. 1, 2 o. z.). Dohoda o koupi nemovitostí ze 
17. 8. 2018 je onou smlouvou o smlouvě budoucí, kterou zprostředkovatelka jako 
zástupkyně žalované (budoucí prodávající) uzavřela s žalobkyní (budoucí 
kupující). Kupní smlouva z 10. 10. 2018, kterou žalovaná uzavřela s A. M. J. 
(kupující), „odpovídá vůli smluvních stran“ a je platným právním jednáním. Obě 
smlouvy – dohoda o koupi nemovitostí ze 17. 8. 2018 a kupní smlouva z 10. 10. 
2018 – nemohou vedle sebe obstát, a proto práva a povinnosti ze smlouvy ze 17. 
8. 2018 zanikla následnou nemožností plnění, i když k převodu vlastnictví 
nemovitých věcí na A. M. J. zápisem do veřejného seznamu nedošlo (§ 2006 o. z.).
V dovolání, kterým napadla rozhodnutí odvolacího soudu, žalobkyně uvádí, že se 
odvolací soud odchýlil od ustálené rozhodovací praxe Nejvyššího soudu v otázce, 
zda v konfliktu mezi smlouvou o budoucí smlouvě kupní a následně uzavřenou 
kupní smlouvou se třetí osobou zanikají práva a povinnosti ze smlouvy o budoucí 
smlouvě kupní pro následnou nemožnost plnění již samotným uzavřením kupní 
smlouvy nebo až vkladem vlastnického práva do katastru nemovitostí. Navrhla, 
aby dovolací soud zrušil rozhodnutí soudů obou stupňů a věc vrátil soudu 
prvního stupně k dalšímu řízení. 
Žalovaná ve vyjádření navrhla, aby dovolací soud dovolání žalobkyně odmítl.
Nejvyšší soud věc projednal podle zákona č. 99/1963 Sb., občanského soudního 
řádu, ve znění účinném od 30. 9. 2017 (srov. čl. II bod 2 zákona č. 296/2017 
Sb., dále jen „o.s.ř.“).
Není-li stanoveno jinak, je dovolání přípustné proti každému rozhodnutí 
odvolacího soudu, kterým se odvolací řízení končí, jestliže napadené rozhodnutí 
závisí na vyřešení otázky hmotného nebo procesního práva, při jejímž řešení se 
odvolací soud odchýlil od ustálené rozhodovací praxe dovolacího soudu nebo 
která v rozhodování dovolacího soudu dosud nebyla vyřešena nebo je dovolacím 
soudem rozhodována rozdílně anebo má-li být dovolacím soudem vyřešená právní 
otázka posouzena jinak (§ 237 o.s.ř.).
Podle § 241a odst. 1 o.s.ř. lze dovolání podat pouze z důvodu, že rozhodnutí 
odvolacího soudu spočívá na nesprávném právním posouzení věci. Dovolání nelze 
podat z důvodu vad podle § 229 odst. 1, § 229 odst. 2 písm. a/ a b/ a § 229 
odst. 3.
Přípustnost dovolání je oprávněn zkoumat jen dovolací soud (srov. § 239 o.s.ř.).
Dovolání je přípustné, protože se odvolací soud při řešení otázky zániku 
závazku vyplývajícího ze smlouvy o smlouvě budoucí odchýlil od ustálené 
rozhodovací praxe Nejvyššího soudu (§ 237, § 239 o. s. ř.). 
Právní posouzení je nesprávné, jestliže odvolací soud posoudil věc podle právní 
normy, jež na zjištěný skutkový stav nedopadá, nebo právní normu, sice správně 
určenou, nesprávně vyložil, případně ji na daný skutkový stav nesprávně 
aplikoval.
Podle § 1785 o. z. se smlouvou o smlouvě budoucí nejméně jedna strana zavazuje 
uzavřít po vyzvání v ujednané lhůtě, jinak do jednoho roku, budoucí smlouvu, 
jejíž obsah je ujednán alespoň obecným způsobem.
Podle § 1786 o. z. vzniká zavázané straně povinnost uzavřít smlouvu bez 
zbytečného odkladu poté, co ji k tomu vyzve oprávněná strana v souladu se 
smlouvou o smlouvě budoucí. 
Podle § 1787 o. z. může oprávněná strana požadovat, aby obsah budoucí smlouvy 
určil soud nebo osoba určená ve smlouvě, nesplní-li zavázaná strana povinnost 
uzavřít smlouvu. Neurčí-li tato osoba obsah budoucí smlouvy v přiměřené lhůtě 
nebo odmítne-li jej určit, může oprávněná strana navrhnout, aby jej určil soud 
(odstavec 1/). Obsah budoucí smlouvy se určí podle účelu, který má uzavření 
budoucí smlouvy zřejmě sledovat. Přitom se vychází z návrhů stran a přihlédne 
se k okolnostem, za kterých byla smlouva o smlouvě budoucí uzavřena, jakož i k 
tomu, aby práva a povinnosti stran byly poctivě uspořádány (odstavec 2/).
Převede-li se vlastnické právo k nemovité věci zapsané ve veřejném seznamu, 
nabývá se věc do vlastnictví zápisem do takového seznamu (§ 1105 o. z.).
Stane-li se dluh po vzniku závazku nesplnitelným, zaniká závazek pro nemožnost 
plnění. Plnění není nemožné, lze-li dluh splnit za ztížených podmínek, s 
většími náklady, s pomocí jiné osoby nebo až po určené době (§ 2006 odst. 1 o. 
z.). 
Odvolací soud vyšel po skutkové stránce – zejména – z toho, že výhradní dohodou 
o zprostředkování ze 17. 4. 2018 (uzavřenou na dobu do 31. 8. 2018) se realitní 
kancelář M&M reality holding a.s. (zprostředkovatelka) zavázala obstarat 
žalované příležitost uzavřít se zájemcem kupní smlouvu nebo smlouvu o smlouvě 
budoucí kupní, jejímž předmětem byly v žalobě specifikované nemovité věci. 
Žalovaná se – kromě jiného – zavázala neuzavřít kupní smlouvu s třetí osobou 
vyjma zájemce obstaraného zprostředkovatelkou a současně zmocnila 
zprostředkovatelku „k uzavření i ukončení dohody o koupi nemovitosti“ se 
zájemcem s tím, že ze smlouvy o smlouvě budoucí „vyplývá pro klienta povinnost 
uzavřít na výzvu zájemce kupní smlouvu nejpozději do 1 měsíce od vyzvání“. 
Dohodu o koupi nemovitostí výslovně deklarovanou jako smlouvu o smlouvě budoucí 
(§ 1785 a násl o. z.) uzavřela 17. 8. 2018 žalovaná zastoupena 
zprostředkovatelkou s žalobkyní; účastnice se zavázaly uzavřít smlouvu o 
převedení nemovitých věcí do vlastnictví žalobkyně za kupní cenu 2.720.000 Kč. 
Kupní smlouvou z 10. 10. 2018 žalovaná nemovité věci prodala A. M. J. Soud 
prvního stupně usnesením ze dne 21. 11. 2018, č. j. 9 C 253/2018-61, potvrzeným 
usnesením Krajského soudu v Českých Budějovicích - pobočky v Táboře ze dne 15. 
1. 2019, č. j. 15 Co 419/2018-81, uložil předběžným opatřením žalované, aby 
nenakládala s nemovitými věcmi (§ 102 odst. 1, § 76 odst. 1 písm. d/ o.s.ř.). 
Řízení o vkladu vlastnického práva pro A. M. J. vedené pod V-7393/2018 
katastrální úřad přerušil.   
Judikatura Nejvyššího soudu za účinnosti zákona č. 40/1964 Sb., občanského 
zákoníku, ve znění pozdějších předpisů (dále jen „obč. zák.“), byla ustálena v 
tom, že smlouva o smlouvě budoucí je účinná jen mezi jejími smluvními stranami 
(§ 50a obč. zák.). Převede-li smluvní strana platnou smlouvou vlastnické právo 
k věci, jejíž zamýšlený převod je obsahem smlouvy o smlouvě budoucí, na osobu 
třetí, zaniknou práva a povinnosti ze smlouvy o smlouvě budoucí pro nemožnost 
plnění (§ 575 a násl. obč. zák.) a na jejich místo nastupují odpovědnostní 
vztahy mezi účastníky smlouvy (§ 420 a násl. obč. zák.). Smlouva o smlouvě 
budoucí působí jen mezi jejími účastníky (nikoliv absolutně) a porušení závazku 
jednou ze smluvních stran nemůže mít samo o sobě vliv na právní postavení třetí 
osoby (srov. rozsudky ze dne 29. 10. 1997, sp. zn. 2 Cdon 1505/97, ze dne 30. 
5. 2001, sp. zn. 33 Cdo 2390/2000, ze dne 7. 6. 2007, sp. zn. 26 Odo 1469/2005, 
ze dne 15. 1. 2009, sp. zn. 30 Cdo 226/2007, ze dne 25. 11. 2009, sp. zn. 33 
Cdo 1721/2007, ze dne 13. 1. 2011, sp. zn. 26 Cdo 1204/2010). Smluvní převod 
vlastnictví je ve smyslu § 133 obč. zák. dvoufázový; rozlišuje se právní důvod 
a právní způsob nabytí vlastnického práva. Kupní smlouva směřující k převodu 
vlastnického práva je právním důvodem jeho převodu, aniž by sama o sobě převod 
způsobila. Převádí-li se smlouvou vlastnické právo k nemovitosti, je právním 
způsobem nabytí vlastnictví předmětu převodu vklad (intabulace) vlastnického 
práva do katastru nemovitostí (§ 133 odst. 2 obč. zák.). Vlastnické právo 
přechází na základě pravomocného rozhodnutí o povolení vkladu vydaného 
příslušným orgánem v řízení o povolení vkladu, které se zahajuje na návrh 
účastníků (srov. § 2 odst. 3, § 3, § 4 zákona č. 265/1992 Sb., o zápisech 
vlastnických a jiných věcných práv k nemovitostem, ve znění účinném do 31. 12. 
2013). Kupní smlouva má tedy pouze účinek obligační, neboť zavazuje zcizitele k 
tomu, aby vlastnictví věci na nabyvatele dalším úkonem, který je právně 
uznávaným způsobem převodu vlastnictví, převedl (srov. rozsudek ze dne 25. 2. 
1999, sp. zn. 2 Cdon 848/97, uveřejněný ve Sbírce soudních rozhodnutí a 
stanovisek pod č. 17/2000, usnesení ze dne 11. 10. 2001, sp. zn. 33 Odo 
538/2001, a ze dne 18. 8. 2016, sp. zn. 33 Cdo 5679/2015).
Výše uvedené závěry lze vztáhnout i na právní vztahy vzniklé za účinnosti 
zákona č. 89/2012 Sb., občanského zákoníku, a zákona č. 256/2013 Sb., o 
katastru nemovitostí (katastrální zákon), ve znění pozdějších předpisů. Není 
proto správný závěr odvolacího soudu, že závazky ze smlouvy o budoucí smlouvě 
kupní ze 17. 8. 2018 zanikly v důsledku uzavření kupní smlouvy 10. 10. 2018, 
jíž se žalovaná zavázala umožnit nabytí vlastnictví nemovitých věcí jiné osobě 
než žalobkyni. Vlastnické právo k nemovité věci zapsané ve veřejném seznamu se 
nabývá až zápisem do takového seznamu (katastru nemovitostí). Jestliže vklad 
práva na základě svého pravomocného rozhodnutí katastrální úřad nepovolil, 
nepozbyla žalovaná vlastnictví nemovitých věcí a její závazek ze smlouvy o 
smlouvě budoucí se nestal nesplnitelným.
Protože napadené rozhodnutí je v řešení dovoláním otevřené otázky v rozporu s 
ustálenou judikaturou Nejvyššího soudu a dovolací důvod podle § 241a odst. 1 
o.s.ř. byl uplatněn důvodně, Nejvyšší soud rozhodnutí odvolacího soudu podle § 
243e odst. 1 o.s.ř. zrušil; zrušeno bylo i rozhodnutí soudu prvního stupně, 
neboť kasační důvody se vztahují i na něj (§ 243e odst. 2, věta druhá, o.s.ř.).
Soudy nižších stupňů jsou vázány právním názorem dovolacího soudu (§ 243g odst. 
1, věta první, § 226 odst. 1 o.s.ř.).
O nákladech řízení rozhodne soud v novém rozhodnutí (§ 243g odst. 1, věta 
druhá, o.s.ř.).
Poučení: Proti tomuto rozhodnutí není přípustný opravný prostředek.

V Brně dne 27. 5. 2020


	JUDr. Pavel Krbek
	předseda senátu


