Soud: Nejvyšší soud

Spisová značka: 22 Cdo 1094/2006

Datum rozhodnutí: 16.05.2006

Typ rozhodnutí: ROZSUDEK


Dotčené předpisy: § 712 předpisu č. 40/1964Sb.

Kategorie rozhodnutí: C




22 Cdo 1094/2006

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců JUDr. Františka Baláka a JUDr. Marie Rezkové ve věci 
žalobce M. Š., zastoupeného  advokátem, proti žalovanému V. Š., zastoupenému 
advokátem, o vyklizení nemovitostí, vedené u Okresního soudu v Olomouci pod sp. 
zn. 25 C 153/2003, o dovolání žalobce proti rozsudku Krajského soudu v Ostravě 
– pobočka Olomouc ze dne 30. června 2004, č. j. 40 Co 194/2004-61, ve znění 
opravného usnesení ze dne 27. března 2006, č. j. 40 Co 194/2004-85, takto:

Rozsudek Krajského soudu v Ostravě – pobočka Olomouc ze dne 30. června 2004, č. 
j. 40 Co 194/2004-61, ve znění opravného usnesení ze dne 27. března 2006, č. j. 
40 Co 194/2004-85, se zrušuje a věc se vrací tomuto soudu k dalšímu řízení.

Odůvodnění:

Okresní soud v Olomouci (dále „soud prvního stupně“) rozsudkem ze dne  26. 
listopadu 2003, č. j. 25 C 153/2003-46, ve znění opravného usnesení ze dne 1. 
března 2006, č. j. 25 C 153/2003-82, uložil žalovanému povinnost „vyklidit 
nemovitosti zapsané Katastrálním úřadem v O. na listu vlastnictví č. 297 pro 
katastrální území H. V., obec H., a to objekt bydlení č. p. 65 na pozemku p. č. 
274, pozemek p. č. 274 a pozemek p. č. 275, a to do tří měsíců od právní moci 
tohoto rozsudku“. Dále rozhodl o nákladech řízení.

Soud prvního stupně zjistil, že podílovými spoluvlastníky shora uvedených 
nemovitostí, které představují rodinný dům se zastavěnou plochou s nádvořím a 
zahradou, jsou žalobce s podílem 6/8, žalovaný s podílem 1/8 a jejich bratr J. 
Š. s  podílem 1/8 k celku. V domě sestávajícím z jedné bytové jednotky o 
velkosti 4+1 s příslušenstvím bydlí téměř celý život žalovaný, který nemá jinou 
možnost bydlení; za užívání domu spoluvlastníkům nic neplatí. Z rozhodnutí 
většinových spoluvlastníků pozbyl žalovaný právo předmětné nemovitosti užívat. 
Podle  § 126 odst. 1 a § 139 odst. 2, věta první občanského zákoníku (dále 
„ObčZ“) soud prvního stupně žalovanému uložil povinnost  nemovitosti vyklidit;  
pro přiznání práva na bytovou náhradu neshledal podmínky.

 	

Krajský soud v Ostravě – pobočka Olomouc jako soud odvolací k odvolání 
žalovaného rozsudkem ze dne 30. června 2004, č. j. 40 Co 194/2004-61, ve znění 
opravného usnesení ze dne 27. března 2006, č. j. 40 Co 194/2004-85, změnil 
rozsudek soudu prvního stupně tak, že „žalovaný je povinen vyklidit 
nemovitosti, zapsané u Katastrálního úřadu pro O. kraj, Katastrální pracoviště 
v O. na listu vlastnictví č. 297 pro katastrální území H. V., obec H., a to 
pozemky p. č. 274, p. č. 275 a objekt bydlení č. p. 65 na pozemku p. č. 274 a 
vyklizené předat žalobci do 15-ti dnů od zajištění náhradního bytu“.Vyslovil, 
že žádný z účastníků nemá právo na náhradu nákladů řízení před soudem prvního 
stupně. Dále rozhodl o nákladech odvolacího řízení.

Odvolací soud převzal skutková zjištění soudu prvního stupně i jeho závěr 
ohledně povinnosti žalovaného nemovitosti vyklidit. Za podstatu sporu považoval 
otázku, zda povinnost spoluvlastníka, jehož právo užívat byt ve společném domě 
zaniklo rozhodnutím ve smyslu § 139 odst. 2 ObčZ, vyklidit byt lze vázat na 
zajištění bytové náhrady. Konstatoval, že žalovaný původně v domě bydlel na 
základě rodinněprávního vztahu, poté na základě existence spoluvlastnického 
podílu, tedy na základě relevantního právního důvodu. Žalovaný má právo na 
zajištění bytové náhrady podle analogického užití § 712 ObčZ; žalobě by bylo 
možno vyhovět bez toho, že by vyklizení bylo vázáno na zajištění bytové náhrady 
žalovanému pouze pokud by žalobce prokázal, že poskytnutí této náhrady by bylo 
v rozporu s dobrými mravy (§ 3 odst. 1 ObčZ). To však  prokázáno nebylo.

Proti rozsudku odvolacího soudu podává žalobce dovolání, jehož přípustnost 
opírá o §  237 odst. 1 písm. a) občanského soudního řádu (dále „OSŘ“). 
Poukazuje na rozdílnost názorů soudů obou stupňů při posuzování otázky bytové 
náhrady pro žalovaného. Zatímco soud prvního stupně vycházel z §  139 odst. 2, 
§ 126 odst. 1 ObčZ  a vzal v úvahu čl. 10 Ústavy, čl. 11 odst. 1 a 4 Listiny 
základních práv a svobod a čl. 1 odst. 1 Protokolu 1 Evropské úmluvy o lidských 
právech, přičemž uzavřel, že nelze z § 3 ObčZ konstituovat právo na bytovou 
náhradu, odvolací soud dovodil, že je nutno aplikovat § 685 ObčZ, zejména § 712 
ObčZ s tím, že při nedostatku výslovné úpravy nutno použít ustanovení ObčZ 
obsahem a účelem nejbližší. Při konstatování, že žalovaný užíval byt ve 
společném domě oprávněně a že toto právo posléze zaniklo, odvolací soud nevzal 
v úvahu, že žalovaný při minoritním spoluvlastnickém podílu užíval celou 
nemovitost, včetně přilehlých pozemků, aniž by za to cokoliv spoluvlastníkům 
platil. Odvolací soud si nevytvořil skutkové podklady k posouzení otázky, co 
vlastně žalovaný v nemovitosti užívá, když je nepochybné, že s bytem užívá i 
přilehlé prostory, příkladně garáž a pozemky, které s bytem nemají souvislost. 
Proto není správné, že soud zavazuje žalovaného vyklidit pozemek p. č. 275 v 
návaznosti na zajištění náhradního bytu. Odvolací soud tak  pochybil, neboť 
žalovanému umožnil užívat celou nemovitost včetně pozemků bez specifikace bytu, 
a to vše vázal na zajištění náhradního bytu. Pojmově zaměnil předmět řízení, 
neboť použil § 685 a násl. ObčZ na právní vztahy spojené s užíváním 
nemovitosti, když ta, jak je vymezena v žalobním žádání, není pojmově shodná s 
předmětem bytu. Navrhuje, aby dovolací soud zrušil rozsudek odvolacího soudu a 
věc tomuto soud vrátil k dalšímu řízení.

Ve vyjádření k dovolání žalovaný odkazuje na závěry odvolacího soudu, jež 
pokládá za správné. Připomíná, že neužívá zahradu, včelín, kolnu, garáž, půdní 
prostory, ani sklepy a pokud jde o úhradu za užívání bytu, domáhal se v 
minulosti jednání o této otázce. Navrhuje, aby dovolací soud žalobcovo dovolání 
zamítl. 

Nejvyšší soud   po zjištění, že dovolání je přípustné podle § 237 odst. 1   
písm. a) OSŘ, že je uplatněn dovolací důvod upravený v § 241a odst. 2 písm. b) 
OSŘ a že jsou splněny i další náležitosti dovolání a podmínky dovolacího  
řízení (zejména § 240 odst. 1, § 241 OSŘ), napadené rozhodnutí přezkoumal a 
zjistil, že dovolání je důvodné.

Je-li podána vlastnická žaloba na vyklizení bytu, je třeba v případě, že 
žalovaný užíval byt na základě neodvozeného práva, které již zaniklo, vázat 
vyklizení na zajištění bytové náhrady za analogického použití § 712 ObčZ; 
spoluvlastník, jehož  právo užívat byt ve  společném domě zaniklo rozhodnutím 
spoluvlastníků ve smyslu ustanovení § 139 odst. 2 ObčZ, má právo na zajištění 
bytové náhrady  (R 22/1999 Sbírky soudních rozhodnutí a stanovisek). Na 
zajištění bytové náhrady však nelze vázat vyklizení pozemků přiléhajících k 
domu nebo jiných prostor v domě, které neslouží k bydlení (garáž apod.).

V dané věci vázal odvolací soud na přidělení bytové náhrady vyklizení celého 
objektu ve spoluvlastnictví účastníků, včetně pozemků, aniž vyčlenil prostory, 
které netvoří byt užívaný žalovaným a jejichž vyklizení tedy nelze vázat na 
přidělení bytové náhrady. Jeho rozhodnutí tak spočívá na nesprávném právním 
posouzení věci [ 241a odst. 2 písm. b) OSŘ]. Dovolací řízení je řízením 
přezkumným a proto v něm nebylo možno přihlédnout k námitce žalovaného, že 
určité prostory, jejichž vyklizení mu bylo uloženo, neužívá. 

	Z uvedeného je zřejmé, že dovolání je důvodné. Proto nezbylo, než  
rozhodnutí odvolacího soudu zrušit a věc vrátit tomuto soudu k dalšímu řízení 
(243b odst. 2, 3 OSŘ).

Proti tomuto rozhodnutí není opravný prostředek přípustný. 

	V Brně dne 16. května 2006

                                                                                
  JUDr. Jiří Spáčil, CSc., v. r.

předseda senátu 

