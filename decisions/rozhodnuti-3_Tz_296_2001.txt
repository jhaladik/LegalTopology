Soud: Nejvyšší soud

Spisová značka: 3 Tz 296/2001

Datum rozhodnutí: 08.01.2002

Typ rozhodnutí: Rozsudek




3 Tz 296/2001

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
ledna 2002 v senátě složeném  z předsedy JUDr. Eduarda Teschlera a soudců Mgr. 
Josefa Hendrycha a JUDr. Blanky Roušalové stížnost pro porušení zákona podanou 
ministrem spravedlnosti České republiky ve prospěch obviněného J. F.  t. č. ve 
výkonu trestu odnětí svobody ve Věznici Bělušice, proti rozsudku Krajského 
soudu v Praze ze dne 13. 8. 1996, sp. zn. 10 To 302/96, jako soudu odvolacího v 
trestní věci vedené u Okresního soudu Praha - západ pod sp. zn. 1 T 114/96, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Rozsudkem Krajského soudu v Praze ze dne 13. 8. 1996, sp. zn. 10 To 302/96,

b y l    p o r u š e n    z á k o n

v ustanoveních § 254 odst. 1, § 258 odst. 1 písm. e), odst. 2, § 259 odst. 3 
tr. ř. v tehdy platném znění, § 35 odst. 2 tr. zák. v tehdy platném znění a v 
řízení předcházejícím v ustanovení § 2 odst. 5, 6 tr. ř. v tehdy platném znění, 
v neprospěch obviněného J. F.

	Tento rozsudek  se  z r u š u j e  a současně  se  z r u š u j e  ve 
výroku o trestu rozsudek Okresního soudu Praha - západ ze dne 28. 6. 1996, č. 
j. 1 T 114/96-97. Zrušují se též všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

	Okresnímu soudu Praha - západ  se  p ř i k a z u j e,  aby věc v 
potřebném rozsahu znovu projednal a rozhodl.

Odůvodnění:

	Obviněný J. F. byl rozsudkem Okresního soudu Praha - západ ze dne 28. 
6. 1996, č. j. 1 T 114/96-97, uznán vinným trestným činem ublížení na zdraví 
podle § 224 odst. 1 tr. zák., jehož se podle výroku rozsudku dopustil skutkem 
spočívajícím v tom, že „dne 10. 6. 1995 kolem 13. 30 hod. v obci D., okr. P. – 
z., na silnici při řízení osobního automobilu zn. Š 120 L zezadu narazil do 
před ním jedoucího cyklisty ing. J. K., který tak utrpěl kompresivní zlomeninu 
těla 2. bederního obratle.“ Za uvedený trestný čin byl obviněnému podle § 224 
odst. 1 tr. zák., za použití § 35 odst. 2  tr. zák. uložen souhrnný trest 
odnětí svobody v trvání  16 měsíců „za současného zrušení výroku o trestu z 
rozsudku Obvodního soudu pro Prahu 1, č. j. 1 T 142/95-100, ze dne 22. 1. 
1996.“ Dále bylo vysloveno, že podle „§ 39a odst. 2 písm. c)“ tr. zák.“ se 
obviněný pro výkon výše uvedeného trestu zařazuje do věznice s ostrahou, a že 
se mu podle § 49 odst. 1, § 50 odst. 1 tr. zák. dále ukládá trest zákazu 
činnosti, a to řízení motorových vozidel, na dobu 5 let.

	Na základě odvolání státního zástupce pak Krajský soud v Praze 
rozsudkem ze dne 13. 8. 1996, sp. zn. 10 To 302/96, shora citovaný rozsudek 
soudu prvního stupně podle § 258 odst. 1 písm. e), odst. 2 tr. ř. zrušil v 
celém výroku o trestu. Za podmínek § 259 odst. 3 tr. ř. sám nově rozhodl tak, 
že při nezměněném výroku o vině trestným činem ublížení na zdraví podle § 224 
odst. 1 tr. zák. se obviněný J. F. odsuzuje k souhrnnému trestu odnětí svobody 
v trvání 22 měsíců (§ 35 odst. 2  tr. zák.), který vykoná ve věznici s 
ostrahou. O uložení trestu zákazu činnosti, jakož i o zrušení výroku o trestu z 
rozsudku Obvodního soudu pro Prahu 1 ze dne 22. 1. 1996, č. j. 1 T 142/95-100, 
rozhodl odvolací soud shodně s rozsudkem soudu prvního stupně. Tímto 
rozhodnutím odvolacího soudu bylo trestní stíhání obviněného v dané věci 
pravomocně skončeno dnem 13. 8. 1996.

	Předmětný rozsudek Krajského soudu v Praze napadl dne 9. 11. 2001 
ministr spravedlnosti České republiky stížností pro porušení zákona podanou 
podle § 266 odst. 1, 2 tr. ř. u Nejvyššího soudu České republiky (dále jen 
Nejvyšší soud) ve prospěch obviněného J. F.

	V tomto svém mimořádném opravném prostředku stěžovatel namítl, že 
napadeným rozhodnutím došlo k porušení zásady o hodnocení důkazů vyplývajících 
z ustanovení § 2 odst. 6 tr. ř. a v důsledku toho bylo následně vadně 
rozhodnuto o uložení souhrnného trestu (§ 35 odst. 2 tr. zák.). V této 
souvislosti stěžovatel poukázal především na to, že Okresní soud Praha – západ 
rozhodoval ve věci vedené pod sp. zn. 1 T 114/96 o trestném činu spáchaném dne 
10. 6. 1995. Přitom však nezjistil, že ve vztahu souhrnnosti je ukládaný trest 
nejen k rozsudku Obvodního soudu pro Prahu 1 ze dne 22. 1. 1996, sp. zn. 1 T 
142/1995, ale též k trestnímu příkazu Okresního soudu v Berouně ze dne 29. 12. 
1995, sp. zn. 2 T 240/95, který byl obviněnému J. F. doručen dne 13. 6. 1996 a 
jeho obhájci dne 18. 6. 1996. Tento trestní příkaz nabyl právní moci dne 27. 6. 
1996. Z toho stěžovatel dovodil, že i v tomto případě jde o tzv. vícečinný 
souběh trestných činů, neboť trestného činu ublížení na zdraví podle § 224 
odst. 1 tr. zák. ve věci vedené u Okresního soudu Praha - západ pod sp. zn. 1 T 
114/96 se obviněný dopustil  ještě před tím, než mu byl doručen trestní příkaz 
Okresního soudu v Berouně. Jestliže za tohoto stavu bylo rozhodnuto jen o 
uložení souhrnného trestu k rozsudku ve věci vedené u Obvodního soudu pro Prahu 
1 ve věci sp. zn. 1 T 142/95, došlo k porušení ustanovení § 35 odst. 2  tr. 
zák. o souhrnném trestu. Krajský soud v Praze jako soud odvolací toto pochybení 
nezjistil a  novým výrokem o souhrnném trestu se při aplikaci § 35 odst. 2 tr. 
zák. dopustil téže vady jako soud prvního stupně. To ve svém důsledku pak 
znamenalo, že nově uložený trest odnětí svobody v trvání 22 měsíců a nezrušený 
trest odnětí svobody z trestního příkazu Okresního soudu v Berouně v trvání 7 
měsíců se ve svém součtu (tedy celkem 29 měsíců) jeví jako nepřiměřený postih 
obviněného, jemuž měl být za sbíhající se trestnou činnost uložen společný 
trest.

	Z těchto důvodů ministr spravedlnosti v petitu stížnosti pro porušení 
zákona navrhl, aby Nejvyšší soud podle  § 268  odst. 2 tr. ř. vyslovil, že 
rozsudkem Krajského soud v Ústí nad Labem ze dne 13. 8. 1996, sp. zn. 10 To 
302/96 (správně ovšem Krajského soudu v Praze /srov. § 59 odst. 1 tr. ř./)., 
byl v neprospěch obviněného porušen zákon v ustanovení § 2 odst. 6 tr. ř. ve 
vztahu k ustanovení § 35 odst. 2 tr. zák. Dále navrhl, aby Nejvyšší soud tento 
rozsudek podle § 269 odst. 2 tr. ř.  zrušil ve výroku o uložení trestů, včetně 
dalších rozhodnutí na zrušený výrok obsahově navazujících, a dále aby 
postupoval podle § 271 odst. 1 tr. ř.

	Nejvyšší soud z podnětu stížnosti pro porušení zákona přezkoumal podle 
§ 267 odst. 3 tr. ř. zákonnost a odůvodněnost výroku rozhodnutí, proti němuž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející a dospěl k závěru, že 
zákon porušen byl.

	Nejprve je zapotřebí uvést, že z ustanovení § 35 odst. 1 tr. zák. v 
tehdy platném znění vyplývá, že odsuzuje-li soud pachatele za dva nebo více 
trestných činů, uloží mu úhrnný trest podle zákonného ustanovení, které se 
vztahuje na trestný čin z nich nejpřísněji trestný. Podle § 35 odst. 2 tr. zák. 
postupuje soud podle zásad uvedených v odstavci 1) citovaného ustanovení, když 
odsuzuje pachatele za trestný čin, který spáchal dříve, než byl soudem prvního 
stupně vyhlášen rozsudek za jiný jeho trestný čin. Spolu s uložením souhrnného 
trestu zruší výrok o trestu uloženém pachateli rozsudkem dřívějším, jakož i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu. 

	Účelem ustanovení o úhrnném a souhrnném trestu je postih jednočinného i 
vícečinného souběhu trestných činů spáchaných jedním pachatelem, o nichž se 
rozhoduje buď v témže řízení (§ 35 odst. 1 tr. zák. - úhrnný trest) nebo 
postupně  v samostatných trestních řízeních. To znamená, že ustanovení § 35 
odst. 2 tr. zák. o souhrnném trestu zajišťuje, aby obviněný byl ve stejné 
situaci jako v případě trestu úhrnného, tzn. jako by o všech spáchaných 
trestných činech bylo rozhodnuto v jednom řízení. Tím se současně vyloučí, aby 
k tíži obviněného rozhodovala o druhu a výměře trestu okolnost, zda se řízení o 
sbíhajících se  trestných činech konalo společně či odděleně. Při ukládání 
souhrnného trestu musí mít soud na zřeteli všechny sbíhající se trestné činy, 
tj. trestné činy, které již byly předmětem dřívějšího rozsudku či několika 
předchozích rozsudků (pokud šlo o sbíhající se trestnou činnost), tak i ty 
trestné činy, kterých se týká obžaloba v projednávané věci ohledně zbývající 
části souhrnu.

	Objasnění skutečností, zda v konkrétním případě jde o vícečinný souběh 
trestných činů, jež je zároveň podmínkou pro použití ustanovení  § 35  odst. 2  
tr. zák., je nutno učinit předmětem dokazování, tzn. že postupem podle  § 2  
odst. 5, 6  tr. ř. musí být spolehlivě zjištěn skutkový stav věci i v rozsahu 
nezbytném pro  posouzení  všech otázek týkajících se uložení souhrnného trestu. 

	Z důvodů, jež budou rozvedeny níže, je zřejmé, že v napadeném 
rozhodnutí ani v jemu předcházejícím řízení nebyly shora uvedené zásady 
dodrženy. 

	Trestním příkazem Okresního soudu v Berouně ze dne 29. 12. 1995, sp. 
zn. 2 T 240/95, byl obviněný J.  F. uznán vinným trestným činem neoprávněného 
užívání cizí věci podle  § 249  odst. 1  tr. zák., který spáchal dne  31. 5. 
1995. Za tento trestný čin mu byl uložen nepodmíněný trest odnětí svobody v 
trvání 7 měsíců. Trestní příkaz nabyl právní moci dne 27. 6. 1966. Jde o 
rozhodnutí, které má povahu odsuzujícího rozsudku, přičemž účinky spojené s 
vyhlášením rozsudku u trestního příkazu nastávají jeho doručením obviněnému (§ 
314e odst. 5  tr. ř.). Jak vyplývá ze spisu, k tomuto doručení došlo dne  13. 
6. 1996.

	Rozsudkem Obvodního soudu pro Prahu 1 ze dne  22. 1. 1996,  č. j.  1 T 
142/95-100, který nabyl právní moci dne  15. 2. 1996, byl obviněný J. F. uznán 
vinným trestným činem krádeže podle  § 247  odst. 1  písm. a), b), e)  tr. 
zák., dílem dokonaným, dílem nedokonaným (§ 8  odst. 1  tr. zák.), jehož se 
dopustil dvěma útoky v době od 9. 6.  do  14. 6. 1995. V tomto případě  mu byl 
uložen (samostatný)  trest odnětí svobody v trvání 12  měsíců nepodmíněně. 

	Okresní soud Praha - západ, který rozhodoval v další trestní věci 
obviněného J. F. vedené u tohoto soudu pod sp. zn.  1 T  114/96, správně vzal v 
úvahu že trestného činu ublížení na zdraví podle  § 224  odst. 1  tr. zák. ze 
dne  10. 6. 1995 se obviněný dopustil před vyhlášením odsuzujícího rozsudku 
Obvodního soudu pro Prahu 1 ze dne  22. 1. 1996, avšak nezjistil, že ke  
spáchání projednávaného trestného činu došlo i před  13. 6. 1996,  kdy byl 
obviněnému doručen trestní příkaz Okresního soudu v Berouně ve věci  sp. zn.  2 
T 240/95. Tato okolnost pak vedla k nesprávnému postupu při ukládání souhrnného 
trestu, neboť trestní příkaz Okresního soudu v Berouně ze dne  29. 12. 1995,  
sp. zn.  2 T 240/95 ve výroku o trestu odnětí svobody v trvání 7 měsíců zrušen 
nebyl. Téhož pochybení se pak dopustil i Krajský soud v Praze, který sice v 
odvolacím řízení rozsudek soudu prvního stupně ve výroku o trestu zrušil, avšak 
následně sám obviněnému uložil souhrnný trest, v jehož rámci zrušil ve výroku o 
trestu pouze rozsudek Obvodního soudu pro Prahu 1 ze dne  22. 1. 1996,  č. j. 1 
T 142/95-100. Tímto vadným rozhodnutím pak založil stav, kdy za vícečinně se 
sbíhající trestné činy byly obviněnému uloženy dva samostatné tresty v celkové 
výměře  29 měsíců. 

	Povinností Krajského soudu v Praze jako soudu odvolacího přitom bylo, 
aby v souladu s ustanovením § 254 odst. 1 tr. ř. v tehdy platném znění, 
přezkoumal zákonnost a odůvodněnost všech výroků rozsudku soudu prvního stupně, 
proti nimiž odvolatel mohl podat odvolání, i správnost postupu řízení, které 
předcházelo rozsudku, přičemž byl povinen přihlížet i k vadám, které nebyly 
odvoláním vytýkány. Pokud by tento zákonem stanovený postup dodržel, nepochybně 
by z protokolu o hlavním líčení  (č. l. 94) zjistil, že Okresní soud Praha - 
západ neměl při svém rozhodování k dispozici spis Obvodního soudu pro Prahu  1  
sp. zn. 1 T 142/95, nýbrž jen opis rozsudku tohoto soudu v dané věci. Přitom 
právě z uvedeného spisu mohlo být zjištěno, že u obviněného J. F. zřejmě 
paralelně probíhají nebo již proběhla další trestní stíhání  (např. též u 
Okresního soudu v Mladé Boleslavi ve věci vedené pod sp. zn. 3 T 200/95). Tato 
okolnost by byla nepochybně významná z hlediska nutnosti bedlivě se zabývat 
případným vícečinným souběhem posuzovaného trestného činu s dalšími trestnými 
činy obviněného projednávanými v jiných trestních věcech. K objasnění  těchto 
otázek, bylo konečně možno vyslechnout i obviněného, který se mohl vyjádřit 
přinejmenším k tomu, zda proti němu není souběžně vedeno další trestní stíhání  
a v jakém se nachází stadiu.  Jestliže odvolací soud za daného stavu zrušil 
rozsudek soudu prvního stupně podle  § 258  odst. 1  písm. e),  odst. 2  tr. ř. 
ve výroku o trestu pouze z důvodu, že uložený trest považoval za nepřiměřený, 
nelze tento postup považovat za správný. Podstata vad rozsudku i řízení před 
tzv. nalézacím soudem totiž spočívala v oblasti skutkových zjištění; vadný 
výrok o trestu měl být proto zrušen podle  § 258  odst. 1  písm. a), b), c),  
odst. 2  tr. ř. 

	Podle  § 259  odst. 3  tr. ř. v tehdy platném znění mohl odvolací soud 
sám ve věci rozsudkem rozhodnout, jen pokud bylo možno nové rozhodnutí učinit 
na podkladě skutkového stavu, který byl v napadeném rozsudku správně zjištěn a 
popřípadě důkazy provedenými před odvolacím soudem doplněn.  Poněvadž soud 
prvního stupně z již konstatovaných důvodů skutkový stav správně nezjistil a 
odvolací soud ve veřejném zasedání dokazování nedoplňoval, nebyl postup podle  
§ 259  odst. 3  tr. ř. na místě. V důsledku jeho chybné aplikace bylo pak 
rozhodnutí odvolacího soudu zatíženo i vadami vztahujícími se k uplatnění 
ustanovení  § 35  odst. 2  tr. zák. o souhrnném trestu. 

	Za tohoto stavu dospěl Nejvyšší soud k závěru, že stížnost pro porušení 
zákona byla podána důvodně. S ohledem na povahu vad týkajících se skutkových 
zjištění k základním otázkám uložení trestu za sbíhající se trestné činy podle 
kriterií stanovených zákonem, lze mít současně za to, že v projednávané věci 
jsou splněny podmínky nepřiměřenosti uloženého trestu předpokládané 
ustanovením  § 266  odst. 2  tr. ř.

	Nejvyšší soud proto podle  § 268  odst. 2  tr. ř. vyslovil, že 
napadeným rozsudkem Krajského soudu v Praze byl porušen zákon (ex tunc) v 
ustanoveních  § 254  odst. 1, § 258  odst. 1, písm. e), odst. 2, § 259  odst. 
3  tr. ř. v tehdy platném znění a v ustanovení  § 35  odst. 2  tr. zák. v tehdy 
platném znění, a v řízení mu předcházejícím též v ustanovení  § 2  odst. 5, 6  
tr. ř.  v tehdy platném znění, a to v neprospěch obviněného J. F. Vzhledem k 
takto zjištěnému porušení zákona Nejvyšší soud podle  § 269  odst. 2  tr. ř. 
napadený rozsudek zrušil a současně zrušil ve výroku o trestu i rozsudek 
Okresního soudu Praha - západ ze dne  28. 6. 1996,  č. j.  1 T 114/96-97. Dále 
zrušil i všechna další rozhodnutí na zrušená rozhodnutí obsahově navazující 
pokud vzhledem ke změně, k níž došlo zrušením, pozbyla podkladu. 

	Podle  § 271  odst. 1  tr. ř. může Nejvyšší soud při zrušení napadeného 
rozhodnutí také sám hned rozhodnout ve věci, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn. 
Poněvadž v posuzované věci skutkový stav správně zjištěn nebyl, rozhodl 
Nejvyšší soud podle  § 270  odst. 1  tr. ř. dále tak, že Okresnímu soudu v 
Praze - západ  přikázal, aby věc v potřebném rozsahu znovu projednal a rozhodl. 

	Trestní věc obviněného J. F. se tak vrací do stadia, kdy soud prvního 
stupně bude muset znovu rozhodnout o trestu. Bude především zapotřebí, aby si 
tento soud z hledisek naznačených Nejvyšším soudem ujasnil otázku případného 
vícečinného souběhu předmětného trestného činu ublížení na zdraví podle § 224  
odst. 1  tr. zák., který obviněný spáchal dne  10. 6. 1995, s trestnými činy 
projednávanými soudy v jiných trestních věcech téhož obviněného. K tomu si 
ovšem bude muset opatřit příslušné  spisy a doplnit dokazování jejich 
přečtením, resp. přečtením jejich podstatných částí. Teprve na tomto základě 
bude mít vytvořeny podmínky pro správné rozhodnutí o souhrnném trestu podle  § 
35  odst. 2  tr. zák., jakož i z hlediska účelu trestu obecně podle zásad 
obsažených v ustanoveních  § 23  odst. 1  a § 31  odst. 1  tr. zák. 

Závěrem je třeba připomenout, že podle  § 270  odst. 4  tr. ř. je orgán, jemuž 
byla věc přikázána, vázán právním názorem, který ve věci vyslovil Nejvyšší 
soud, a je povinen provést procesní úkony, jejichž provedení Nejvyšší soud 
nařídil. Poněvadž Nejvyšší soud vyslovil, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch 
(§ 273  tr. ř. - zákaz reformationis in peius).

Poučení: Proti tomuto rozhodnutí Nejvyššího soudu není stížnost pro porušení   
zákona přípustná (§ 266   odst. 1  věta druhá  tr. ř. ).

V Brně dne 8.  ledna 2002

Předseda senátu:

JUDr. Eduard Teschler 

	

	
