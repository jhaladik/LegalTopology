Soud: Nejvyšší soud

Spisová značka: 4 Tz 192/2003

Datum rozhodnutí: 13.01.2004

Typ rozhodnutí: Rozsudek




4 Tz 192/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 13. 
ledna 2004 v senátě složeném z předsedy JUDr. Františka Hrabce a soudců  JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného  K. W., proti usnesení bývalého 
Vojenského obvodového soudu v Brně ze dne 16. 1. 1992, sp. zn. 4 Rtv 144/91, a 
rozhodl podle § 268  odst. 2, § 269 odst. 2 a  § 270 odst. 1  tr. ř.,  t a k t 
o :

	

Usnesením bývalého Vojenského obvodového soudu v Brně ze dne 16. 1. 1992, sp. 
zn. 4 Rtv 144/91,  b y l   p o r u š e n    z á k o n   v ustanovení § 1 odst. 
1, 2 zák. č. 119/1990 Sb., o soudní rehabilitaci, ve znění zák. č. 47/1991 Sb., 
a v řízení, které mu předcházelo, též v ustanovení § 2 odst. 5, 6 tr. ř., ve 
znění účinném do 31. 12. 1993, v neprospěch obviněného K. W.

Napadené  usnesení  s e   z r u š u j e . 

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	

Městskému soudu v Brně   s e   p ř i k a z u j e,  aby věc v potřebném rozsahu 
znovu projednal a rozhodl.     

O d ů v o d n ě n í :

Obviněný  K. W. byl rozsudkem býv. Krajského vojenského soudu v Brně ze dne 14. 
10. 1948, sp. zn. Ktr 481/48, uznán vinným trestným činem porušení subordinace 
podle § 145, § 146 písm. c), § 149 vojenského trestního zákona o zločinech a 
přečinech  č. 19/1855 ř. z., kterého se dopustil tím, že dne 1. 10. 1948 a 2. 
10. 1948 v B. odepřel na rozkaz prap. N. G. a škpt. V. F. převzetí vojenské 
výstroje a odmítl se obléci do vojenského stejnokroje, čímž úmyslně neprovedl 
důležitý služební rozkaz. Za to byl odsouzen k nepodmíněnému trestu žaláře v 
trvání 10 měsíců zostřeného jednou měsíčně postem,  tvrdým ložem a samovazbou v 
každém třetím měsíci trestu. 

Proti shora uvedenému rozhodnutí podal obviněný zmateční stížnost podle 
tehdejších právních předpisů, která mu byla Nejvyšším vojenským soudem v Praze 
zamítnuta, a to usnesením ze dne 27. 11. 1948, č. j. P – 252/48.   

Na základě žádosti obviněného o soudní rehabilitaci podle zákona č. 119/1990 
Sb. jednal o věci Vojenský obvodový soud v Brně, jenž usnesením ze dne 16. 1. 
1992, sp. zn. 4 Rtv 144/91, zrušil výrok o trestu z rozsudku býv. Krajského 
vojenského soudu v Brně ze dne 14. 10. 1948, sp. zn. Ktr 481/48, ve spojení s 
usnesením Nejvyššího vojenského soudu v Praze ze dne 27. 11. 1948, č. j.  P – 
252/48. Dále zrušil i všechna další rozhodnutí na zrušenou část rozsudku 
obsahově navazující, pokud vzhledem ke změnám, k nímž došlo zrušením, pozbyla 
podkladu. 

Následně býv. Vojenský obvodový soud v Brně  rozsudkem ze dne 4. 6. 1992, sp. 
zn. 4 Rtv 144/91, rozhodl tak, že při nezměněném výroku o vině z důvodů § 227 
tr. ř. trest neuložil. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
České republiky ve prospěch obviněného K. W. stížnost pro porušení zákona, a to 
proti usnesení býv. Vojenského obvodového soudu v Brně ze dne 16. 1. 1992, sp. 
zn. 4 Rtv 144/91. Podle názoru ministra spravedlnosti  se býv. Vojenský 
obvodový soud v Brně důsledně neřídil ustanoveními § 1 odst. 1, 2 zákona  č. 
119/1990 Sb., o soudní rehabilitaci a ustanovením § 2 odst. 6 tr. ř., a porušil 
tak zákon v neprospěch obviněného. 

V odůvodnění podané stížnosti ministr blíže specifikoval, že rehabilitace 
obviněného byla  zúžena pouze na výrok o trestu, přičemž byl ponechán bez 
náležité pozornosti výrok o vině, a to přesto, že smyslem zákona č. 119/1990 
Sb., o soudní rehabilitaci je rehabilitovat právně i morálně co nejvíce těch, 
kteří v období totalitního režimu trpěli a byli pronásledováni.

Z napadeného usnesení a také z dalších navazujících rozhodnutí je zřejmé, že 
důvodem odmítnutí vojenské služby v branné moci bylo náboženské přesvědčení 
obviněného, aniž by byla vyhodnocena konkrétní situace v době, kdy došlo k 
trestné činnosti obviněného. Jednalo se o situaci, kdy přes obecně deklarovanou 
náboženskou svobodu nebyla současně zajištěna možnost tuto svobodu v případě 
konfliktu s danými občanskými povinnostmi realizovat. Nebylo přiměřeně vzato v 
úvahu ani základní právo obviněného vyplývající z čl. 18 Všeobecné deklarace 
lidských práv, (čl. 15 odst. 1 Listiny základních práv a svobod), tedy právo na 
svobodu svědomí, které nelze zaměňovat se svobodou víry, ani se svobodou 
náboženskou, zejména když motiv jednání pod imperativem svědomí je v případě 
odmítání vojenské služby nutno považovat za určující.

Je proto zřejmé, že býv. Vojenský obvodový soud v Brně pochybil, když ve 
věci        sp. zn. 4 Rtv 144/91 ponechal v rehabilitačním řízení výrok o vině 
obviněného nezměněn.

V závěru podané stížnosti ministr spravedlnosti s odvoláním na nález Ústavního 
soudu  České republiky ze dne 26. 3. 2003, sp. zn. Pl. ÚS 42/02, navrhl, aby 
Nejvyšší soud podle § 268 odst. 2 tr. ř. vyslovil, že usnesením býv. Vojenského 
obvodového soudu v Brně ze dne 16. 1. 1992, sp. zn. 4 Rtv 114/91, byl v 
neprospěch obviněného K. W. porušen zákon v ustanovení § 1 odst. 2 zák. č. 
119/1990 Sb., o soudní rehabilitaci, a v ustanovení  § 2 odst. 6 tr. ř. ve 
vztahu k § 145, § 146 písm. c), § 149 vojenského trestního zákona o zločinech a 
přečinech č. 19/1855 ř. z. Dále navrhl, aby Nejvyšší soud podle § 269 odst. 2 
tr. ř.  napadené usnesení zrušil včetně všech dalších rozhodnutí na toto 
usnesení obsahově navazujících a následně aby postupoval podle § 270 odst. 1 
tr. ř.    

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci ve znění zákona 
č. 47/1991 Sb.  je účelem tohoto zákona zrušit odsuzující  soudní rozhodnutí za 
činy,  které v  rozporu s principy demokratické společnosti respektující 
občanská politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé  přezkoumání případů osob takto protiprávně odsouzených  v 
důsledku porušování zákonnosti  na  úseku   trestního  řízení, odstranit  
nepřiměřené tvrdosti  v používání  represe,  zabezpečit  neprávem  odsouzeným 
osobám  společenskou  rehabilitaci a  přiměřené hmotné odškodnění a umožnit  
ze  zjištěných   nezákonností vyvodit důsledky proti osobám, které platné 
zákony vědomě nebo hrubě porušovaly. Podle odst. 2 cit. zák. ustanovení činy, 
které  směřovaly k uplatnění  práv a svobod  občanů zaručených ústavou  a 
vyhlášených ve  Všeobecné deklaraci lidských práv a v navazujících 
mezinárodních paktech o občanských a politických právech, byly  
československými  trestními  zákony prohlášeny   za   trestné   v   rozporu   
s   mezinárodním  právem a mezinárodnímu  právu  odporovalo  také  jejich  
trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat ve věcech, v nichž bylo v době od 25. 
února 1948 do  1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny,  trestné činy,  přečiny nebo přestupky 
neuvedené  v § 2, spáchané po 5. květnu 1945, mimo jiné též pro trestné činy 
podle druhého oddílu zákona č. 19/1855 ř. z., mezi které trestný čin obviněného 
patří. Býv. Vojenský obvodový soud v Brně, který v této věci přezkumné řízení 
podle rehabilitačního zákona na základě žádosti obviněného K. W. prováděl, se 
však důsledně cit. účelem rehabilitačního zákona neřídil. 

Z odůvodnění napadeného usnesení vyplynulo, že býv. Vojenský obvodový soud v 
Brně přezkoumal na podkladě podané žádosti  napadené rozhodnutí ve smyslu  § 1 
a § 14 zák. č. 119/1190 Sb. a dospěl k závěru, že výrok o vině z rozsudku býv. 
Krajského vojenského  soudu v Brně ze dne 14. 10. 1948, sp. zn. Ktr. 481/48, 
je  správný, neboť bylo u hlavního  líčení v potřebném rozsahu  provedeno 
dokazování, na jehož základě byl správně zjištěn skutkový stav, navíc sám 
obviněný skutkový děj s odvoláním na náboženskou víru svědka Jehovova doznal.  
V rámci přezkumného řízení o soudní rehabilitaci  však soud dospěl k 
přesvědčení, že při ukládání trestu bylo postupováno nepřiměřeně přísně, když 
byl obviněnému uložen  nepodmíněný trest žaláře v trvání 10 měsíců.  Ze 
spisového materiálu  totiž jednoznačně vyplývá, že obviněný žil řádným životem, 
nebyl dosud soudně trestán a šlo u něj o prvé porušení platných předpisů v 
souvislosti s jeho náboženským přesvědčením. Soud byl proto toho názoru, že při 
rozhodování o trestech u trestných činů proti povinnosti konat vojenskou službu 
v souvislosti s náboženským přesvědčením se nemůže jen zdůrazňovat  přísná  
nepřiměřená represe, ale že je  nutno trest  přísně individualizovat  z 
hlediska osoby pachatele a okolností celého případu. Soud  pak dospěl k závěru, 
že zde jsou  důvody pro zrušení výroku o trestu ve smyslu  § 14 odst. 1 písm. 
f) zák. č. 119/90 Sb., neboť trest odnětí svobody, který byl K. W. uložen je 
trestem, který je ve zřejmém nepoměru ke stupni  nebezpečnosti činu pro 
společnost.          

Zde je na místě připomenout závěry nálezu Ústavního soudu ČR ze dne 26. 3. 
2003, sp. zn. Pl. ÚS 42/02, a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním obviněný pouze uplatňoval i tehdejší Ústavou 
9. května č. 150/1948 Sb. zaručené právo na svobodu svědomí a náboženského 
přesvědčení. Ačkoli cit. ústava deklarovala v § 15 odst. 1 svobodu svědomí, 
zároveň ji nepřípustně omezila již v odstavci 2 citovaného ustanovení, podle 
něhož mj. víra nebo přesvědčení nemůže být nikomu na újmu, nemůže však být 
důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí pak tato ústava negovala i v § 34 odst. 
2, když stanovila každému občanu povinnost mj. konat vojenskou službu, navíc v 
době, kdy tehdejší právní řád neumožňoval alternativu k výkonu základní 
vojenské služby pro případy, kdyby její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby v roce 1953  za trestný čin. 

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že pokud rehabilitační senát býv. Vojenského 
obvodového soudu v Brně považoval  výrok o vině trestným činem porušení 
subordinace podle § 145, § 146 písm. c) a § 149 zákona č.  19/1855 ř. z.  za 
správný, porušil zákon v ustanovení § 1 odst. 1, 2 zák. č. 119/1990 Sb., o 
soudní rehabilitaci ve znění zák. č. 47/1991 Sb., a v řízení, které mu 
předcházelo, též v ustanovení § 2 odst. 5, 6 tr. ř., ve znění účinném do 31. 
12. 1993, v neprospěch obviněného K. W., což Nejvyšší soud podle § 268 odst. 2 
tr. ř. vyslovil. Jako důsledek této skutečnosti Nejvyšší soud podle § 269 odst. 
2 tr. ř. zrušil v celém rozsahu nejen napadené usnesení, nýbrž i všechna další 
rozhodnutí na toto usnesení obsahově navazující, pokud vzhledem ke změně, k níž 
došlo jeho zrušením, pozbyla podkladu. Týká se to mimo jiné též následného 
rozsudku býv. Vojenského obvodového soudu  v Brně  ze dne   4. 6. 1992,  sp. 
zn. 4 Rtv 144/91.

Návrhu obhájce, aby Nejvyšší soud ve věci sám meritorně rozhodl, tj. aby zrušil 
i rozsudek býv. Krajského vojenského soudu v Brně  ze dne 14. 10. 1948, sp. zn. 
Ktr  481/48, a obviněného zprostil obžaloby, nebylo možno vyhovět. Je tomu tak 
proto, že přezkumná povinnost Nejvyššího soudu je v daném případě vymezena 
rozsahem rehabilitačního řízení podle zákona č. 119/1990 Sb., ve znění 
pozdějších předpisů, když stížností pro porušení zákona bylo napadeno pouze 
rozhodnutí vydané v tomto typu řízení, a nesahá tudíž tak daleko, aby Nejvyšší 
soud mohl přezkoumávat i původní rozhodnutí býv. krajského vojenského soudu a 
tím méně je rušit. To podle zákona o soudní rehabilitaci přísluší pouze soudu 
oprávněnému postupovat podle tohoto zákona a takovým soudem Nejvyšší soud není. 
Navíc podle § 271 odst. 1 tr. ř. může Nejvyšší soud postupovat jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku nemohl Nejvyšší soud považovat za 
splněnou. Za této situace proto nezbylo než věc přikázat Městskému soudu v 
Brně, jako soudu podle § 7 odst. 1 zák. č. 119//1990 Sb. příslušnému, aby ji v 
potřebném rozsahu znovu projednal a rozhodl. Konkrétně to znamená vyžádat znovu 
od Vojenského ústředního archivu v P. zachované písemnosti o odsouzení 
obviněného v trestní věci sp. zn. Ktr 481/48 býv. Krajského vojenského soudu v 
Brně, a na základě nich a případně dalších použitelných důkazů znovu rozhodnout 
o návrhu obviněného K. W. na jeho soudní rehabilitaci podle zák. č. 119/1990 
Sb., přičemž procesní soud bude podle § 270 odst. 4 tr. ř. vázán právním 
názorem, který v tomto rozsudku vyslovil Nejvyšší soud. 

K přikázání věci jinému soudu než Městskému soudu v Brně, což obhájce 
obviněného rovněž navrhoval, nebyl shledán důvod ve smyslu § 270 odst. 3 tr. 
ř., neboť pouhá předpokládaná délka následného řízení u jmenovaného soudu 
nepřeváží zásadu, že nikdo nemůže být odňat svému zákonnému soudci a tím ani 
soudu.         

P o u č e n í :  Proti tomuto rozsudku není opravný prostředek přípustný.  

V Brně dne 13. ledna 2004

                                                       			

Předseda senátu:

JUDr. František  H r a b e c    
