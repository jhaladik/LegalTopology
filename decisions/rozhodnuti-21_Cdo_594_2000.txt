Soud: Nejvyšší soud

Spisová značka: 21 Cdo 594/2000

Datum rozhodnutí: 30.08.2000

Typ rozhodnutí: Rozsudek


Kategorie rozhodnutí: C




21 Cdo 594/2000

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Ljubomíra Drápala a soudců JUDr. Zdeňka Novotného a JUDr. Mojmíra Putny v 
právní věci žalobce Z. S, zastoupeného advokátem, proti žalované E. A., spol. s 
r.o., zastoupené advokátkou, o neplatnost výpovědi, vedené u Obvodního soudu 
pro Prahu 2 pod sp. zn. 22 C 93/98, o dovolání žalované proti rozsudku 
Městského soudu v Praze ze dne 25. listopadu 1999 č.j. 22 Co 429/99-64, takto:

Rozsudek městského soudu se zrušuje a věc se vrací Městskému soudu v 
Praze           k dalšímu řízení.

O d ů v o d n ě n í :

Dopisem ze dne 26.5.1998 žalovaná sdělila žalobci, že s ním rozvazuje pracovní 
poměr výpovědí podle ustanovení § 46 odst.1 písm.c) zák. práce. Důvod k tomuto 
opatření spatřovala v tom, že \"v rámci reorganizačních a racionalizačních 
opatření\" se u žalované          s platností od 1.6.1998 zrušila funkce 
vedoucího prodejního skladu nábytku v P. - K., kterou žalobce doposud zastával, 
a že nemá možnost nabídnout žalobci \"podobnou činnost\".

Žalobce se domáhal určení, že tato výpověď je neplatná. Podle jeho názoru je 
výpověď \"nedůvodná a zcela účelová\". Žalobci, i když současně s funkcí 
vedoucího prodejního skladu vykonával i funkci jednatele společnosti, není 
známo, že by příslušný orgán společnosti rozhodl o jakýchkoliv reorganizačních 
a racionalizačních opatřeních a o zrušení jeho funkce. Po podání výpovědi navíc 
byla na jeho místo přijata jiná zaměstnankyně, která vykonává stejnou činnost, 
jakou vykonával žalobce.

Žalovaná namítala, že o reorganizačních a racionalizačních opatřeních ve 
společnosti rozhodl její ředitel E. Š. a že reorganizační změna, která vedla ke 
zrušení žalobcem zastávané funkce, byla vyvolána nezbytností \"racionalizačních 
- úsporných opatření\". Namísto funkce vedoucího skladu byla zřízena \"nová 
kombinovaná funkce personální referentka + prodavačka\", na kterou byla od 
1.6.1998 přijata nová zaměstnankyně.

Obvodní soud pro Prahu 2 rozsudkem ze dne 3.6.1999 č.j. 22 C 93/98-37 určil, že 
\"výpověď z pracovního poměru ze dne 26.5.1998 daná žalobci žalovanou je platná
\", a rozhodl, že žalobce je povinen zaplatit žalované na náhradě nákladů 
řízení 5.375,- Kč k rukám advokátky. Z provedených důkazů dovodil, že výpověď 
byla žalobci řádně doručena, že výpovědní důvod (zrušení funkce vedoucího 
prodejního skladu nábytku) byl naplněn a že žalovaná nedisponovala žádným 
volným místem, které by žalobci mohla před podáním výpovědi nabídnout. O 
organizačních změnách rozhodl ředitel žalované E. Š.; protože v jeho náplni 
práce bylo \"řídit chod a organizaci celého podniku, schvalovat přijímání všech 
pracovníků, jakož i jejich propouštění\", byl z titulu své funkce oprávněn o 
organizačních změnách u žalované, včetně zrušení žalobcem zastávaného místa, 
rozhodnout. Námitku žalobce, že nově přijatá zaměstnankyně vykonává u žalované 
stejnou činnost jako žalobce, soud prvního stupně odmítl s odůvodněním, že se 
nejedná o \"totožnou činnost\", neboť rozsah pracovních úkolů žalobce byl širší 
než u nově přijaté zaměstnankyně.

K odvolání žalobce Městský soud v Praze rozsudkem ze dne 25.11.1999 č.j. 22 Co 
429/99-64 změnil rozsudek soudu prvního stupně tak, že žalobě na určení 
neplatnosti výpovědi z pracovního poměru ze dne 26.5.1998 vyhověl a že žalované 
uložil, aby zaplatila žalobci na náhradě nákladů řízení 5.300,- Kč \"na účet\" 
advokáta; současně rozhodl, že žalovaná je povinna zaplatit žalobci na náhradě 
nákladů odvolacího řízení 3.150,- Kč \"na účet\" advokáta. Odvolací soud 
dovodil, že na rozhodnutí o organizačních změnách u žalované \"nelze hledět 
jako na platné\". V dubnu 1998, kdy mělo být rozhodnuto o organizačních 
opatřeních, byl statutárním orgánem žalované její jednatel a tím ředitel E. Š. 
nebyl. I kdyby jeho rozhodnutí o organizačních změnách bylo schváleno - jak 
uváděla žalovaná - valnou hromadou společnosti, nedošlo tím ke zhojení 
nedostatku pověření jednat jménem právnické osoby, neboť valná hromada není 
statutárním orgánem společnosti. Námitku žalované, že potřebné pověření pro 
ředitele E. Š. obsahuje ustanovení § 15 obch. zák., odvolací soud odmítl s 
odůvodněním, že se \"k souzenému případu nevztahuje\", neboť \"se obecně týká 
jednání podnikatele vůči třetím osobám a v daném případě jde o vnitřní 
jednatelskou působnost\". Protože bylo \"postaveno najisto, že mezi účastníky 
byl sjednán pracovní vztah\", a protože žalovaná neprokázala, že by bylo platně 
rozhodnuto o organizačních změnách, o něž byl \"opřen výpovědní důvod\", nemůže 
být výpověď z pracovního poměru ze dne 26.5.1998 platným právním úkonem.

Proti tomuto rozsudku odvolacího soudu podala žalovaná dovolání. Vytýká 
odvolacímu soudu v první řadě, že dospěl k závěru, že mezi účastníky byl 
sjednán pracovněprávní vztah, aniž by \"s ohledem na listinné důkazy\" 
posoudil, zda mezi účastníky nejde pouze o tzv. faktický pracovní poměr, který 
nezakládá nároky podle ustanovení § 61 zák. práce. Dovolatelka dále namítá, že 
při zjišťování, zda ředitel žalované E. Š. byl oprávněn za společnost 
rozhodnout o organizačních změnách, nepřihlédl k tomu, že oprávnění ředitele E. 
Š. v tomto směru zakládá jeho pracovní smlouva se žalovanou, podle které byl 
pověřen řízením chodu a organizace celého podniku. Podle názoru dovolatelky 
odvolací soud náležitě nepřihlédl k ustanovením § 20 odst.2 obč. zák. a § 9 
odst.2 zák. práce, které umožňují, aby za zaměstnavatele jednal i někdo jiný 
než statutární orgán, a nemůže obstát ani jeho závěr o \"vnitřní jednatelské 
působnosti\", neboť nemá oporu v platných právních předpisech. Žalovaná 
navrhla, aby dovolací soud rozsudek odvolacího soudu zrušil a aby mu věc vrátil 
k dalšímu řízení.

Nejvyšší soud České republiky jako soud dovolací (§ 10a o.s.ř.) po zjištění, že 
dovolání bylo podáno proti pravomocnému rozsudku odvolacího soudu oprávněnou 
osobou (účastníkem řízení) v zákonné lhůtě (§ 240 odst.1 o.s.ř.), a že jde o 
rozsudek, proti kterému je dovolání přípustné podle ustanovení § 238 odst.1 
písm.a) o.s.ř., přezkoumal napadený rozsudek bez nařízení jednání (§ 243a 
odst.1 věta první o.s.ř.) a dospěl k závěru, že dovolání je opodstatněné.

Projednávanou věc je třeba posuzovat - s ohledem na to, že žalovaná dala 
žalobci výpověď v květnu 1998 - podle zákona č. 65/1965 Sb., zákoníku práce, ve 
znění zákonů        č. 88/1968 Sb., č. 153/1969 Sb., č. 100/1970 Sb., č. 
20/1975 Sb., č. 72/1982 Sb., č. 111/1984 Sb., č. 22/1985 Sb., č. 52/1987 Sb., 
č. 98/1987 Sb., č. 188/1988 Sb., č. 3/1991 Sb., č. 297/1991 Sb., č. 231/92 Sb., 
č. 264/1992 Sb., č. 590/1992 Sb., č. 37/1993 Sb., č. 74/1994 Sb., č. 118/1995 
Sb., č. 287/1995 Sb. a č. 138/1996 Sb., tedy podle zákoníku práce ve znění 
účinném do 30.9.1999 (dále jen \"zák. práce\").

Podle ustanovení § 46 odst. 1 písm. c) zák. práce zaměstnavatel může dát 
zaměstnanci výpověď, stane-li se zaměstnanec nadbytečným vzhledem k rozhodnutí 
zaměstnavatele nebo příslušného orgánu o změně jeho úkolů, technického 
vybavení, o snížení stavu zaměstnanců za účelem zvýšení efektivnosti práce nebo 
o jiných organizačních změnách.

K předpokladům pro podání výpovědi z pracovního poměru podle ustanovení § 46 
odst. 1 písm. c) zák. práce patří to, že o změně úkolů zaměstnavatele, jeho 
technického vybavení, o snížení stavu zaměstnanců za účelem zvýšení 
efektivnosti práce nebo o jiných organizačních změnách přijal zaměstnavatel 
nebo příslušný orgán rozhodnutí, podle kterého se konkrétní zaměstnanec stal 
nadbytečným, a že tu je příčinná souvislost mezi nadbytečností zaměstnance a 
přijatými organizačními změnami, tj. že se zaměstnanec stal právě v důsledku 
takového rozhodnutí (jeho realizací u zaměstnavatele) nadbytečným.

Zaměstnanec je pro zaměstnavatele nadbytečný tehdy, jestliže zaměstnavatel 
nemá        s ohledem na přijaté rozhodnutí o organizačních změnách možnost 
zaměstnance dále zaměstnávat pracemi dohodnutými v pracovní smlouvě. 
Zaměstnavatelům zákon umožňuje, aby regulovali počet svých zaměstnanců a jejich 
kvalifikační složení tak, aby zaměstnávali jen takový počet zaměstnanců a v 
takovém kvalifikačním složení, jaké odpovídá jejich potřebám. O výběru 
zaměstnance, který je nadbytečným, rozhoduje výlučně zaměstnavatel; soud není 
oprávněn v tomto směru rozhodnutí zaměstnavatele přezkoumávat.

Zákoník práce nebo jiné právní předpisy nestanoví, že by rozhodnutí o změně 
úkolů zaměstnavatele, jeho technického vybavení, o snížení stavu zaměstnanců za 
účelem zvýšení efektivnosti práce nebo o jiných organizačních změnách muselo 
být přijato (vydáno) vždy jen písemně, a ani nepředpokládají, že by muselo být 
zaměstnavatelem \"vyhlášeno\" nebo jiným způsobem zveřejněno. Zaměstnanec, 
jehož se rozhodnutí o organizační změně týká, s ním však musí být seznámen; 
postačí ovšem, jestliže se tak stane až ve výpovědi z pracovního poměru.

Zaměstnanec nemusí být vždy nadbytečným již v době podání výpovědi (srov. dikci 
ustanovení § 46 odst. 1 písm. c) zák. práce \"stane-li se pracovník nadbytečným
\"). Protože platnost právních úkonů (včetně právních úkonů směřujících k 
rozvázání pracovního poměru) je třeba posuzovat v okamžiku a se zřetelem na 
okolnosti, kdy byl právní úkon učiněn, rozhodnutí zaměstnavatele nebo 
příslušného orgánu o organizačních změnách, které má za následek nadbytečnost 
konkrétního zaměstnance, musí být přijato před podáním výpovědi. Pracovní poměr 
podle podané výpovědi však nesmí skončit dříve, než nastala účinnost 
rozhodnutých organizačních změn.

Rozhodnutí zaměstnavatele nebo příslušného orgánu o změně jeho úkolů, 
technického vybavení, o snížení stavu zaměstnanců za účelem zvýšení 
efektivnosti práce nebo o jiných organizačních změnách není právním úkonem ve 
smyslu ustanovení § 240 odst. 1 zák. práce, neboť nejde o takový projev vůle, s 
nímž by právní předpisy spojovaly změnu nebo zánik práv a povinností účastníků 
pracovněprávního vztahu. Jedná se pouze o skutečnost (tzv. faktický úkon), 
která je hmotněprávním předpokladem pro právní úkony tam, kde to právní 
předpisy stanoví [například pro podání výpovědi podle ustanovení § 46 odst.1 
písm.c) zák. práce],         a která není sama o sobě způsobilá přivodit 
následky v právních vztazích účastníků pracovněprávního vztahu. Protože nejde o 
právní úkon, nelze rozhodnutí zaměstnavatele samo o sobě přezkoumávat z 
hlediska platnosti ve smyslu zásad uvedených v ustanovení § 242 zák. práce; 
vznikne-li pochybnost, zda zaměstnavatel rozhodl o organizačních změnách, může 
se soud zabývat jen tím, zda takové rozhodnutí bylo skutečně přijato a zda je 
učinil zaměstnavatel - fyzická osoba, příslušný orgán zaměstnavatele - 
právnické osoby nebo ten, kdo je k tomu oprávněn.

Podle ustanovení § 9 odst.1 zák. práce právní úkony v pracovněprávních vztazích 
činí   u zaměstnavatele, který je právnickou osobou, především jeho statutární 
orgán, a                     zaměstnavatele, který je fyzickou osobou, 
zaměstnavatel; místo nich je mohou činit i osoby jimi pověřené. Jiní 
zaměstnanci zaměstnavatele, zejména vedoucí jeho organizačních útvarů, jsou 
oprávněni jako orgány zaměstnavatele činit jménem zaměstnavatele právní úkony 
vyplývající z jejich funkcí stanovených organizačními předpisy.

Podle ustanovení § 9 odst.2 zák. práce zaměstnavatel může v mezích své 
působnosti písemně pověřit další své zaměstnance, aby činili určité právní 
úkony v pracovněprávních vztazích jeho jménem. V písemném pověření musí být 
uveden rozsah oprávnění pověřeného zaměstnance.

Podle ustanovení § 10 odst.1 zák. práce právní úkony orgánů, popřípadě 
pověřených zaměstnanců (§ 9 odst.1 a 2) zavazují zaměstnavatele, který také z 
těchto úkonů nabývá práv.

Rozhodnutí zaměstnavatele o změně jeho úkolů, technického vybavení, o snížení 
stavu zaměstnanců za účelem zvýšení efektivnosti práce nebo o jiných 
organizačních změnách není - jak uvedeno výše - právním úkonem. Protože zákon 
výslovně neupravuje, kdo je oprávněn činit u zaměstnavatele takové tzv. 
faktické úkony, je třeba v tomto směru vycházet ze zásad uvedených zejména v 
ustanoveních § 9 odst.1 a 2 a § 10 odst.1 zák. práce; ten, kdo je oprávněn 
činit jménem zaměstnavatele právní úkony, je také jménem zaměstnavatele 
oprávněn k tzv. faktickým úkonům a i takové jeho jednání v tomto směru 
zaměstnavatele zavazuje.

S názorem dovolatelky (a také odvolacího soudu), že pro vymezení oprávnění 
statutárních orgánů zaměstnavatelů a dalších osob jednat jménem zaměstnavatele, 
jsou významná také ustanovení § 20 obč. zák. nebo § 15 obch. zák., nelze 
souhlasit. Uvedená ustanovení se totiž na oblast pracovněprávních vztahů, 
vznikajících zásadně mezi zaměstnanci a zaměstnavateli, nevztahují; mohou být 
užita ve vztazích občanskoprávních nebo obchodních a v pracovněprávních 
vztazích z nich nelze dovozovat pro účastníky těchto vztahů žádná práva nebo 
povinnosti.

V posuzovaném případě soudy při rozhodování věci vycházely ze závěru (jeho 
správnost dovolatel nezpochybňuje), že o organizačních změnách, vedoucích ke 
zrušení žalobcem zastávaného místa vedoucího prodejního skladu nábytku, u 
žalované nerozhodl její statutární orgán (tj. jednatel), ale ředitel E. Š. 
Odvolací soud - jak vyplývá z odůvodnění jeho rozsudku - dovodil, že ředitel E. 
Š. nebyl k takovémuto rozhodnutí oprávněn; s tímto jeho závěrem nelze zatím 
souhlasit.

Při posouzení, zda ředitel E. Š. byl oprávněn jménem žalované k rozhodnutí o 
organizačních změnách, měl vzít odvolací soud v první řadě v úvahu, že se jedná 
o funkci, u níž se pracovní poměr zakládá jmenováním; jmenování může provádět u 
zaměstnavatele, který je právnickou osobou, výlučně statutární orgán a nemůže 
tím pověřit jinou osobu (srov. § 27 odst.4 a 5 zák. práce). Protože zákon 
nestanoví pro jmenování určitou formu, může být provedeno nejen písemným 
právním úkonem, ale i ústně, popřípadě jiným způsobem nevzbuzujícím 
pochybnosti, že ke jmenování došlo (to platí samozřejmě za předpokladu, že 
dotčená osoba se svým jmenováním souhlasí).

U osob, jejichž pracovní poměr se zakládá jmenováním, nemůže pracovní poměr 
vzniknout jinak (například na základě pracovní smlouvy). To však neznamená, že 
by smlouva, uzavřená mezi zaměstnavatelem a osobou, jejíž pracovní poměr se 
zakládá jmenováním, nemohla mít žádný význam; i kdyby byla taková smlouva 
formálně označena jako pracovní smlouva, není zde rozhodující její označení, 
ale obsah. Uvádí-li taková smlouva například podmínky, za nichž má zaměstnanec 
svou funkci vykonávat, rozsah jeho oprávnění vystupovat jménem zaměstnavatele 
apod., nemůže být neplatná jen proto, že ji zaměstnavatel uzavřel s osobou, 
jejíž pracovní poměr se zakládá jmenováním, popřípadě proto, jak byla označena.

V projednávané věci nebylo zjištěno a ani žádným z účastníků tvrzeno, že by 
oprávnění ředitele žalované jako jejího vedoucího zaměstnance jednat jménem 
žalované bylo stanoveno vnitřními organizačními předpisy žalované. Žalovaná 
však v průběhu řízení tvrdila a soud prvního stupně vzal za prokázané, že 
takové oprávnění bylo obsaženo ve smlouvě, uzavřené mezi žalovanou a E. Š., 
která byla označena jako \"pracovní smlouva\" a v níž byl uveden \"den nástupu
\" na 15.3.1995; podle této smlouvy měl E. Š. jako ředitel žalované mimo jiné 
\"řídit chod a organizaci celého podniku\" a \"schvalovat přijímání všech 
pracovníků, jakož i jejich propuštění\". Protože smlouva s uvedeným obsahem 
mohla pro E. Š. jako ředitele žalované založit oprávnění též k rozhodování o 
organizačních změnách, měl k ní odvolací soud přihlédnout při posuzování 
otázky, zda skutečně byl oprávněn jménem žalované k rozhodnutí o organizačních 
změnách, v důsledku kterých byla zrušena žalobcem zastávaná funkce. Odvolací 
soud to však - v rozporu s obsahem spisu - neučinil, a proto jeho závěry o 
oprávnění (nedostatku oprávnění) ředitele E. Š. rozhodovat u žalované o 
organizačních změnách nemohou obstát.

Podle názoru odvolacího soudu bylo v řízení \"postaveno najisto, že mezi 
účastníky byl sjednán pracovní vztah\"; tímto \"pracovním vztahem\" je zřejmě 
míněn - jak vyplývá z povahy věci - pracovní poměr. Z obsahu spisu však 
vyplývá, že žalovaná v průběhu řízení před soudem prvního stupně platné 
navázání pracovního poměru mezi účastníky zpochybňovala a že soud prvního 
stupně s ohledem na to, jaký zaujal ve věci právní názor, tuto otázku neřešil, 
neboť ji považoval pro rozhodnutí ve věci za \"irelevantní\". Vzhledem k tomu, 
že odvolací soud v odůvodnění svého rozsudku nevyložil, jak k uvedenému závěru 
dospěl, je rozsudek odvolacího soudu v tomto směru pro nedostatek důvodů 
nepřezkoumatelný.

Z uvedeného vyplývá, že rozsudek odvolacího soudu není správný. Nejvyšší soud 
České republiky jej proto podle ustanovení § 243b odst.1 části věty za 
středníkem o.s.ř. zrušil a podle ustanovení § 243b odst.2 věty první o.s.ř. věc 
vrátil Městskému soudu v Praze            k dalšímu řízení.

Právní názor vyslovený v tomto usnesení je závazný; v novém rozhodnutí o věci 
soud rozhodne též o náhradě nákladů řízení, včetně nákladů dovolacího řízení (§ 
243b odst. 1 věta druhá a třetí o.s.ř.).

Proti tomuto rozsudku není opravný prostředek přípustný.

V Brně 30. srpna 2000

JUDr. Ljubomír  D r á p a l, v. r.

předseda senátu

Za správnost vyhotovení: Romana Říčková 
