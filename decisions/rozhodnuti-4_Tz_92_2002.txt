Soud: Nejvyšší soud

Spisová značka: 4 Tz 92/2002

Datum rozhodnutí: 10.12.2002

Typ rozhodnutí: Rozsudek




4 Tz 92/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 10. prosince 
2002 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného P. M., proti 
rozsudku Okresního soudu v Chomutově ze dne 24. 9. 2001, sp. zn. 25 T 98/2001, 
a podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl   t a k t o :

Výrokem o trestu pravomocného rozsudku Okresního soudu v Chomutově ze dne 24. 
9. 2001, sp. zn. 25 T 98/2001,  b y l   p o r u š e n   z á k o n   v 
ustanovení § 35 odst. 2    tr. zák. a § 31 odst. 1 tr. zák., a v řízení, jež mu 
předcházelo v ustanovení § 2 odst. 5, 6 tr. ř. v neprospěch obviněného P. M.

Napadený rozsudek   se   z r u š u j e    ve výroku o trestu.

Zrušují se též všechna další rozhodnutí, na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Chomutově  se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Chomutově byl obviněný P. M. uznán vinným trestným 
činem zpronevěry podle § 248 odst. 1, odst. 2 tr. zák., jehož se dopustil tím, 
že dne 10. 2. 2000 v prodejně E. – C. v Ch. uzavřel se společností H. C., a. s. 
B., smlouvu o finančním pronájmu, převzal hi-fi věž zn. S. v hodnotě 18 990,- 
Kč, složil částku 1 899,- Kč a zbytek ceny se zavázal splácet v měsíčních 
splátkách po 1 037,- Kč, splátky uhradil pouze v měsících březnu a dubnu 2000, 
poté pak v přesně nezjištěnou dobu uvedenou hi-fi věž prodal nezjištěné osobě a 
společnosti H. C. tak způsobil škodu ve výši nejméně 15 017,- Kč. Za to mu byl 
v sazbě § 234 odst. 1 tr. zák. za použití § 35 odst. 2 tr. zák. uložen souhrnný 
trest odnětí svobody v trvání dvou a půl roku. Podle § 58 odst. 1 písm. a) tr. 
zák. a § 60a odst. 1, 2 tr. zák. byl výkon tohoto trestu podmíněně odložen na 
zkušební dobu v trvání tří let a nad obviněným byl stanoven dohled. Současně 
byl zrušen výrok o trestu v rozsudku Okresního soudu v Chomutově ze dne 11. 10. 
2000, sp. zn. 2 T 66/92, jakož i všechna další rozhodnutí, na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Podle § 228 odst. 1 tr. ř. byla obviněnému uložena povinnost zaplatit 
společnosti H. C., a. s. B.,  na náhradě škody částku 15 017,- Kč.

Rozsudek nabyl právní moci dne 24. 9. 2001.

Proti tomuto rozsudku podal ministr spravedlnosti stížnost pro porušení zákona, 
v níž vytýká, že výrokem o trestu byl porušen zákon v ustanoveních § 2 odst. 5 
tr. ř. a § 35 odst. 2 tr. zák. v neprospěch obviněného P. M.

Pro uložení souhrnného trestu nebyly dány zákonné předpoklady, neboť rozsudek 
Okresního soudu v Chomutově ze dne 11. 10. 2000, sp. zn. 2 T 66/92, k němuž 
okresní soud ve stížností pro porušení zákona napadené trestní věci ukládal 
souhrnný trest, se sice týkal  osoby stejného jména, avšak s jinými osobními 
daty, než obviněný.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že výrokem o 
trestu napadeného rozsudku byl porušen zákon ve shora namítaném rozsahu v 
neprospěch obviněného P. M., aby podle § 269 odst. 2 tr. ř. vadnou část 
rozsudku zrušil a dále postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozsudku, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozsudku 
předcházející, a shledal, že zákon byl porušen.

Ustanovení § 35 odst. 2 tr. zák. jednoznačně upravuje podmínky, za jejichž 
splnění přichází v úvahu uložení souhrnného trestu. Takovýto trest je soud 
povinen uložit tehdy, odsuzuje-li pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin. Až potud byla úvaha okresního soudu správná, pokud v trestní věci 
sp. zn. 25 T 98/2001 rozhodoval dne 24. 9. 2001, pro skutek spáchaný dne 10. 2. 
2000, přičemž v trestní věci sp. zn. 2 T 66/92 byl rozsudek pro trestný čin 
loupeže podle § 234 odst. 1 tr. zák. vyhlášen dne 11. 10. 2000.

Okresní soud však přehlédl, že se nejedná o totožného pachatele, když pojítkem 
mezi oběma trestními spisy byla jen shoda jména obviněného. Zatímco v trestní 
věci Okresního soudu v Chomutově sp. zn. 25 T 98/2001 šlo o obviněného P. M. 
bytem Ch., ve spise téhož soudu sp. zn. 2 T 66/92 se jednalo o obviněného P. 
M., bytem K. O. Tuto skutečnost měl předseda senátu jednak zjistit podrobnějším 
studiem spisu a porovnáním zmíněných osobních dat, jednak při dokazování v 
hlavním líčení. Byl-li totiž trestní spis sp. zn. 2 T 66/92 k důkazu čten, jak 
je uvedeno v protokolu o hlavním líčení ze dne 24. 9. 2001, měla být obviněnému 
podle § 214 tr. ř. dána možnost se k takto provedenému důkazu vyjádřit. Není 
pochybnost o  tom, že by tato situace byla tou nejzazší, kdy by musel obviněný 
upozornit na skutečnost, že citované odsouzení se jeho osoby netýká.

Důsledkem zmíněného pochybení je jednak vadné uložení souhrnného trestu podle § 
35 odst. 2 tr. zák., jakož i vadné rozhodnutí o trestu z pohledu ustanovení § 
31 odst. 1 tr. zák., neboť do druhu a výměry ukládaného trestu se v rámci 
hodnocení poměrů obviněného musela odrazit skutečnost, že soud hodnotil údajné 
předchozí odsouzení obviněného za závažný trestný čin. Vyhodnocení této 
skutečnosti se promítlo jednak do výměry trestu odnětí svobody, stejně jako do 
délky zkušební doby, jak je patrno z odůvodnění napadeného rozsudku. V řízení, 
které rozsudku předcházelo, byl porušen zákon také v ustanovení § 2 odst. 5, 6 
tr. ř., když nebyl zjištěn skutkový stav, o němž nejsou důvodné pochybnosti ve 
vztahu ke správnému rozhodnutí o trestu, a tato neúplná zjištění nemohla být 
náležitě vyhodnocena v souladu s citovaným zákonným požadavkem.

Za tohoto stavu věci Nejvyšší soud podle § 268 odst. 2 tr. ř. vyslovil, že 
výrokem o trestu v rozsudku Okresního soudu v Chomutově ze dne 24. 9. 2001, sp. 
zn. 25 T 98/2001, byl porušen zákon v ustanovení § 35 odst. 2 tr. zák. a § 31 
odst. 1 tr. zák., a v řízení, jež mu předcházelo, v ustanovení § 2 odst. 5, 
odst. 6 tr. ř. v neprospěch obviněného P. M. Podle § 269 odst. 2 tr. ř. 
Nejvyšší soud v napadeném rozsudku zrušil výrok o trestu a věc podle § 270 
odst. 1 tr. ř. přikázal Okresnímu soudu v Chomutově, aby ji v potřebném rozsahu 
znovu projednal a rozhodl.

Bude na okresním soudu, aby si opatřil nový opis rejstříku trestů obviněného, 
stejně jako příslušná hodnocení a charakteristiky, v rámci nichž provede 
vyhodnocení možnosti nápravy a poměrů obviněného z pohledu ustanovení § 31 
odst. 1 tr. zák., obviněného k těmto důkazům vyslechl, a po řádném vyhodnocení 
všech okolností, jež jsou rozhodné pro uložení adekvátního druhu a výměry 
trestu, o tomto nově rozhodl. Pro úplnost se připomíná ustanovení § 270 odst. 4 
tr. ř., podle něhož je orgán, jemuž byla věc přikázána, vázán právním názorem, 
který ve věci vyslovil Nejvyšší soud, a je povinen provést procesní úkony, 
jejichž provedení Nejvyšší soud nařídil.

	

Poučení: Proti tomuto rozsudku není opravný prostředek přípustný.

V Brně dne 10. prosince 2002

Předsedkyně senátu:

JUDr. Danuše Novotná  

	

	
