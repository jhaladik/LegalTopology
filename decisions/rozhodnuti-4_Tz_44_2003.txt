Soud: Nejvyšší soud

Spisová značka: 4 Tz 44/2003

Datum rozhodnutí: 29.04.2003

Typ rozhodnutí: Rozsudek




4 Tz 44/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném 
dne            29. dubna 2003 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného M. S., proti 
pravomocnému usnesení Okresního soudu v Opavě ze dne 11. prosince 2000, čj. Nt 
1006/2000-10,

a rozhodl podle § 268 odst. 2 a § 269 odst. 2 tr. ř., takto:

Napadeným usnesením, pokud jím bylo rozhodnuto tak, že se rozsudek Okresního 
soudu v Opavě ze dne 1. 11. 1999, čj. 1 T 106/99-113, zrušuje též v celém 
výroku o trestu, byl v ustanovení § 284 odst. 1 tr. ř. porušen zákon v 
neprospěch obviněného M. S.

Toto usnesení se v citovaném výroku zrušuje.  

O d ů v o d n ě n í :

Rozsudkem Okresního soudu v Opavě ze dne 1. 11. 1999, čj. 1 T 106/99-113, byl 
obviněný, tehdy ještě mladistvý, M. S. uznán vinným trestným činem krádeže 
podle  § 247 odst. 1 písm. a), b) tr. zák., jehož se dopustil dne 30. 6. 1999 
jednáním popsaným pod bodem 1) tohoto rozsudku, a pokračujícím trestným činem 
krádeže podle § 247 odst. 1, 2 tr. zák., kterého se dopustil dne 9. 8. 1999, 
23. 8. 1999, 24. 8. 1999 a 28. 8. 1999 jednáním popsaným pod body 2-5 tohoto 
rozsudku. Za  to mu byl uložen podle § 247 odst. 2, § 35 odst. 1, § 79 odst. 1 
tr. zák. úhrnný trest odnětí svobody v trvání 7 měsíců s podmíněným odkladem na 
dobu 18 měsíců. Dále mu byl uložen podle § 55 odst. 1 písm. d) tr. zák. trest 
propadnutí věci a podle § 228 odst. 1 tr. ř. uložena povinnost zaplatit na 
náhradě škody poškozenému J. H. částku 562,- Kč, poškozené C. S. částku 800,- 
Kč a poškozenému Z. B. částku 9 935,- Kč, když tento poškozený byl odkázán se 
zbytkem svých nároků podle § 229 odst. 2 tr. ř. na řízení ve věcech 
občanskoprávních. Tento rozsudek nabyl právní moci dne 16. listopadu 1999, když 
proti němu nebylo podáno odvolání.

Dalším rozsudkem Okresního soudu v Opavě ze dne 5. 1. 2000, čj. 1 T 129/99-74, 
byl stále ještě mladistvý obviněný M. S. uznán vinným trestnými činy porušování 
domovní svobody podle § 238 odst. 1, 2 tr. zák. a krádeže podle § 247 odst. 1 
písm. a), b) tr. zák., kterých se dopustil v jednočinném souběhu dne 13. 10. 
1999 jednáním popsaným pod bodem 1 tohoto rozsudku a trestnými činy krádeže 
podle § 247 odst. 1 písm. a), b) tr. zák. a poškozování cizí věci podle § 257 
odst. 1 tr. zák., kterých se dopustil v jednočinném souběhu jednáním popsaným 
pod bodem 2 tohoto rozsudku. Za to byl odsouzen podle § 238 odst. 2, § 35 odst. 
2, § 79 odst. 1 tr. zák. k souhrnnému trestu odnětí svobody v trvání 11 měsíců 
s podmíněným odkladem na zkušební dobu v trvání 2 roků. Podle § 55 odst. 1 
písm. d) tr. zák. mu dále byl uložen trest propadnutí věcí. Zároveň byl zrušen 
výrok o trestu z rozsudku Okresního soudu v Opavě ze dne 1. 11. 1999, čj. 1 T 
106/99-113, jakož i všechna další rozhodnutí na tento výrok obsahově 
navazující, pokud vzhledem ke změně k níž došlo zrušením pozbyla podkladu. 
Podle § 228 odst. 1 tr. ř. byla obviněnému M. S. uložena povinnost zaplatit na 
náhradě škody poškozenému ing. L. M. částku 1 021,- Kč, poškozenému J. M. 
částku 8 742,50 Kč a poškozené organizaci K.L.C. e., a. s. částku 951,20 Kč. 
Tento rozsudek nabyl právní moci dne 1. 2. 2000, když proti němu nebylo podáno 
odvolání.

Usnesením ze dne 11. prosince 2000,  čj. Nt 1006/2000-10,  Okresní soud v Opavě 
k návrhu státní zástupkyně Okresního státního zastupitelství v Opavě povolil 
podle § 278 odst. 1 tr. ř. obnovu řízení v trestní věci 1 T 106/99 a podle § 
284 odst. 1 tr. ř. zrušil napadený rozsudek Okresního soudu v Opavě ze dne 1. 
11. 1999, čj. 1 T 106/99-113, ve výroku o vině ad 2-5) trestným činem krádeže  
podle § 247 odst. 1, 2 tr. zák., ve výroku o trestu a ve výroku o náhradě škody 
učiněném podle § 228 odst. 1 tr. ř. ve vztahu k poškozeným C. S. a Z. B. a ve 
výroku podle § 229 odst. 2 tr. ř. Toto rozhodnutí učinil okresní soud na 
základě skutečnosti, že byly zjištěny další 4 útoky trestného činu podle § 247 
odst. 1, 2 tr. zák., které byly spáchané v době od 24. 7. 1999 do  13. 8. 1999, 
což bylo přibližně ve stejné době, kdy se obviněný dopustil 4 útoků (v době 
od   9. 8. do 28. 8. 1999), za které byl již potrestán rozsudkem Okresního 
soudu v Opavě ze dne 1. 11. 1999,   čj. 1 T 106/99-113. Toto usnesení nabylo 
právní moci dne 16. ledna 2001.

Pro úplnost je třeba ještě dodat, že ml. M. S. byl v návaznosti na posledně 
citované usnesení dalším rozsudkem Okresního soudu v Opavě ze dne 20. 11. 2001, 
čj. 1 T 105/2000-33, uznán  vinným trestnými činy  krádeže podle § 247 odst. 1 
písm. b), odst. 2 tr. zák. a poškozování cizí věci podle § 257 odst. 1 tr. zák. 
a odsouzen  podle § 247 odst. 2, § 79 odst. 1 a § 35 odst. 2 tr. zák. k 
souhrnnému trestu odnětí svobody v trvání 1 roku s podmíněným odkladem na 
zkušební dobu 2 roku, za současného zrušení výroku o trestu z rozsudku 
Okresního soudu v Opavě ze dne 8. 8. 2000, čj. 1 T 102/2000-362, jakož i všech 
dalších rozhodnutí na tento výrok obsahově navazujících, pokud vzhledem ke 
změně, k níž došlo zrušením, pozbyla podkladu. Tento rozsudek nabyl právní moci 
dne 8. 1. 2002, když proti němu nebylo podáno odvolání.

Proti pravomocnému usnesení Okresního soudu v Opavě ze dne 11. prosince 2000, 
čj. Nt 1006/2000-10, jímž byla povolena obnova řízení v trestní věci 1 T 
106/99, podal ministr spravedlnosti ve prospěch obviněného M. S. stížnost pro 
porušení zákona, v jejímž odůvodnění namítal, že Okresní soud v Opavě tímto 
usnesením porušil zákon v ustanovení § 284 odst. 1 tr. ř., když povolil obnovu 
řízení v trestní věci téhož soudu, který rozhodl rozsudkem  ze dne 1. 11. 1999, 
čj. 1 T 106/99-113, a kromě výroku o vině pokračujícího trestného činu krádeže 
podle § 247 odst. 1, 2 tr. zák. (ad 2-5 výrokové části rozsudku) zrušil i celý 
výrok o trestu včetně výroků o náhradě škody.  Ministr spravedlnosti vytýká 
okresnímu soudu, že výrok o trestu z tohoto rozsudku byl již zrušen rozsudkem 
Okresního soudu v Opavě ze dne  5. 1. 2000, čj. 1 T 129/99-74, v rámci uložení 
souhrnného trestu. Tímto postupem Okresního soudu v Opavě pak došlo k situaci, 
že zůstal v platnosti výrok o uloženém souhrnném trestu z tohoto rozsudku, 
zahrnující i trest za útoky pokračujícího trestného činu krádeže podle § 247 
odst. 1, 2 tr. zák. (skutek ad 2-5 výrokové části rozsudku), za které byl 
obviněný znovu odsouzen rozsudkem Okresního soudu v Opavě ze dne 20. 11. 2001, 
čj. 1 T 105/2000-33. Závěrem stížnosti pro porušení zákona ministr 
spravedlnosti navrhl, aby Nejvyšší soud vyslovil podle § 268 odst. 2 tr. ř., že 
usnesením Okresního soudu v Opavě ze dne 11. prosince 2000, čj. Nt 
1006/2000-10, byl porušen zákon v ustanovení § 2 odst. 6 tr. ř. ve vztahu k 
ustanovení § 284 odst. 1 tr. ř., v neprospěch obviněného M. S., aby na základě 
toho podle § 269 odst. 2 tr. ř. napadené usnesení zrušil a zrušil i další 
rozhodnutí na něj obsahově navazující, pokud vzhledem ke změně, k níž došlo 
zrušení, pozbyla podkladu a dále postupoval podle § 270 odst. 1 tr. ř.

Státní zástupkyně Nejvyššího státního zastupitelství v průběhu veřejného 
zasedání upozornila na skutečnost, že rozsudek 1 T 129/99, který měl být podle 
názoru ministra spravedlnosti usnesením o povolení obnovy správně zrušen, nabyl 
právní moci dne 1. 2. 2000. Zkušební doba dvou let jím stanovena uplynula tudíž 
1. 2. 2002 a vzhledem k ustanovení § 60 odst. 2, odst. 4 tr. zák., když  soud  
neučinil do roka od  uplynutí  zkušební  doby rozhodnutí  o neosvědčení se, 
aniž na  tom měl podmíněně odsouzený vinu, má se za to, že se podmíněně 
odsouzený osvědčil a hledí se na něj, jako by nebyl odsouzen. Na základě toho 
sama navrhla, aby Nejvyšší soud učinil jen tzv. akademický výrok o porušení 
zákona v ustanoveních § 2 odst. 5, odst. 6 a § 284 odst. 1 tr. ř.  

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 284 odst. 1 tr. ř.  vyhoví-li soud návrhu na  povolení obnovy, zruší 
napadené rozhodnutí zcela nebo  v části, v níž je  návrh důvodný. Zruší-li, byť 
i  jen zčásti výrok  o vině, zruší  vždy zároveň celý  výrok o trestu, jakož  i 
další výroky,  které mají ve  výroku o vině  svůj podklad.  Zruší  také  
další   rozhodnutí  na  zrušené  rozhodnutí obsahově  navazující,  pokud  
vzhledem  ke  změně,  k níž zrušením došlo, pozbyla podkladu. 

Okresní soud v Opavě se citovaným ustanovením při rozhodování o podaném návrhu 
na obnovu řízení důsledně neřídil. Přitom již v rozhodnutí R 31/1989 Sbírky 
soudních rozhodnutí a stanovisek bylo vysvětleno, že jestliže soud povolí 
obnovu řízení a zruší výrok o vině, musí vždy podle § 284 odst. 1 tr. ř. zrušit 
i výrok o trestu, který má ve výroku o vině svůj podklad, a to i tehdy, jde-li 
o trest, který byl jako souhrnný uložen v jiné trestní věci. Není přitom 
rozhodné, kterým soudem byl souhrnný trest uložen (v daném případě to byl 
souhrnný trest 11 měsíců odnětí svobody podmíněně na dva roky, uložený 
rozsudkem Okresního soudu v Opavě ze dne 5. 1. 2000, čj. 1 T 129/99-74). 
Správně měl být tudíž zrušen tento výrok o souhrnném trestu, nikoliv 
neexistující výrok o trestu, který byl v rámci ukládání tohoto souhrnného 
trestu podle § 35 odst. 2 tr. zák. již dříve zrušen. 

V souladu s uvedeným Nejvyšší soud vyslovil, že pokud usnesením Okresního soudu 
v Opavě ze dne 11. 12. 2000, čj. Nt 1006/2000-10, bylo rozhodnuto tak, že se 
zrušuje celý výrok o trestu z rozsudku Okresního soudu v Opavě ze dne 1. 11. 
1999, čj. 1 T 106/99-113, byl porušen zákon v ustanovení § 284 odst. 1 tr. ř. v 
neprospěch obviněného ml. M. S. V neprospěch proto, že byl zrušen neexistující 
výrok o trestu, naproti tomu zůstal nedotčen pozdější výrok o souhrnném trestu 
odnětí svobody, jímž byl potrestán i za trestný čin, ohledně něhož byl 
usnesením o povolení obnovy zrušen výrok o vině. 

Na základě toho pak Nejvyšší soud podle § 269 odst. 2 tr. ř. zrušil uvedený 
vadný výrok ohledně trestu, který je od výroků o povolení obnovy, zrušení části 
výroku o vině a o náhradě škody oddělitelný.

Na rozdíl od návrhu ministra spravedlnosti na další postup ve věci Nejvyšší 
soud ve smyslu § 270 odst. 1 tr. ř. dospěl k závěru, že po zrušení uvedené 
části napadeného usnesení není nutno ve věci učinit nové rozhodnutí. To proto, 
že v současné době je již třeba na obviněného M. S. hledět, jako by v trestních 
věcech 1 T 106/99 a 1 T 129/99 nebyl odsouzen. Rozsudek ve věci 1 T 129/99, 
jímž byl obviněnému M. S. uložen souhrnný trest i za trestné činy uvedené v 
rozsudku 1 T 106/99, nabyl právní moci dnem 1. 2. 2000. Vzhledem k délce 
stanovené zkušební doby (dva roky) by další roční lhůta, uvedená v ustanovení § 
60 odst. 2 tr. zák., uplynula nejpozději 1. 2. 2003 (když vzhledem k  zápočtu 
dřívější zkušební doby provedenému usnesením Okresního soudu v Opavě ze dne 11. 
2. 2000, sp. zn. 1 T 129/99 se tak stalo zjevně již dříve, a to dnem 16. 11. 
2001). Byť tedy došlo k porušení zákona v uvedeném směru v neprospěch 
obviněného M. S. a vadný výrok byl proto podle § 269 odst. 2 tr. ř. zrušen, za 
současné procesní situace jakékoli další nové rozhodování ve věci není možné 
ani přípustné a ve vztahu k obviněnému by se tím nic nenapravilo ani ničeho 
pozitivního nedosáhlo.   

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 29. dubna 2003

Předseda senátu:

JUDr. Juraj  M a l i k    

	

	
