Soud: Nejvyšší soud

Spisová značka: 22 Cdo 1859/99

Datum rozhodnutí: 17.10.2000

Typ rozhodnutí: Rozsudek


Kategorie rozhodnutí: D




22 Cdo 1859/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Františka Baláka a soudců JUDr. Marie Rezkové a JUDr. Jiřího Spáčila, CSc., ve 
věci žalobců: A) Z. Z. a B) V. Z., obou zastoupených advokátem, proti 
žalovaným: 1) P. P., zastoupenému advokátem a 2) Ž. s. P., a. s., o určení 
vlastnictví k nemovitosti, vedené u Okresního soudu v Karlových Varech pod sp. 
zn. 8 C 313/96, o dovolání žalobců proti rozsudku Krajského soudu v Plzni ze 
dne 18. února 1999, čj. 10 Co 75/99-59, takto:

	Rozsudek Krajského soudu v Plzni ze dne 18. února 1999, čj. 10 Co 
75/99-59, se zrušuje a věc se vrací tomuto soudu k dalšímu řízení.

O d ů v o d n ě n í :

	Žalobci se domáhali určení, že garáž postavená na stavební parcele č. 
1862, kat. úz. S. R., obec K., zapsané u Katastrálního úřadu v K. na LV č. 
1740, je bezpodílovým spoluvlastnictvím žalobců s tím, že předmětnou garáž, 
přiléhající k rodinnému domku v K., vybudovali v roce 1977 se souhlasem druhého 
žalovaného. V průběhu řízení s poukazem na geometrický plán V. ze dne 14. 
prosince 1995 upřesnili žalobní petit tak, aby bylo určeno, že garáž postavená 
na stavební parcele č. 1862/2, kat. úz. S. R., obec K. , zapsaná u 
Katastrálního úřadu v K. na LV č. 1740, je v bezpodílovém spoluvlastnictví 
žalobců. 

Okresní soud v Karlových Varech (dále jen „soud prvního stupně\") „upřesnění\" 
žalobního petitu připustil a poté rozsudkem ze dne 13. března 1998, čj. 8 C 
313/96-24, vyhověl žalobě potud, že určil, že garáž postavená na stavební 
parcele č. 1862/2, kat. úz. S. R., obec K., zapsané u Katastrálního úřadu v K. 
na LV č. 1740, je bezpodílovým spoluvlastnictvím žalobců. Proti druhému 
žalovanému žalobu zamítl a rozhodl o náhradě nákladů řízení. Soud vycházel ze 
zjištění, že žalobci (bývalí zaměstnanci druhého žalovaného), užívající byt v 
rodinném domku postaveném na stavební parcele č. 1862, který je nyní ve 
vlastnictví prvního žalovaného, postavili vedle označeného rodinného domku na 
své náklady bez souhlasu tehdejšího vlastníka - druhého žalovaného a bez 
stavebního povolení dosud nezkolaudovanou garáž, která je samostatnou stavbou. 
Dovodil, že z hlediska občanskoprávního se jedná o stavbu neoprávněnou a 
současně o stavbu „černou\". S ohledem na § 120 odst. 2 obč. zák., podle něhož 
stavba není součástí pozemku, může vlastnictví ke stavbě nabýt i subjekt 
odlišný od vlastníka pozemku, na němž stavba stojí, což znamená, že i 
neoprávněný či „černý\" stavebník se zřízením stavby stal jejím vlastníkem. U 
druhého žalovaného shledal soud prvního stupně nedostatek pasivní legitimace, 
neboť není vlastníkem označeného rodinného domku, ani pozemku, na němž garáž 
stojí, a necítí se být ani vlastníkem předmětné garáže.

	Krajský soud v Plzni jako soud odvolací k odvolání prvního žalovaného 
shora označeným rozsudkem změnil rozsudek soudu prvního stupně v napadené části 
tak, že žalobu, aby bylo určeno, že garáž postavená na stavební parcele č. 
1862/2 v kat. úz. S. R., obec K., zapsané u Katastrálního úřadu v K. na LV č. 
1740, je v bezpodílovém spoluvlastnictví žalobců, zamítl  z důvodu  nedostatku  
naléhavého  právní zájmu na určovací žalobě ve smyslu § 80 písm. c) o. s. ř. 
Dále rozhodl o náhradě nákladů řízení. Odvolací soud zjistil, že „garáž dosud 
není v katastru nemovitostí evidována a právní vztah vlastnictví tak nesvědčí 
žádnému subjektu\". S poukazem na § 5 odst. 6 zákona č. 344/1992 Sb., o 
katastru nemovitostí, uvedl, že žalobci nemohou předložit kolaudační rozhodnutí 
a proto potřebují pro zaevidování stavby do katastru nemovitostí jinou listinu, 
kterou by prokázali, že jsou vlastníky. V listinách, které jsou podkladem pro 
zápis do katastru nemovitostí, musejí být podle § 5 odst. 1 písm. c) uvedeného 
zákona budovy označeny označením pozemku, na němž jsou postaveny, příslušností 
stavby k části obce a číslem popisným nebo evidenčním, případně, pokud se číslo 
popisné ani evidenční nepřiděluje, způsobem jejího využití. Jestliže žalobci v 
žalobním petitu označili věc, ohledně níž se domáhají určení vlastnictví, 
stavební parcelou č. 1862/2 v kat. úz. S. R., obec K., zapsanou na LV č. 1740, 
avšak na tomto LV žádná taková stavební parcela evidována není, pak rozhodnutí 
soudu nemůže být podkladem pro zápis do katastru nemovitostí, neboť garáž je 
označena pozemkem, který není v katastru nemovitostí dosud evidován. O splnění 
podmínek naléhavého právního zájmu může jít tehdy, bude-li předjímaný soudní 
výrok způsobilý vystihnout úplný obsah hmotným právem vymezeného vztahu. V 
daném případě může jít jen o vztah mezi vlastníkem stavby a vlastníkem stavební 
parcely č. 1862, nikoli č. 1862/2, na níž má být garáž postavena. V tom 
odvolací soud spatřoval nedostatek naléhavého právního zájmu na určovací žalobě 
podle § 80 písm. c) o. s. ř. 

	Proti rozsudku odvolacího soudu podali žalobci dovolání z důvodu 
nesprávného právního posouzení věci. Podle jejich názoru je rozsudek odvolacího 
soudu v hrubém rozporu se základním principem právní jistoty. Žalobci jsou 
stavebníky předmětné garáže na cizím pozemku a už tento fakt by podle nich 
stačil k úspěšnému řízení o určení, že tu právní vztah je. Nadto došlo k 
fyzickým útokům na žalobce a k poškozování jejich majetku na pozemku 
žalovaného. Vzhledem k tomu, že žalobci v tomto konkrétním případě neměli a 
nemají možnost žalovat jiným způsobem, tj. na plnění, a jejich právo je 
soustavně ohrožováno, je nutné, aby soud rozhodl, zda tu právní vztah je nebo 
není. Argument odvolacího soudu, že garáž dosud není v katastru nemovitostí 
evidována a že žalobci nemohou předložit kolaudační rozhodnutí, spíše svědčí o 
naléhavém právním zájmu, neboť nedostatek evidence v katastru nemovitostí 
prohlubuje právní nejistotu, ve které se žalobci a první žalovaný nacházejí, a 
je nepochybné, že žalobci potřebují pro zaevidování stavby do katastru 
nemovitostí jinou listinu, kterou by se prokázalo, že jsou vlastníky. Chyba v 
označení pozemku, na němž garáž stojí, nemohla být důvodem k zamítnutí žaloby, 
když podle § 43 odst. 1 o. s. ř. nebyli soudem vyzváni, aby tuto nesprávnost 
odstranili. Navrhli, aby Nejvyšší soud rozsudek odvolacího soudu zrušil a věc 
vrátil tomuto soudu k dalšímu řízení.

	První žalovaný se k dovolání nevyjádřil.

	Druhý žalovaný, ač ve vztahu k němu byla žaloba zamítnuta již soudem 
prvního stupně,  sdělil, že podle jeho názoru je rozhodnutí odvolacího soudu 
správné a navrhl, aby dovolání bylo zamítnuto.

	Nejvyšší soud jako soud dovolací po zjištění, že dovolání proti 
rozsudku odvolacího soudu bylo podáno oprávněnými osobami včas a že je 
přípustné, přezkoumal napadený rozsudek podle § 242 odst. 1 a 3 o. s. ř. a 
dospěl k závěru, že dovolání je opodstatněné.

	Dovolací soud nezjistil, že by v řízení došlo k vadám uvedeným v § 237 
odst. 1 o. s. ř., ostatně žalobci tyto vady řízení ani nenamítali. V odvolacím 
řízení však došlo k jiné vadě v § 237 odst. 1 o. s. ř. neuvedené (jež odpovídá 
ustanovení § 241 odst. 3 písm. b/ o. s. ř.), která měla za následek nesprávné 
rozhodnutí ve věci. 

	Podle § 5 o. s. ř. soudy poskytují účastníkům poučení o jejich 
procesních právech a povinnostech.

	Podle § 43 odst. 1 o. s. ř.  předseda senátu vyzve účastníky, aby 
nesprávné nebo neúplné podání bylo opraveno nebo doplněno. Poučuje účastníky 
také, jak je třeba opravu nebo doplnění provést.

	Podání je nesprávné ve smyslu právě citovaného ustanovení zákona mimo 
jiné i tehdy, jestliže sice obsahuje přesné, určité a srozumitelné údaje, avšak 
je mezi nimi zjevný logický rozpor. Žalobci v průběhu řízení upřesnili žalobní 
petit tak, že podle něj mělo jít o určení vlastnictví ke stavbě na jiném 
pozemku (stavební parcela č. 1862/2), než na kterém skutečně stojí (stavební 
parcela č. 1862), neboť na LV č. 1740 Katastrálního úřadu v K. pro kat. úz. S. 
R., obec K. , stavební parcela č. 1862/2 evidována není, čímž se dostali do 
rozporu s žalobním tvrzením, že jde o pozemek, na němž stavba stojí. Za této 
situace nelze žalobní petit považovat za správný, přičemž bylo povinností soudu 
podle § 5 a § 43 odst. 1 o. s. ř. poučit žalobce o této nesprávnosti a vyzvat 
je k jejímu odstranění. Pokud tak neučinil soud prvního stupně, bylo dobře 
možné, aby tak učinil v odvolacím řízení odvolací soud. Nesplnění poučovací 
povinnosti podle posledně uvedených zákonných ustanovení je vadou řízení ve 
smyslu § 241 odst. 3 písm. b) o. s. ř., neboť eventuální opravou žalobního 
návrhu mohl odpadnout podstatný důvod, pro který odvolací soud žalobu zamítl.

	Předpokladem úspěšnosti žaloby o určení podle § 80 písm. c) o. s. ř., 
zda tu právní vztah nebo právo je či není, je, že účastníci mají věcnou 
legitimaci a že na určení je naléhavý právní zájem. O naléhavý právní zájem jde 
tehdy, jestliže by bez soudem vysloveného určení, že právní vztah nebo právo 
existuje, bylo buď ohroženo právo žalobce nebo by se jeho právní postavení 
stalo nejistým.

	Odvolací soud postavil své rozhodnutí na právním závěru, že v daném 
případě naléhavý právní zájem na určovací žalobě není dán, když dosud nikdo 
není v katastru nemovitostí evidován vlastníkem garáže a žaloba směřuje proti 
vlastníku stavební parcely č. 1862, nikoli vlastníku parcely č. 1862/2, na níž 
má být (podle žalobců) garáž postavena. S tímto právním závěrem odvolacího 
soudu nelze souhlasit. 

V daném případě se jedná o určení vlastnictví ke stavbě na cizím pozemku, 
postavené žalobci bez stavebního povolení, dosud nezkolaudované a nezaevidované 
v katastru nemovitostí. Právo na ochranu vlastnických práv, a to i žalobou 
podle § 80 písm. c) o. s. ř. má vlastník nemovité věci, i když tato věc není 
evidována v katastru nemovitostí. Má-li být soudním rozhodnutím určujícím 
vlastnické právo najisto postaveno, kdo je vlastníkem garáže, a vyřešeny další 
sporné otázky mezi účastníky, zejména zda jde o samostatnou stavbu či součást 
nemovitosti prvního žalovaného, a může-li být toto soudní rozhodnutí podkladem 
pro zápis do katastru nemovitostí, je naléhavý právní zájem na určovací žalobě 
podle § 80 písm. c) o. s. ř. dán.

	Z uvedeného vyplývá, že právní posouzení věci odvolacím soudem bylo 
nesprávné. Dovolací soud proto podle § 243b odst. 1 a 2 o. s. ř. rozsudek 
odvolacího soudu zrušil a věc vrátil tomuto soudu k dalšímu řízení.

Proti tomuto rozsudku není opravný prostředek.

V Brně dne 17. října 2000

JUDr. František B a l á k, v.r.

předseda senátu

Za správnost vyhotovení: Ivana Svobodová
