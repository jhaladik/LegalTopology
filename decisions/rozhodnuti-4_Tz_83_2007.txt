Soud: Nejvyšší soud

Spisová značka: 4 Tz 83/2007

Datum rozhodnutí: 06.11.2007

Typ rozhodnutí: ROZSUDEK




4 Tz 83/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 6. listopadu 
2007 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného P.  K., proti rozsudku 
Krajského soudu v Brně ze dne 29. 5. 2007 sp. zn. 4 To 165/2007, a podle § 268 
odst. 2, § 269 odst. 2 a § 270 odst. 1 tr. ř. rozhodl   t a k t o :

Rozsudkem Krajského soudu v Brně ze dne 29. 5. 2007 sp. zn. 4 To 165/2007,  b y 
l    p o r u š e n    z á k o n   v ustanoveních § 263 odst. 3, 4 a § 36 odst. 
1 písm. a) tr. řádu v neprospěch obviněného P. K.

Napadený rozsudek   s e    z r u š u j e  .

Zrušují se též všechna další rozhodnutí na tento rozsudek obsahově navazující, 
pokud vzhledem ke změně, k níž došlo zrušením, pozbyla podkladu.

	

	

Krajskému soudu v Brně  s e    p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

Rozsudkem Okresního soudu v Prostějově ze dne 7. 11. 2006  č. j. 2 T 
100/2006-214 byl obviněný P. K. uznán vinným trestnými činy krádeže podle § 247 
odst. 1  písm. a), b), e) tr. zákona (v bodech 1, 2) a podle § 247 odst. 1 
písm. e) tr. zákona (v bodě 4)  a výtržnictví podle § 202 odst. 1 tr. zákona a 
byl mu uložen nepodmíněný trest odnětí svobody v trvání dvacetičtyř měsíců, pro 
jehož výkon byl podle § 39a odst. 2 písm. c) tr. zák.  zařazen do věznice s 
ostrahou. Rovněž  byly učiněny výroky o povinnosti obviněných nahradit škodu.

Podkladem výroku o vině se stalo zjištění soudu prvního stupně ohledně 
obviněného P. K. a dalších dvou pachatelů,  že

ačkoli obviněný P. K. dne 12. 12. 2003 vykonal souhrnný trest odnětí svobody v 
trvání čtyř let a šesti měsíců, který mu byl uložen mimo jiné pro trestný čin 
krádeže podle § 247 odst. 1 písm. d) tr. zákona a pro trestný čin loupeže podle 
§ 234 odst. 1 tr. zákona rozsudkem Okresního soudu v Prostějově ze dne 26. 2. 
2002  č.j. 2 T 31/99, který nabyl ve vztahu k jeho osobě právní moci dne 22. 
10. 2002, přesto

společně s dalším pachatelem

1) v době od 17.00 hod. dne 29. 1. 2006 do 8.30 hod. dne 7. 2. 2006 odcizili z 
novostavby rodinného domu na ulici P. K., v P., měděné svody, žlaby  a další 
klempířské prvky, čímž způsobili Ing. arch. F. F. škodu ve výši nejméně 
17.992,- Kč

2) v době od 18.50 hod. do 19.21 hod. dne 16. 2. 2006 přelezli uzamčenou bránu 
do dvora Okresního státního zastupitelství v Prostějově na ulici R. v P., odkud 
z venkovní části skladu a garáže strhli a následně odcizili dva měděné svody v 
délce 5 m  a průměru 100 mm a 1 žlab o délce 4 m, čímž způsobili České 
republice – Krajskému státnímu zastupitelství v Brně škodu ve výši 2.300,- Kč,

obviněný P. K. sám

3) dne 21. 8. 2005 kolem 22.15 hod. v P. na ulici D., odcizil s P. J., 6 ks 
kovových tyčí spojených řetězem, které ohraničovaly travnatý prostor, před 
restaurací P. P., čímž způsobili Městu P. škodu ve výši nejméně 1.500,- Kč

4) dne 30. 1. 2006 kolem 22.00 hod. v P., v hypermarketu T. na ulici K., 
odcizil 1 ks láhve whisky zn. Jim Beam v hodnotě 330,80 Kč tak, že ji vzal z 
regálu, uschoval pod oblečení a bez zaplacení prošel přes pokladnu 
hypermarketu, čímž způsobil společnosti T. S. ČR,  škodu ve výši 330,80 Kč

obviněný P. K. společně s dalším pachatelem 

5) dne 31. 5. 2005 kolem 19.20 hodin v P. na J. ulici, v hale hlavního nádraží 
ČD, ve stavu podnapilosti společně a bezdůvodně fyzicky napadli V. C., sedícího 
na lavičce, kdy ho opakovaně udeřili pěstí a obviněný J. M. i opaskem do hlavy, 
až všichni upadli na zem, v důsledku čehož poškozený utrpěl lehké poranění, 
které si vyžádalo lékařské ošetření bez dalšího léčení,

Proti tomuto rozsudku podal obviněný P. K. odvolání, o kterém rozhodl Krajský 
soud v Brně rozsudkem ze dne 29. 5. 2007 sp. zn. 4 To 165/2007, kterým byl 
napadený rozsudek podle § 258 odst. 1 písm. d), odst. 2 tr. řádu zrušen ve 
výroku o vině trestným činem krádeže podle § 247 odst. 1 písm. a), b), e) tr. 
zákona (body 1, 2 rozsudku)  a trestným činem krádeže podle § 247 odst. 1 písm. 
e) tr. zákona (bod 4), dále ve výroku  o trestu a o náhradě škody ve vztahu k 
poškozeným ČR – Krajskému státnímu zastupitelství v Brně a F. F. Podle  § 259 
odst. 3 tr. řádu byl obviněný nově uznán vinným trestným činem krádeže podle  § 
247 odst. 1 písm. a), b), e) tr. zákona, za což mu byl uložen úhrnný 
nepodmíněný trest odnětí svobody v trvání dvaceti čtyř měsíců, pro jehož výkon 
byl podle § 39a odst. 2 písm. c) tr. zák.  zařazen  do věznice s ostrahou a 
povinnost nahradit škodu.

Proti rozsudku Krajského soudu v Brně podal ministr spravedlnosti České 
republiky podle § 266 odst. 1 tr. ř.  stížnost pro porušení zákona. Podle jeho 
názoru byl napadeným rozsudkem a v řízení, které mu předcházelo,  porušen zákon 
v ustanoveních § 263 odst. 3, 4  a § 36 odst. 1 písm. a) tr. řádu.

Krajskému soudu v Brně vytkl, že konal veřejné zasedání v nepřítomnosti 
obviněného a obhájce, ač obviněný v této době byl ve vazbě v jiné trestní věci 
pro Okresní státní zastupitelství v Prostějově sp. zn. 2 Zt 137/2007. Odvolací 
soud v dané věci nevěnoval náležitou pozornost zjišťování podmínek pro konání 
veřejného zasedání v nepřítomnosti obviněného. V opačném případě, pokud by 
zjistil, že obviněný je ve vazbě, bylo jeho povinností zajistit obviněnému 
obhájce  a zjistit  stanovisko obviněného k jeho osobní účasti či neúčasti u 
veřejného zasedání. Za stávající situace neměl odvolací soud splněny zákonné 
podmínky ke konání veřejného zasedání a jeho procesní postup je nutno označit 
jako porušení zákona v neprospěch obviněného.

Z uvedených důvodů stěžovatel navrhl, aby Nejvyšší soud České republiky 
podle        § 268 odst. 2 tr. řádu vyslovil, že  rozsudkem Krajského soudu v 
Brně ze dne 29. 5. 2007 sp. zn. 4 To 165/2007 a v řízení, které mu 
předcházelo,  byl porušen  v ustanoveních § 263 odst. 3, 4 a § 36 odst. 1 písm. 
a) tr. řádu v neprospěch obviněného P. K., aby podle  § 269 odst. 2 tr. řádu 
napadené usnesení (míněn patrně výše uvedený rozsudek) zrušil včetně všech 
dalších rozhodnutí na toto usnesení (rozsudek) obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. řádu, tj. přikázal Krajskému soudu v Brně, 
aby věc v potřebném rozsahu znovu projednal a rozhodl.

	

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 263 odst. 3 tr. řádu musí mít obžalovaný při veřejném zasedání konaném 
o odvolání obhájce ve všech případech, kdy ho musí mít při hlavním líčení.

Podle § 263 odst. 4 tr. řádu lze veřejné zasedání odvolacího soudu v 
nepřítomnosti obžalovaného, který je ve vazbě nebo ve výkonu trestu odnětí 
svobody, konat jen tehdy, jestliže obžalovaný výslovně prohlásí, že se účasti 
při veřejném zasedání vzdává.

Podle § 36 odst. 1 písm. a) tr. řádu musí mít obviněný obhájce již v přípravném 
řízení, je-li ve vazbě, ve výkonu trestu odnětí svobody nebo na pozorování ve 
zdravotnickém zařízení.

V posuzované trestní věci z obsahu spisu vyplývá, že krajský soud zmíněná 
zákonná ustanovení nerespektoval.

Z obsahu posuzovaného trestního spisu je zřejmé, že krajský soud stanovil 
termín pro konání veřejného zasedání o odvoláních, podaných proti rozsudku 
Okresního soudu v Prostějově ze dne 7. 11. 2006 sp. zn. 2 T 100/2006, na den 
15. 5. 2007. Obviněný P. K., jehož trestní věc projednával Okresní soud v  
Prostějově vazebně, byl na základě usnesení tohoto soudu ze dne 27. 2. 2007 sp. 
zn. 2 T 100/2006, propuštěn z vazby z důvodu uvedeného v ustanovení § 71 odst. 
8 tr. řádu, neboť uplynula jednoroční lhůta stanovená pro trvání vazby. K 
veřejnému zasedání byl obviněný krajským soudem předvoláván z adresy náměstí T. 
G. M., P., avšak obsílka byla jako nedoručená vrácena krajskému soudu zpět s 
poznámkou pošty, že obviněný je na uvedené adrese neznámý. Z obsahu spisu je 
patrno, že obviněný pro doručování obsílek udal adresu  B., P. 

Krajský soud v Brně dne 15. 5. 2007 konal veřejné zasedání, v němž projednal 
odvolání spoluobviněného J. M., když v jeho případě měl splněny procesní 
předpoklady pro tento procesní postup. Ve stejném veřejném zasedání pak 
odvolací soud podle § 23 odst. 1 tr. řádu rozhodl tak, že trestní věc 
obviněného P. K. vyloučil ze společného řízení k samostatnému projednání a 
rozhodnutí. Již dne 4. 5. 2007 přijal předseda senátu krajského soudu opatření, 
jímž podle § 39 odst. 1 tr. řádu zrušil  zastupování obviněného obhájcem Mgr. 
M. P. z Advokátní kanceláře v P. s odůvodněním, že zanikl důvod nutné obhajoby 
podle § 36 odst. 1 písm. a) tr. řádu. 

Referátem  ze dne 15. 5. 2007 byl nově stanoven termín veřejného zasedání, v 
němž mělo být projednáno  odvolání obviněného P. K. proti  rozsudku Okresního 
soudu v Prostějově, na den 29. 5. 2007, a obviněný byl opětovně předvoláván z 
adresy trvalého bydliště přesto, že měl krajský soud k dispozici informaci o 
tom, že se na této adrese obviněný nezdržuje.

Z poštovní obsílky je zřejmé, že písemnost byla na poště uložena dne 18. 5. 
2007, krajskému soudu byla vrácena dne 28. 5. 2007. K veřejném zasedání dne 29. 
5. 2007 se obviněný K. nedostavil, přičemž předseda senátu na počátku veřejného 
zasedání vyhlásil, že veřejné zasedání bude konáno v nepřítomnosti obviněného, 
neboť doručení ve smyslu ustanovení § 233 odst. 2 tr. řádu nastalo uložením 
zásilky.

Pro konání veřejného zasedání však neměl krajský soud v Brně vytvořeny procesní 
podmínky, neboť v této době již obviněný byl od  23. 4. 2007 opětně ve vazbě v 
jiné trestní věci, což je patrno jak z vyjádření Věznice Olomouc, tak Okresního 
státního zastupitelství v Prostějově. Ve spise není založen záznam, že by 
odvolací soud ověřoval, zda v době konání veřejného zasedání se obviněný 
nenachází ve vazbě či výkonu trestu. 

Tímto postupem Krajský soud v Brně jednak porušil výše citované ustanovení § 
263 odst. 4 tr. řádu, ale rovněž ustanovení § 263 odst. 3 tr. řádu v návaznosti 
na ustanovení § 36 odst. 1 písm. a) tr. řádu, neboť poté, co opatřením ze dne 
4. 5. 2007  sp. zn. 4 To 147/2007 bylo zrušeno ustanovení obhájce, který 
obviněného zastupoval v řízení před soudem prvního stupně, v odvolacím řízení 
obviněný obhájce již neměl, ačkoli jej podle téhož ustanovení trestního řádu 
znovu mít měl, neboť byl opět dán důvod nutné obhajoby.

Nejvyšší soud konstatuje, že v důsledku těchto pochybení krajského soudu došlo 
k porušení práva obviněného na obhajobu, přičemž tomuto soudu nic nebránilo v 
tom, aby existenci či neexistenci zákonné překážky vyplývající z § 263 odst. 4 
tr. řádu náležitě  ověřil  a ze zjištěných poznatků v dalším procesním postupu 
vycházel. 

Nejvyšší soud vzhledem k výše uvedeným skutečnostem podle § 268 odst. 
2              tr. řádu vyslovil, že pravomocným rozsudkem Krajského soudu v 
Brně ze dne 29. 5. 2007  sp. zn. 4 To 165/2007, byl porušen zákon  v 
ustanoveních § 263 odst. 3, 4 a § 36 odst. 1 písm. a) tr. řádu v neprospěch 
obviněného P. K. Podle § 269 odst. 2 tr. řádu tento rozsudek  zrušil, jakož 
zrušil i všechna další rozhodnutí na tento rozsudek obsahově navazující, pokud 
vzhledem ke změně, k níž došlo zrušením, pozbyla podkladu. Věc podle  § 270 
odst. 1 tr. ř. přikázal Krajskému soudu v Brně, aby ji v potřebném rozsahu 
znovu projednal a rozhodl.

Krajskému soudu v Brně z tohoto výroku vyplývá povinnost provést znovu řízení o 
opravném prostředku obviněného P. K. v souladu s trestním řádem v intencích 
výše uvedeného právního názoru Nejvyššího soudu.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 6. listopadu 2007

Předsedkyně 
senátu:						   	    

JUDr. Danuše  N o v o t n á   

	

	
