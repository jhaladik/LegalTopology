Soud: Nejvyšší soud

Spisová značka: 4 Tz 27/2005

Datum rozhodnutí: 22.03.2005

Typ rozhodnutí: Rozsudek




4 Tz 27/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 22. 
března 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného M.  P., proti pravomocnému trestnímu 
příkazu Okresního soudu v Hodoníně ze dne 30. 3. 2004, sp. zn. 15 T 174/2004, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

V řízení předcházejícím pravomocnému trestnímu příkazu Okresního soudu v 
Hodoníně ze dne 30. 3. 2004, sp. zn. 15 T 174/2004,  b y l   p o r u š e n   z 
á k o n  v ustanovení § 2 odst. 5, odst. 6 tr. ř. v neprospěch obviněného M. P.

Napadený trestní příkaz  s e  z r u š u j e.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Hodoníně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Hodoníně ze dne 1. 3. 2004, sp. zn. 2 T 
116/2004, byl obviněný M. P. uznán vinným trestným činem krádeže podle  § 247 
odst. 1 písm. e) tr. zák., kterého se dopustil tím, že dne 4. 2. 2004 v době 
kolem 14.40 hod. vzal z prodejního regálu 0,5 l láhev alkoholu zn. Fernet 
Stock, tuto položil do dětského kočárku, který měl s sebou, přikryl ji dekou a 
bez jejího zaplacení prošel pokladnou, čímž spol. L. ČR, v.o.s., K H., P., 
způsobil škodu ve výši 109,- Kč, přitom dne 13. 2. 2002 vykonal úhrnný 
nepodmíněný trest odnětí svobody v době trvání  3,5 roku, jenž mu byl uložen 
rozsudkem Okresního soudu v Hodoníně ze dne 11. 11. 1998,   sp. zn. 1 T 
492/1998, jímž byl pravomocně ke dni 2.12.1998 uznán vinným ze spáchání 
trestného činu loupeže podle § 234 odst. 1 tr. zák. Za to byl obviněnému M. P. 
uložen podle § 247 odst. 1 tr. zák. za použití § 45 odst. 1 a § 45a odst. 1 tr. 
zák.  trest obecně prospěšných prací ve výměře 100 hodin. Trestní příkaz byl 
obviněnému M. P. doručen dne 10. 5. 2004 a právní moci nabyl dne 19. 5. 2004.

Dalším trestním příkazem Okresního soudu v Hodoníně ze dne 30. 3. 2004, sp. zn. 
15 T 174/2004, byl obviněný M. P. uznán vinným trestným činem krádeže podle  § 
247 odst. 1 písm. e) tr. zák., kterého se dopustil tím, že dne 3. 3. 2004 v 
době kolem 15.00 hodin v obchodním domě K. v H., ulice K., vzal z prodejního 
regálu jedno balení čabajské klobásy v hodnotě 79,90 Kč, které si uschoval do 
kapsy oděné bundy, a bez  zaplacení prošel pokladnou, čímž spol. K. ČR, v.o.s., 
se sídlem v P., ulice P. V., způsobil škodu ve výši 79,90 Kč, přitom dne 
12.2.2002 vykonal úhrnný nepodmíněný trest odnětí svobody v době trvání 3,5 
roku, jenž mu byl uložen rozsudkem Okresního soudu v Hodoníně ze dne 
11.11.1998, sp. zn. 1 T 492/1998, jímž byl pravomocně ke dni 2.12.1998 uznán 
vinným ze spáchání trestného činu loupeže podle § 234 odst. 1 tr. zák. Za to 
byl obviněnému M. P. uložen podle § 247 odst. 1 tr. zák. za použití § 45 odst. 
1 a § 45a odst. 1 tr. zák. trest obecně prospěšných prací ve výměře 350 hodin. 
Trestní příkaz byl obviněnému M. P. doručen dne 23. 4. 2004  a právní moci 
nabyl dne 4. 5. 2004.

Proti trestnímu příkazu Okresního soudu v Hodoníně ze dne 30. 3. 2004, sp. zn. 
15 T 174/2004, podal ministr spravedlnosti České republiky stížnost pro 
porušení zákona ve prospěch obviněného M. P. Vytkl v ní, že zákon byl porušen v 
ustanoveních § 35 odst. 2, § 36, § 45a odst. 1 tr. zák. a v řízení 
předcházejícím též v ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Hodoníně se neřídil ustanoveními § 36 tr. zák. a § 45a odst. 1 
tr. zák. Přestože  v záhlaví návrhu na potrestání, sp. zn. Zk 21/2004, je 
zřetelné soudní razítko ze dne  15. 3. 2004 „Předchází“ s poznámkou 2 T 
116/2004, samosoudkyně Okresního soudu v Hodoníně se před svým rozhodnutím ze 
dne 30.3.2004 o vydání trestního příkazu s obsahem tohoto trestního spisu 
náležitě neseznámila a obviněnému uložila v trestní věci vedené pod   sp. zn. 
15 T 174/2004 trest obecně prospěšných prací ve výměře 350 hodin. Vzhledem k 
tomu, že dříve vydaným trestním příkazem Okresního soudu v Hodoníně ze dne 1. 
3. 2004, sp. zn. 2 T 116/2004, již byl trest obecně prospěšných prací uložen v 
rozsahu 100 hodin, přesáhl součet těchto trestů o 50 hodin maximální výměru 
stanovenou trestním zákonem pro tento druh trestu, čímž došlo k porušení zákona 
v neprospěch obviněného. Ministr spravedlnosti dále namítá, že napadeným 
trestním příkazem měl být správně uložen souhrnný trest podle  § 35 odst. 2 tr. 
zák. ve vztahu k trestnímu příkazu Okresního soudu v Hodoníně ze dne 1. 3. 
2004, sp. zn. 2 T 116/2004, neboť mezi souzenými trestnými činy je dán znak 
souhrnnosti.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Hodoníně ze dne 30. 3. 2004, sp. zn. 15 T 174/2004, byl 
porušen zákon v neprospěch obviněného M. P. ve vytýkaném směru, aby podle § 269 
odst. 2 tr. ř. zrušil napadený trestní příkaz a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a dospěl k závěru, že zákon porušen byl.

Podle názoru Nejvyššího soudu lze stížnosti pro porušení zákona přisvědčit 
potud, pokud namítá, že v řízení, které předcházelo vydání napadeného 
rozhodnutí, byl porušen zákon  v ustanovení § 2 odst. 5, odst. 6 tr. ř. v 
neprospěch obviněného M. P.

Je třeba zdůraznit, že Okresní soud v Hodoníně rozhodoval trestním příkazem o 
trestném činu krádeže, který byl spáchán obviněným M. P. dne 3. 3. 2004,  dne 
30. 3. 2004, tedy v době, kdy předchozí trestní příkaz Okresního soudu v 
Hodoníně odsuzující obviněného M. P. za trestný čin krádeže spáchaný  dne 4. 2. 
2004 byl vyhotoven a doručován, avšak obviněnému ještě doručen nebyl a neměl 
tedy účinky spojené s vyhlášením rozsudku (§ 314e odst. 5 tr. ř.). Za této 
situace měl Okresní soud v Hodoníně vyčkat doručení trestního příkazu ze dne 1. 
3. 2004, sp. zn. 2 T 116/2004, obviněnému a dále nabytí právní moci trestního 
příkazu. V případě, že by výše citovaný trestní příkaz nebyl doručen, případně 
nenabyl právní moci, měl soud postupovat tak, že by podle § 23 odst. 3 tr. ř. 
trestní věc vedenou pod sp. zn. 15 T 174/2004 spojil ke společnému řízení s 
další trestní věcí téhož obviněného vedenou u Okresního soudu v Hodoníně pod 
sp. zn. 2 T 116/2004. V případě nabytí právní moci výše uvedeného trestního 
příkazu se měl soud zabývat otázkou, zda trestné činy krádeže obviněného M. P. 
jsou ve vztahu vícečinného souběhu (§ 35 odst. 2 tr. zák.), nebo se jedná o 
dílčí útoky pokračujícího trestného činu (§ 37a  tr. zák.), přičemž při takovém 
postupu by obtížně mohlo dojít k porušení zákona v ustanoveních § 36 a § 45a 
odst. 1 tr. zák.

Z obsahu trestního spisu vedeného u Okresního soudu v Hodoníně pod sp. zn. 15 T 
174/2004 Nejvyšší soud zjistil, že přestože  v záhlaví návrhu na potrestání, 
sp. zn. Zk 21/2004, (č.l. 25) je zřetelné soudní razítko ze dne 15. 3. 2004 
„Předchází“ s poznámkou  2 T 116/2004, samosoudkyně, která vydala napadený 
trestní příkaz, se s obsahem výše citovaného trestního spisu náležitě 
neseznámila, v důsledku čehož nezjistila potřebné údaje o tom, že se obviněný 
M. P. dopustil dne 4. 2. 2004 jednání, které bylo trestním příkazem Okresního 
soudu v Hodoníně ze dne 1. 3. 2004, sp. zn. 2 T 116/2004, posouzeno jako 
trestný čin krádeže podle § 247 odst. 1 písm. e) tr zák. a dále, že uvedený 
trestní příkaz nebyl ke dni 30.3.2004 obviněnému doručen. Okresní soud v 
Hodoníně tak nezjistil skutkový stav věci v rozsahu, který byl nezbytný pro 
jeho rozhodnutí, důkazy chybně zhodnotil, v důsledku čehož byl napadeným 
trestním příkazem porušen zákon  v ustanovení § 2 odst. 5, odst. 6 tr. ř. v 
neprospěch obviněného M. P.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že v řízení předcházejícím pravomocnému trestnímu příkazu Okresního 
soudu v Hodoníně ze dne 30. 3. 2004, sp. zn. 15 T 174/2004, byl porušen zákon v 
ustanovení § 2 odst. 5, odst. 6 tr. ř. v neprospěch obviněného M. P., podle § 
269 odst. 2 tr. ř. Nejvyšší soud zrušil napadený trestní příkaz, jakož i 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu.

	

Podle § 270 odst. 1 tr. ř. bylo přikázáno Okresnímu soudu v Hodoníně, aby věc v 
potřebném rozsahu znovu projednal a rozhodl, a aby při rozhodování o trestu 
obviněného M. P. respektoval všechna zákonná ustanovení, zejména § 36 a § 37a  
tr. zák. Nejvyšší soud v této souvislosti zdůrazňuje, že v novém řízení nemůže 
dojít ke změně rozhodnutí v neprospěch obviněného M. P., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 22. března 2005

Předseda senátu:

JUDr. J. P.
