Soud: Nejvyšší soud

Spisová značka: 3 Tz 237/2000

Datum rozhodnutí: 02.11.2000

Typ rozhodnutí: Rozsudek




3 Tz 237/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 2. 
listopadu 2000 v senátě složeném z předsedy JUDr. Eduarda Teschlera a soudců 
JUDr. Jindřicha Fastnera a Mgr. Josefa Hendrycha stížnost pro porušení zákona 
podanou ministrem spravedlnosti České republiky ve prospěch obviněného R. K., 
proti rozsudku Okresního soudu v Karviné ze dne 6. 3. 2000, sp. zn. 7 T 7/2000, 
a podle § 268 odst. 2 a § 269 odst. 2 tr. ř. rozhodl t a k t o :

Pravomocným rozsudkem Okresního soudu v Karviné ze dne 6. 3. 2000, sp. zn. 7 T 
7/2000, b y l ve výroku o trestu p o r u š e n z á k o n v ustanovení § 59 
odst. 2 tr. zák. v neprospěch obviněného R. K.

	Tento rozsudek se v části výroku o trestu, jíž byla obviněnému 
stanovena podle § 59 odst. 2 tr. zák. povinnost zaplatit ve zkušební době celní 
dluh vyměřený Celním úřadem Č. T. ve výši 148.486,- Kč, z r u š u j e . Zrušují 
se také další rozhodnutí na zrušenou část rozsudku obsahově navazující, pokud 
vzhledem ke změně, k níž došlo zrušením, pozbyla podkladu.

	V ostatních výrocích zůstává napadený rozsudek n e d o t č e n .

Odůvodnění:

Rozsudkem Okresního soudu v Karviné ze dne 6. 3. 2000, sp. zn. 7 Tz 7/2000, byl 
obviněný R. K. uznán vinným pokusem trestného činu zkrácení daně, poplatku a 
podobné povinné platby podle § 8 odst. 1, § 148 odst. 1 tr. zák., trestným 
činem porušování předpisů o oběhu zboží ve styku s cizinou podle § 124 odst. 1 
tr. zák. a trestným činem porušení předpisů o nálepkách k označení zboží podle 
§ 148a odst. 1 tr. zák. Podle výroku rozsudku se obviněný předmětné trestné 
činnosti dopustil jednáním spočívajícím v tom, že "dne 16. 11. 1999 v 15.45 
hodin na hraničním přechodu v Ch., okres K., při přejezdu státní hranice z 
Polské republiky do České republiky osobním motorovým vozidlem tovární značky 
Škoda Octavia, nelegálně převážel větší množství cigaret, ukrytých v 
zavazadlovém prostoru vozidla v celkovém množství 555 kartónů (111000 ks), 
které nebyly označeny platnými kolky v tržní hodnotě 194.006,- Kč, které 
nepřihlásil k proclení, ač tak byl povinen, a tímto svým jednáním porušil 
ustanovení § 80 odst. 1 celního zákona č. 13/1993 Sbírky, jakož i § 4 odst. 1, 
3 zákona č. 303/1993 Sbírky, neboť se tak vědomě chtěl obohatit a vyhnout 
platbě cla, spotřební daně a daně z přidané hodnoty, kdy pokud by nebyl zadržen 
tímto svým jednáním by způsobil České republiky na celním dluhu škodu v celkové 
výši 148.486,- Kč".

Za shora uvedené sbíhající se trestné činy byl obviněnému podle § 148 odst. 1, 
§ 35 odst. 1 tr. zák. uložen úhrnný trest odnětí svobody v trvání 1 roku, jehož 
výkon byl za podmínek § 58 odst. 1 písm. a), § 59 odst. 1 tr. zák. podmíněně 
odložen na zkušební dobu 2 let a 6 měsíců. Současně byla obviněnému podle § 59 
odst. 2 tr. zák. uložena přiměřená povinnost spočívající v tom, aby ve zkušební 
době zaplatil celní dluh vyměřený Celním úřadem Č.T. ve výši 148.486,- Kč.

Soud dále rozhodl o uložení ochranného opatření, a to zabrání věci podle § 73 
odst. 1 písm. c) tr. zák., ohledně zajištěných 555 kartónů cigaret značky WEST 
FULL FLAVOR a WEST LIGHTS, uložených ve skladu Celního úřadu Č. T.

Tento rozsudek byl doručen obviněnému dne 24. 3. 2000 a státnímu zástupci 22. 
3. 2000. Poněvadž žádná z oprávněných osob nepodala proti němu v zákonné lhůtě 
odvolání, nabyl rozsudek právní moci dne 4. 4. 2000 (§ 139 odst. 1 písm. b/aa) 
tr. ř.).

Ministr spravedlnosti České republiky napadl shora citovaný rozsudek stížností 
pro porušení zákona podle § 266 odst. 1 tr. ř., přičemž tento mimořádný opravný 
prostředek uplatnil u Nejvyššího soudu České republiky (dále jen Nejvyšší soud) 
ve prospěch obviněného R. K.

Dle přesvědčení stěžovatele porušil Okresní soud v Karviné napadeným rozsudkem 
zákon ve výroku, týkajícím se použití ustanovení § 59 odst. 2 tr. zák. V 
uvedeném směru poukázal především na to, že podle § 59 odst. 2 tr. zák. při 
podmíněném odsouzení může soud obviněnému uložit přiměřená omezení směřující k 
tomu, aby vedl řádný život; zpravidla mu má též uložit, aby podle svých sil 
nahradil škodu, kterou trestným činem způsobil. Okresní soud uložil proto 
obviněnému povinnost ve zkušební době zaplatit celní dluh vyměřený Celním 
úřadem Č. T. ve výši 148.486,- Kč. Přehlédl však, že podle ust. § 283 písm. d) 
zákona č. 13/93 Sb. (celní zákon) celní dluh zaniká následným propadnutím zboží 
ve prospěch státu nebo jeho zabráním, jestliže celní dluh vznikl v souladu s § 
239 cit. zák. a zboží bylo zajištěno při jeho nezákonném dovozu. Nemohl proto 
současně vyslovit zabrání věcí a to 555 kartónů cigaret podle § 73 odst. 1 
písm. c) tr. zákona a současně uložit obviněnému povinnost podle § 59 odst. 2 
tr. zák.: zaplatit ve zkušební době celní dluh vyměřený Celním úřadem Č. T. ve 
výši 148.486,- Kč. Pokud tak učinil, porušil v neprospěch obviněného R. K. 
zákon v ust. § 59 odst. 2 tr. zák.

S ohledem na výše konstatované důvody proto ministr spravedlnosti v petitu 
stížnosti pro porušení zákona navrhl, aby Nejvyšší soud podle § 268 odst. 2 tr. 
ř. vyslovil, že napadeným rozsudkem byl ve výroku podle § 59 odst. 2 tr. zák. 
porušen zákon, a to v neprospěch obviněného. Dále navrhl, aby Nejvyšší soud 
podle § 269 odst. 2 tr. ř. napadené rozhodnutí zrušil a poté postupoval podle § 
271 odst. 1 tr. ř.

Nejvyšší soud na podkladě stížnosti pro porušení zákona přezkoumal podle § 267 
odst. 1 tr. ř. správnost výroků napadeného pravomocného rozsudku, jakož i 
řízení, které mu předcházelo a shledal, že zákon byl porušen.

Nejprve je třeba uvést, že Okresní soud v Karviné provedl v posuzované věci po 
formální stránce bezchybné dokazování, v rozsahu potřebném pro zjištění 
skutkového stavu věci, o němž nejsou důvodné pochybnosti, přičemž provedené 
důkazy správně vyhodnotil jak jednotlivě, tak i v jejich souhrnu a na základě 
tohoto postupu učinil správná a úplná skutková zjištění. Procesní postup 
okresního soudu byl tedy v souladu se zásadami obsaženými v ustanovení § 2 
odst. 5, 6 tr. ř. a v průběhu řízení též nedošlo k porušení práva obviněného na 
obhajobu. Po právní stránce pak soud jednání obviněného (skutek) správně 
kvalifikoval jako pokus trestného činu zkrácení daně, poplatku a podobné 
povinné platby podle § 8 odst. 1, § 148 odst. 1 tr. zák., trestný čin 
porušování předpisů o oběhu zboží ve styku s cizinou podle § 124 odst. 1 tr. 
zák. a trestný čin porušení předpisů o nálepkách k označení zboží podle § 148a 
odst. 1 tr. zák. Konečně ani námitky uplatněné ve stížnosti pro porušení zákona 
nesměřují proti výroku, jímž bylo napadeným rozsudkem rozhodnuto o vině 
obviněného R. K.

Okresní soud rovněž správně zjistil, že zboží (neokolkované cigarety), které 
bylo předmětem nezákonného dovozu, bylo celními orgány zajištěno, a že následně 
Celní úřad Č. T. vydal rozhodnutí, jímž obviněnému vyměřil celní dluh ve výši 
148.486,- Kč.

Podle § 239 odst. 1 písm. a) zák. č. 13/1993 Sb., celního zákona, ve znění 
pozdějších předpisů (dále jen celní zákon), celní dluh při dovozu vzniká 
nezákonným dovozem zboží, podléhajícímu dovoznímu clu, do tuzemska. Podle § 249 
celního zákona celní dluh podle § 238 až 242 cit. zák. a § 246 až 248 cit. zák. 
vzniká i tehdy, kdy se na zboží s vyjímkou omamných a psychotropních látek a 
padělaných peněz vztahují zákazy a omezení vývozu nebo dovozu. Z ustanovení § 
239 odst. 4 písm. a) celního zákona vyplývá, že dlužníkem je každá osoba, která 
takové zboží nezákonně dovezla.

Způsob zániku celního dluhu, který vznikl podle § 239 celního zákona, je 
upraven v ustanovení § 283 písm. d) tohoto zákona, podle něhož celní dluh 
zaniká následným propadnutím zboží ve prospěch státu nebo jeho zabráním, pokud 
bylo zboží zajištěno při jeho nezákonném dovozu.

Okresní soud v napadeném rozsudku podle § 73 odst. 1 písm. c) tr. zák. o 
zabrání věci, a to 555 kartónů inkriminovaných cigaret. Šlo tedy o zboží, které 
bylo předmětem nezákonného dovozu ve smyslu ustanovení § 239 celního zákona. 
Tento výrok rozsudku nepochybně odpovídá zákonu, neboť se současně jednalo o 
věci, které byly ke spáchané trestné činnosti ve vztahu uvedeném v § 55 odst. 1 
tr. zák. a obecný zájem současně vyžadoval, aby se takové zboží nedostalo do 
prodeje na tuzemském trhnu. Podle § 73 odst. 2 tr. zák. se vlastníkem zabrané 
věci stává stát. Lze tedy dovodit, že s rozhodnutím soudu o uložení ochranného 
opatření - zabrání věci, jsou v posuzovaném případě spojeny účinky 
předpokládané v ustanovení § 283 písm. d) celního zákona, tj. zánik celního 
dluhu.

Jestliže tedy okresní soud na jedné straně rozhodl o zabrání nezákonně 
dovezeného zboží a na straně druhé uložil obviněnému podle § 59 odst. 2 tr. 
zák. povinnost zaplatit celní dluh, je zřejmé, že tato povinnost byla s ohledem 
na ustanovení § 283 písm. d) celního zákona nesplnitelná, když zákon spojuje 
zánik celního dluhu s propadnutím nebo zabráním inkriminovaného zboží. Účelem a 
smyslem přiměřených omezení a povinností podle § 59 odst. 2 tr. zák. přitom je, 
aby odsouzený vedl řádný život. Tohoto účelu nelze ovšem dosáhnout, jde-li o 
omezení a povinnosti nesplnitelné nebo odporuje-li jejich obsah zákonu. Námitky 
uplatněné ve stížnosti pro porušení zákona proto Nejvyšší soud shledal plně 
důvodnými.

Poněvadž v napadeném rozsudku byly zjištěny vady výlučně ve výroku o trestu, 
musel Nejvyšší soud dále posoudit, zda jsou splněny podmínky § 266 odst. 2 tr. 
ř. Podle tohoto ustanovení lze proti výroku o trestu podat stížnost pro 
porušení zákona jen tehdy, jestliže je trest ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

V posuzovaném případě bylo z důvodů rozvedených výše ve výroku o trestu 
nesprávně rozhodnuto podle § 59 odst. 2 tr. zák. Tato vada ovšem dopadá na celý 
výrok o trestu, neboť podle § 60 odst. 1 tr. zák. je jedním z důvodů, pro které 
může být rozhodnuto o nařízení podmíněně odloženého trestu odnětí svobody k 
výkonu, to, že odsouzený nevyhověl uloženým podmínkám. Mezi tyto podmínky lze 
zahrnout též nesplnění přiměřených omezení a povinností uložených podle § 59 
odst. 2 tr. zák. Poněvadž obviněnému byla stanovena povinnost, jejíž splnění s 
ohledem na účinky dalšího výroku rozsudku nebylo možné, znamená to současně, že 
v důsledku konstatované vady se uložený druh trestu (jako celek skládající se z 
několika výroků) stal nezákonným, neboť takto jej nebylo vůbec možno uložit. Na 
tomto základě bylo možno dovodit, že "uložený druh trestu je v zřejmém rozporu 
s účelem trestu" ve smyslu ustanovení § 266 odst. 2 tr. ř., a že tedy byly 
splněny podmínky, za nichž lze proti výroku o trestu podat stížnost pro 
porušení zákona.

Nejvyšší soud proto podle § 268 odst. 2 tr. ř. vyslovil, že napadeným rozsudkem 
byl ve výroku o trestu porušen zákon v ustanovení § 59 odst. 2 tr. zák., a to v 
neprospěch obviněného R. K. Z tohoto důvodu pak podle § 269 odst. 2 tr. ř. 
zrušil výrok o trestu ve vadné oddělitelné části a zrušil současně všechna 
další rozhodnutí na zrušenou část rozsudku obsahově navazující, pokud vzhledem 
ke změně, k níž došlo zrušením, pozbyla podkladu.

Poněvadž výrok o trestu v nezrušené části splňuje kritéria a zásady pro 
dosažení účelu trestu i pro stanovení jeho druhu a výměry (§ 23, § 31 tr. zák.) 
a ostatní výroky napadeného rozsudku odpovídají zákonu, ponechal Nejvyšší soud 
v těchto výrocích rozsudek nedotčen, aniž by sám musel dále ve věci rozhodnout 
podle § 270 odst. 1, popř. § 271 odst. 1 tr. ř.

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

V Brně dne 2. listopadu 2000

Předseda senátu:

JUDr. Eduard Teschler
