Soud: Nejvyšší soud

Spisová značka: 4 Tz 103/2004

Datum rozhodnutí: 13.07.2004

Typ rozhodnutí: Rozsudek




4 Tz 103/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  13. 
července 2004 v senátě složeném z předsedy senátu JUDr. Františka Hrabce a 
soudců JUDr. Jiřího Pácala a JUDr. Petra Šabaty stížnost pro porušení zákona 
podanou ministrem spravedlnosti České republiky ve prospěch obviněného   D.   
W., proti rozsudku Krajského soudu v Ústí nad Labem, pobočka v Liberci, ze dne 
24. 9. 2003, sp. zn. 31 To 276/2003, ve věci Okresního soudu v Liberci sp. zn. 
5 T 162/2002 a podle § 268 odst. 2, § 269 odst. 2  a  § 270 odst. 1 tr. ř.  
rozhodl  t a k t o :

Pravomocným rozsudkem Krajského soudu v Ústí nad Labem, pobočka v Liberci, ze 
dne 24. 9. 2003, sp. zn. 31 To 276/2003, a v řízení, které mu předcházelo,  b y 
l   p o r u š e n    z  á k o n  v ustanoveních  § 36, § 37a, § 45a odst. 1 tr. 
zák. a v ustanoveních § 254 odst. 3  a  § 259 odst. 3  tr.  ř.  v neprospěch 
obviněného D. W. 

Napadený rozsudek  s e   z r u š u j e .   

Zrušují se též všechna další rozhodnutí na zrušený  rozsudek obsahově 
navazující,  pokud vzhledem ke změně,  k níž došlo zrušením, pozbyla podkladu.  

Krajskému soudu v Ústí nad Labem, pobočka v Liberci  s e   p ř i k a z u j e,  
aby věc v potřebném rozsahu znovu projednal a rozhodl. 

	O d ů v o d n  ě n í :

Obviněný D. W. byl rozsudkem Okresního soudu v Liberci ze dne 5. 3. 2003, sp. 
zn. 5 T 162/2002, ve skupinové věci  uznán vinným trestným činem krádeže 
podle   § 247 odst. 1 písm. b), e), odst. 2 tr. zák., trestným činem 
neposkytnutí pomoci podle § 208    tr. zák. a trestným činem ublížení na zdraví 
podle § 223 tr. zák.  Těchto se obviněný dopustil  jednotlivými útoky 
pokračujícího trestného činu krádeže, jenž spáchal v období od 29. 1. 2002 do 
20. 3. 2002, trestných činů ublížení na zdraví a neposkytnutí pomoci se pak 
dopustil dne 27. 9. 2001. Za to byl odsouzen k úhrnnému trestu obecně 
prospěšných prací ve výměře 400 hodin a dále k trestu zákazu činnosti 
spočívající v zákazu řízení motorových vozidel na dobu 3 let. Současně bylo 
rozhodnuto o náhradě škody. V další části byl uvedeným rozsudkem podle § 226 
písm. c) tr. ř. zproštěn obžaloby pro dva dílčí útoky v nichž byly spatřovány 
trestné činy krádeže podle § 247 odst. 1 písm. b), e) tr. zák., poškozování 
cizí věci podle § 257 odst. 1 tr. zák. a neoprávněného držení platební karty 
podle § 249b tr. zák.

 	

Proti uvedenému rozhodnutí si podala odvolání v neprospěch obviněného státní 
zástupkyně, o němž bylo rozhodnuto Krajským soudem v Ústí nad Labem, pobočka v 
Liberci, rozsudkem ze dne 24. 9. 2003, sp. zn. 31 To 276/2003. Odvolací soud 
podle § 258 odst. 1 písm. d), odst. 2 tr. ř. zrušil v celém rozsahu napadený 
rozsudek ohledně obviněného D. W. v jeho odsuzující části s výjimkou skutku pod 
bodem V. a výroku o náhradě škody, jímž byla obviněnému uložena povinnost 
uhradit škodu poškozené Všeobecné zdravotní pojišťovně ČR, a rozhodl  podle  § 
259 odst. 3 tr. ř. tak, že obviněného znovu uznal vinným stejným skutkem (jeho 
jednotlivými útoky s drobným upřesněním) s tím, že  obviněný svým jednáním 
spáchal nejen trestný čin krádeže podle § 247 odst. 1 písm. b), e), odst. 2 tr. 
zák., ale i  trestný čin poškozování cizí věci podle § 257 odst. 1 tr. zák. Za 
tyto trestné činy a za trestné činy neposkytnutí pomoci podle § 208 tr. zák. a 
ublížení na zdraví podle § 223       tr. zák., které zůstaly v napadeném 
rozsudku nedotčeny, byl obviněnému uložen úhrnný trest obecně prospěšných prací 
ve výměře 400 hodin. Dále byl obviněnému uložen trest zákazu činnosti 
spočívající v zákazu řízení motorových vozidel na dobu 3 let. Podle  § 228 
odst. 1 tr. ř.  bylo obviněnému uloženo zaplatit poškozenému I. J. na náhradě 
škody částku 13 160,- Kč, a dále mu bylo uloženo společně a nerozdílně s 
odsouzeným V. T., o jehož povinnosti k náhradě škody bylo rozhodnuto rozsudkem 
Okresního soudu v Liberci ze dne 5. 3. 2003, sp. zn. 5 T 162/2002, ve spojení  
s rozsudkem Krajského soudu v Ústí nad Labem – pobočka  v Liberci, ze dne 13. 
6. 2003,  sp. zn. 31 To 221/2003, uhradit škodu ve výši 45 000,- Kč poškozenému 
J. M. Podle § 229 odst. 2 tr. ř.  byl poškozený J. M. odkázán se zbytkem svého 
nároku na náhradu škody na řízení ve věcech občanskoprávních. V ostatních 
částech zůstal napadený rozsudek nezměněn.  

Trestná činnost obviněného D. W. podle rozsudku odvolacího soudu   spočívala v 
následujícím jednání:  

1)	Společně s nyní již odsouzeným V. T. v době od 29. 1. 2002 od 6. 00 
hodin do 31. 12. 2002 do 9. 00 hodin v H. n. N., okr. L. v L. ulici odcizili ke 
škodě majitele J. M., vozidlo zn. Škoda Favorit v hodnotě 45 000,- Kč, v úmyslu 
toto prodat.

2)	Společně s nyní již odsouzeným V. T. v době od 7. 2. 2003 od 22.00 
hodin do 8. 2. 2002 do 8.00 hodin v L. v H. ulici, heverem zvedli vozidlo zn. 
Škoda Felicia  nájemce J. J., ze kterého ke škodě leasingové společnosti  C. L. 
P., V., odcizili čtyři kola Borbet s pneumatikami a disky v hodnotě  7 600,- 
Kč. 

3)	Společně s nyní již odsouzeným V. T. v době od 10. 2. 2002 od 18.00 
hodin do 11. 2. 2002 do 6.00 hodin v L. v P. ulici, pomocí provázku otevřeli 
uzamčené dveře vozidla zn. Škoda Felicia Combi, ze kterého ke škodě majitele V. 
P., odcizili autorádio SONY v hodnotě 2 000,- Kč.    

4)	Společně s nyní odsouzeným R. H. v době od 1. 2. 2002 od 18.00 hodin 
do 15. 2. 2002 do 6.00 hodin v L. ve W.  ulici, pomocí provázku otevřeli  
uzamčené  dveře vozidla zn. Škoda Favorit, ze kterého  ke škodě majitele R. B., 
odcizili dvacet tři kusů  masážních hřebenů v hodnotě  2 530,- Kč a keramickou 
vázu v hodnotě 900,- Kč,  vše v hodnotě 3 430,- Kč. 

5)	Obviněný D. W.  sám  době od 9. 2. 2002 od 23.30 hodin do 10. 2. 2002 
do 2. 30 hodin v L. v ulici 8. b., dlažební kostkou rozbil přední levé okno u 
vozidla  zn. Toyota Corola, ze kterého ke škodě M. N., občana SRN, odcizil 
autorádio JVC s CD přehrávačem v hodnotě  7 700,- Kč  a na vozidle  způsobil 
škodu ve výši 4 120,- Kč. 

6)	Obviněný  D. W.  společně s další osobou od 9. 3. 2002 od 17.00 hodin 
do 10. 3. 2002 do 10. 30 hodin v L., okr. L., před domem čp. , pomocí provázku  
otevřeli uzamčené vozidlo zn. Škoda Favorit bez státní poznávací značky, ze 
kterého ke škodě  majitele T. Č., odcizili tři plastová madla dveří v hodnotě 
150,- Kč  a poté zvedákem nadzvedli vozidlo  a z tohoto odcizili dvě pneumatiky 
s ocelovými disky v hodnotě 4 000,- Kč, vše v hodnotě 4 150,- Kč.      

7)	Obviněný D. W.  společně s blíže neustanoveným pachatelem v době od 
18. 3. 2002 od 23.55 hodin do 19. 3. 2002 do 5. 45 hodin v L. v D. ulici, 
pomocí  provázku otevřeli uzamčené dveře u vozidla zn. Škoda Felicia , ze 
kterého ke škodě majitele Ing. M. K., odcizili autorádio Panasonic v hodnotě 4 
300,- Kč. 

8)	Obviněný D. W.  společně s další osobou dne 20. 3. 2002 v době od 11. 
00 hodin do 12.00 hodin v L., Ch. ulici, kladívkem rozbili skleněnou výplň  
levých předních dveří u vozidla zn. Ford Focus, ze kterého ke škodě majitele I. 
J., odcizili mobilní telefon Nokia 6210 v hodnotě 10 510,- Kč  a poškozením 
vozidla způsobili škodu ve výši 2 660,- Kč, 

a to vše přestože byl obviněný D. W.  rozsudkem Okresního soudu v Liberci ze 
dne 17. 9. 1998, sp. zn. 5 T 485/97, odsouzen pro trestný čin krádeže podle § 
247 odst. 1 písm. b), odst, 2 tr. zák. k podmíněnému trestu odnětí svobody v 
trvání šesti měsíců, jehož výkon mu byl  nařízen a trest vykonán dne 10. 8. 
2001 a trestním příkazem Okresního soudu  v Olomouci ze dne 31. 8. 1999, sp. 
zn. 6 T 163/99, byl odsouzen pro trestný čin krádeže podle § 247 odst. 1 písm. 
b), e) tr. zák. k nepodmíněnému trestu odnětí svobody v trvání deseti měsíců s 
výkonem ve věznici s dozorem.   

Proti rozsudku Krajského soudu v Ústí nad Labem, pobočka v Liberci ze dne 24. 
9. 2003 sp. zn. 31 To 276/2003 podal ministr spravedlnosti podle § 266 odst. 1, 
2 tr. ř.  k Nejvyššímu soudu stížnost pro porušení zákona ve prospěch 
obviněného D. W. Tímto rozhodnutím byl podle jeho názoru porušen zákon v 
ustanoveních § 35 odst. 2, § 36, § 45a odst. 1 tr. zák.  a v ustanoveních § 2 
odst. 5, 6 a § 254 odst. 3 tr. ř. v neprospěch obviněného.         

V odůvodnění stížnosti pro porušení zákona ministr spravedlnosti namítá, že 
obviněný D. W. byl v mezidobí odsouzen rovněž pro trestný čin  krádeže podle § 
247 odst. 1 písm. b), e) tr. zák. nejprve trestním příkazem Okresního soudu v 
Mladé Boleslavi ze dne 9. 9. 2002, sp. zn. 16 T 130/2002, jenž byl obviněnému 
doručen dne 3. 10. 2002. V důsledku odporu podaného státním zástupcem bylo ve 
věci nařízeno hlavní líčení.  Obviněný W. byl poté rozsudkem ze dne 12. 12. 
2002 uznán vinným  trestným činem krádeže podle § 247 odst. 1 písm. b), e) tr. 
zák., jehož se dopustil dne 6. 2.  2002. Za to byl obviněnému uložen trest 
obecně prospěšných prací ve výměře 400 hodin a dále mu bylo uloženo ochranné 
protitoxikomanické léčení v ambulantní formě. Tento rozsudek nabyl právní moci 
dne 5. 3. 2003. 

Podle stěžovatele z uvedeného vyplývá, že všechny skutky, za které byl obviněný 
odsouzen Okresním soudem v Liberci ve znění rozsudku Krajského soudu v Ústí nad 
Labem, pobočka v Liberci, spáchal dříve, než mu byl doručen trestní příkaz 
Okresního soudu v Mladé Boleslavi sp. zn. 16 T 130/2002. Krajský soud v Ústí 
nad Labem, pobočka v Liberci měl tudíž obviněnému v odvolacím řízení vedeném 
pod sp. zn. 31 To 276/2003 uložit souhrnný trest podle § 35 odst. 2 tr. zák.  
Krajský soud však uložil obviněnému trest samostatný, a to 400 hodin obecně 
prospěšných prací, ač tento již měl dříve pravomocně uložen od Okresního soudu 
v Mladé Boleslavi. To vedlo k tomu, že obviněnému byly uloženy vedle sebe dva 
tresty obecně prospěšných prací v maximální možné výměře, čímž došlo k porušení 
ustanovení § 36 a § 45a odst. 1 tr. zák. 

Ministr spravedlnosti také zdůraznil, že uvedeného porušení zákona se 
nedopustil Okresní soud v Liberci, neboť v době svého rozhodování nemohl o 
vydání trestního příkazu Okresního soudu v Mladé Boleslavi vědět, a to z toho 
důvodu, že rozsudek ve věci Okresního soudu v Liberci sp. zn. 5 T 162/2002 byl 
vyhlášen dne 5. 3. 2003, tedy ve stejný den, kdy nabyl právní moci rozsudek 
Okresního soudu v Mladé Boleslavi sp. zn. 16 T 130/2002. O rozhodnutí tohoto 
soudu ve věci sp. zn. 16 T 130/2002 však mohl a měl vědět Krajský soud v Ústí 
nad Labem, pobočka v Liberci, který rozhodoval o odvolání státní zástupkyně až 
dne 24. 9. 2003. Krajský soud si ale neopatřil aktualizovaný opis rejstříku 
trestů obviněného a vycházel z jeho starých osobních výkazů, přičemž se ve 
veřejném zasedání obviněného ani nedotázal, zda nebyl v mezidobí odsouzen jiným 
soudem či zda je proti němu vedeno další řízení v jiné věci. Krajský soud se 
tak v odvolacím řízení zabýval pouze otázkou viny a trest bez dalšího 
automaticky převzal z rozsudku soudu prvního stupně. 

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vyslovil, že rozsudkem 
Krajského soudu v Ústí nad Labem, pobočka v Liberci, ze dne 24. 9. 2003, sp. 
zn. 31 To  276/2003, byl porušen zákon v neprospěch obviněného D. W., a to v 
ustanoveních § 35 odst. 2, § 36, § 45a odst. 1 tr. zák. a v ustanoveních § 2 
odst. 5, 6 a § 254 odst. 3 tr. ř.  Dále navrhl, aby Nejvyšší soud podle § 269 
odst. 2 tr. ř. napadený rozsudek zrušil, jakož aby zrušil i další rozhodnutí na 
zrušené rozhodnutí obsahově navazující, pokud vzhledem ke změně, k níž dojde 
zrušením, pozbudou podkladu a poté, aby bylo postupováno podle § 270 odst. 1 
tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

 Podle § 37a tr. zák.  odsuzuje-li soud pachatele za dílčí útok u pokračování v 
trestném činu (§ 89 odst. 3), za jehož ostatní útoky již byl soudem prvního 
stupně vyhlášen odsuzující rozsudek, který již nabyl právní moci, zruší v 
rozsudku dřívějším výrok o vině o pokračujícím trestném činu a trestných činech 
spáchaných s ním v jednočinném souběhu, celý výrok  o trestu, jakož i další 
výroky, které mají v uvedeném výroku o vině svůj podklad, a znovu při vázanosti 
skutkovými zjištěními v zrušeném rozsudku rozhodne o vině pokračujícím trestným 
činem, včetně nového dílčího útoku, popřípadě trestných činech spáchaných s 
ním  v jednočinném souběhu, o společném trestu za pokračující trestný čin, 
který nesmí být mírnější než trest uložený rozsudkem dřívějším, a případně i o 
navazujících výrocích, které mají ve výroku o vině svůj podklad. Je-li ukládán 
trest za více trestných činů, ustanovení § 35 až 37 tu platí obdobně.

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Podle § 89 odst. 3 tr. zák.  pokračováním v trestném činu se rozumí takové 
jednání, jehož jednotlivé dílčí útoky vedené jednotným záměrem naplňují stejnou 
skutkovou podstatu trestného činu, jsou spojeny stejným nebo podobným způsobem 
provedení a blízkou souvislostí časovou a v předmětu útoku.

Podle § 12 odst. 11 tr. ř. pokračuje-li obviněný  v jednání, pro které je 
stíhán, i po sdělení obvinění, posuzuje se takové jednání od tohoto úkonu  jako 
nový skutek. 

Podle § 12 odst. 12 tr. ř. se skutkem podle tohoto zákona rozumí též dílčí útok 
pokračujícího trestného činu, není-li výslovně stanoveno jinak.   

Podle § 254 odst. 3 tr. ř. jestliže oprávněná osoba podá odvolání proti výroku 
o vině, přezkoumá odvolací soud v návaznosti na vytýkané vady vždy i výrok o 
trestu, jakož i další výroky, které mají ve výroku o vině svůj podklad, bez 
ohledu na to, zda bylo i proti těmto výrokům podáno odvolání.

Podle § 259 odst. 3 tr. ř. rozhodnout sám rozsudkem ve věci může odvolací soud, 
jen je-li možno nové rozhodnutí učinit na podkladě skutkového stavu, který byl 
v napadeném rozsudku správně zjištěn a popřípadě na základě důkazů provedených 
před odvolacím soudem doplněn nebo změněn. Odvolací soud se může odchýlit od 
skutkového zjištění soudu prvního stupně jen tehdy, jestliže v odvolacím řízení 
a) provedl znovu některé pro skutkové zjištění podstatné důkazy, nebo b) 
provedl důkazy, které nebyly provedeny v hlavním líčení.

Z obsahu trestního spisu Okresního soudu v Liberci sp. zn. 5 T 162/2002 
vyplývá, že   v této věci bylo obviněnému D. W. sdělováno obvinění několika 
usneseními Policie České republiky, a to 1. usnesením Policie ČR ze dne 4. 4. 
2002, sp. zn. ORLN - 2119/OOK - 2002, za jednání uvedené pod bodem 6 rozsudku 
krajského  soudu, které  obviněný převzal dne 13. 5. 2002,   2. usnesením 
Policie ČR ze dne 26. 7. 2002, sp. zn. ORLI - 816/SKPV - I - 2002, za jednání 
uvedené pod bodem 1 rozsudku krajského soudu, které obviněný převzal dne 26. 7. 
2002,  3. usnesením Policie ČR ze dne 16. 5. 2002, sp. zn. ORLI - 816/SKPV - I 
- 2002, za jednání uvedené pod bodem 2 - 5, 7 - 8 rozsudku krajského soudu, 
přičemž  obviněný toto usnesení převzal dne 17. 5. 2002. 

. 

Z obsahu trestního spisu Okresního soudu v Mladé Boleslavi sp. zn. 16 T 
130/2002 pak Nejvyšší soud zjistil, že v této věci bylo obviněnému D. W. za 
spáchaný čin sděleno obvinění usnesením policejního rady Služby kriminální 
policie  a vyšetřování  Okresního ředitelství Policie České republiky v Mladé 
Boleslavi, sp. zn. ORMB - 390/OOK - 2002, dne 22. 4. 2002. Jak bylo již zmíněno 
ve stížnosti pro porušení zákona, v této trestní věci obviněného byl nejprve 
Okresním soudem v Mladé Boleslavi dne   9. 9. 2002 vydán trestní příkaz, který 
se ale obviněnému doručit nepodařilo, když v důsledku odporu státního zástupce 
byl trestní příkaz dříve zrušen. Ve věci se pak konalo dne 12. 12. 2002   ( 
nikoli 2003, jak chybně uvádí stížnost pro porušení zákona ) hlavní líčení, v 
němž byl obviněný rozsudkem uznán vinným trestným činem krádeže podle § 247 
odst. 1 písm. b), e) tr. zák., jehož se dopustil tím, že v době od 18 hodin dne 
6. 2. 2002 do 7. 30 hodin dne 9. 2. 2002 v M. B. v ul. J. P. před domem čp.  
vnikl nezjištěným způsobem do osobního vozidla Škoda Felicia, odkud odcizil 
zabudované autorádio zn. Philips typ RC 228, v hodnotě 450,- Kč a poškozením 
spínací skříňky a elektroinstalace způsobil další škodu v hodnotě 3 321,80 Kč, 
ačkoli byl rozsudkem Okresního soudu v Liberci ze dne 30. 6. 2000, sp. zn. 2 T 
450/2000, odsouzen  k souhrnnému nepodmíněnému trestu odnětí svobody v trvání 1 
roku i za trestný čin krádeže podle § 247 odst. 1 písm. b), e) tr. zák., který 
vykonal dne 10. 2. 2001. Za to mu byl m. j. uložen trest obecně prospěšných 
prací ve výměře 400 hodin. Tento rozsudek nabyl právní moci dne 5. 3. 2003. 
Trestní list byl soudem vyhotoven a vypraven dne 10. 3. 2003. Výkon trestu 
obecně prospěšných prací obviněný podle přípisu na č. l. 89 spisu nastoupil dne 
10. 9. 2003 a k datu 31. 1. 2004 odpracoval 200 hodin.      

Ze shora uvedeného je zřejmé, že obviněný trestnou činnost, za níž byl odsouzen 
v trestní věci Okresního soudu v Liberci sp. zn. 5 T 162/2002 páchal v období 
od 29. 1. 2002 do 20. 3. 2002 a dne 27. 9. 2001. V trestní věci Okresního soudu 
v Mladé Boleslavi sp. zn. 16 T 130/2002 byl obviněným čin spáchán v období od 
6. 2. 2002 do 9. 2. 2002. Předmětné jednání obviněného bylo v obou těchto 
trestních věcech kvalifikováno mimo jiné jako trestný čin krádeže, kdy se 
obviněný buď sám či s další osobou vloupal do zaparkovaných uzamčených 
automobilů, z nichž odcizoval nejrůznější věci, popř. odcizil samotný 
automobil.  Je také patrné, že obviněnému bylo první obvinění za spáchané 
jednání sděleno usnesením policejního rady Služby kriminální policie a 
vyšetřování Okresního ředitelství Policie České republiky v Mladé Boleslavi, a 
to dne 22. 4. 2002 v trestní věci sp. zn. 16 T 130/2002, tedy později, než 
obviněný spáchal  dne 20. 3. 2002 poslední útok v rámci své trestné činnosti 
posléze projednávané pod sp. zn. 5 T 162/2002. Tato okolnost je důležitá s 
ohledem na ustanovení § 12 odst. 11 tr. ř. a poznatky uvedené níže. Při 
srovnání trestné činnosti obviněného kvalifikované jako trestný čin krádeže v 
obou uvedených trestních věcech, nelze než dojít k závěru, že se v daném 
případě jedná o jednotlivé útoky, které se vyznačovaly jednotným záměrem 
obviněného ( obohatit se na úkor cizího majetku ), naplňovaly stejnou skutkovou 
podstatu trestného činu krádeže, byly spojeny obdobným způsobem provedení  - 
vloupáním, všechny byly spáchány v období od konce ledna 2002 do 20. března 
2002 a stejný nebo obdobný byl ve všech případech i předmět útoku. Z těchto 
důvodů mělo být konstatováno, že v daném případě jde o jediný pokračující 
trestný čin krádeže, složený z jednotlivých útoků projednávaných téměř souběžně 
ve dvou trestních řízeních.               

V tomto ohledu se tedy Nejvyšší soud se stížností pro porušení zákona 
neztotožnil, neboť u uvedených posuzovaných jednáních obviněného naplňujících 
skutkovou podstatu trestného činu krádeže se prokazatelně nejednalo o vícečinný 
souběh těchto trestných činů, za  něž by jinak bylo nutné ukládat souhrnný 
trest podle ustanovení § 35 odst. 2 tr. zák., nýbrž  o pokračující trestný čin 
krádeže ( viz § 89 odst. 3 tr. zák.), za nějž měl být obviněnému uložen 
společný trest podle § 37a tr. zák.                   

Okresní soud v Liberci sice provedl důkaz opisem rejstříku trestů obviněného ze 
dne 22. 5. 2002 v hlavním líčení, které se konalo dne 25. 2. 2003, ovšem ani 
vyžádání aktuálního opisu rejstříku trestů obviněného by v této fázi řízení na 
věci nic nezměnilo. To proto, že jmenovaný soud vyhlašoval v trestní věci sp. 
zn. 5 T 162/2002  rozsudek ve stejný den ( 5. 3. 2003 ), kdy nabyl právní moci 
rozsudek Okresního soudu v Mladé Boleslavi ve věci sp. zn. 16 T 130/2002 a 
tudíž toto odsouzení nebylo a ani nemohlo být v trestním rejstříku obviněného v 
době vyhlašování rozsudku Okresního soudu v Liberci zaevidováno. 

Jiná situace však existovala v odvolacím řízení. Krajský soud v Ústí nad Labem, 
pobočka v Liberci konal veřejné zasedání o odvolání státní zástupkyně ohledně 
obviněného D. W. dne 24. 9. 2003. Ačkoli byl obviněný u veřejného zasedání 
osobně přítomen, nebyl odvolacím soudem dotázán, zda byl v mezidobí odsouzen v 
jiné trestní věci,    a ani nebyl pro potřeby odvolacího řízení vyžádán jeho 
aktuální opis z rejstříku trestů.  Odvolací soud se v napadeném rozsudku soudu 
prvního stupně zabýval zejména výrokem o vině obviněného, když napravil vzniklé 
nedostatky týkající se právní kvalifikace, ale výrok o trestu nepřezkoumával a 
v zásadě jej pak převzal  i do svého vlastního rozhodnutí. To celé za situace, 
aniž by si byl ověřil, zda v téměř půlročním mezidobí nedošlo k nějaké změně na 
straně obviněného, která mohla být významná m. j. pro ukládání trestu, což se 
nakonec ukázalo reálným. Odvolací soud tak řádně nedostál své přezkumné 
povinnosti vyplývající měl řádně přezkoumat v napadeném rozhodnutí i jeho výrok 
o trestu, včetně rozsahu dokazování   a skutkových zjištění týkajících se právě 
tohoto výroku. Teprve po doplnění dokazování v naznačeném směru, tedy po 
konstatování nově vyžádaného opisu z rejstříku trestů obviněného a na jeho 
základě i podstatného obsahu trestního spisu Okresního soudu v Mladé Boleslavi 
sp. zn. 16 T 130/2002 mohlo být postupováno podle § 259 odst. 3 tr. ř. a tedy 
ve věci meritorně rozhodnuto odvolacím soudem. V důsledku vytýkaného pochybení 
pak došlo k tomu, že obviněnému byly uloženy v rozporu se zákonem dva 
samostatné tresty namísto  trestu  jediného, jímž měl být trest společný podle 
§ 37a tr. zák. za pokračující trestný čin krádeže a zároveň trest úhrnný podle 
§ 35 odst. 1 tr. zák. za ostatní trestné činy, které s ním byly spáchány v 
jednočinném či vícečinném souběhu. 

K dalšímu pochybení ze strany odvolacího soudu pak došlo ve vlastním výroku o 
uložení trestu obecně prospěšných prací. Uložením dalšího trestu tohoto druhu 
ve výměře 400 hodin v situaci, kdy obviněný trest obecně prospěšných prací v 
délce 400 hodin uložený rozsudkem Okresního soudu v Mladé Boleslavi ve věci sp. 
zn. 16 T 130/2002 započal teprve dne 10. 9. 2003 vykonávat, byla  zcela 
nepochybně překročena nejvyšší přípustná hranice pro tento druh trestu, která 
činí 400 hodin ( viz § 45a odst. 1 tr. zák. ). Z ustanovení § 36 tr. zák. pak 
vyplývá povinnost tuto maximální přípustnou výměru trestu respektovat také 
tehdy, jestliže soud obviněnému ukládá stejný druh trestu, v tomto případě 
trest obecně prospěšných prací, který mu již byl uložen dřívějším rozhodnutím 
soudu, přičemž tento předchozí trest nebyl dosud zcela nebo zčásti vykonán. 

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že rozsudkem Krajského soudu v Ústí nad Labem, pobočka v Liberci, ze 
dne 24. 9. 2003, sp. zn. 31 To 276/2003, a v řízení, které mu předcházelo, byl 
porušen zákon   v ustanoveních § 36, § 37a, § 45a odst. 1 tr. zák. a v 
ustanoveních § 254 odst. 3 a § 259 odst. 3 tr. ř. v neprospěch obviněného D. W. 
Podle § 269 odst. 2 tr. ř. Nejvyšší soud napadený rozsudek zrušil v celém 
rozsahu a to z toho důvodu, že s ohledem na budoucí aplikaci ustanovení § 37a 
tr. zák. bude nutné nově vyslovit nejenom výrok o trestu, ale bude třeba nově 
rozhodnout i o výroku o vině, jakož případně i o navazujících výrocích, které 
mají ve výroku o vině svůj podklad. Současně došlo ke zrušení všech dalších 
rozhodnutí na zrušený rozsudek obsahově navazujících, pokud vzhledem ke změně, 
k níž došlo zrušením,  pozbyla podkladu. Podle § 270 odst. 1 tr. ř. pak bylo 
Krajskému soudu v Ústí nad Labem, pobočka v Liberci, přikázáno, aby věc v 
potřebném rozsahu znovu projednal a rozhodl.           To znamená, že odvolací 
soud v novém veřejném zasedání po doplnění dokazování opětovně rozhodne o vině 
a trestu obviněného v intencích tohoto rozsudku Nejvyššího soudu. Musí mít 
přitom na paměti, že zákon byl porušen v neprospěch obviněného, a proto nemůže 
podle § 273 tr. ř. v novém řízení dojít ke změně rozhodnutí v jeho neprospěch. 
Podle § 270 odst. 4 tr. ř. je pak krajský soud vázán právním názorem, který ve 
věci vyslovil Nejvyšší soud, a je povinen provést nařízené procesní úkony.  
Obviněnému bude též třeba v rámci vykonávacího řízení do nově uloženého trestu 
započítat již případně vykonaný trest obecně prospěšných prací, uložený mu 
rozsudkem Okresního soudu v Mladé Boleslavi ze dne 12. 12. 2002 sp. zn. 16 T 
130/2002.   

P o u č e n í :    Proti tomuto rozhodnutí není opravný prostředek přípustný. 

V  Brně dne 13. července 
2004                                                    

                                                                                
     Předseda senátu: 

JUDr. František H r a b e c   

     	
