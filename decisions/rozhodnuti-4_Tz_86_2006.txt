Soud: Nejvyšší soud

Spisová značka: 4 Tz 86/2006

Datum rozhodnutí: 19.07.2006

Typ rozhodnutí: Rozsudek




4 Tz 86/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 19. 
července 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného K.   K., proti pravomocnému usnesení 
Obvodního soudu pro Prahu 2 ze dne 29. 3. 2006, sp. zn. 2 T 3/2002, a podle § 
268 odst. 2 a § 269 odst. 2 tr. ř. rozhodl  t a k t o :

Pravomocným usnesením Obvodního soudu pro Prahu 2 ze dne 29. 3. 2006, sp. zn. 2 
T 3/2002,  b y l   p o r u š e n   z á k o n  v  ustanoveních § 60 odst. 1 tr. 
zák. a § 330 odst. 1 tr. ř.  v neprospěch obviněného K. K.

Napadené  usnesení  s e   z r u š u j e  v celém rozsahu.

Zrušují se též všechna další rozhodnutí na zrušené usnesení obsahově 
navazující,  pokud vzhledem ke změně,  k níž došlo zrušením, pozbyla podkladu.  

Odůvodnění:

Trestním příkazem Obvodního soudu pro Prahu 2 ze dne 15. 1. 2002, sp. zn. 2 T 
3/2002, byl obviněný K. K. uznán vinným trestným činem neoprávněného zásahu do 
práva k domu, bytu nebo k nebytovému prostoru podle § 249a odst. 1 tr. zák., 
kterého se dopustil jednáním nejméně dne 13. 12. 2001, za což byl odsouzen 
podle § 249a odst. 1 tr. zák. s přihlédnutím k § 314e odst. 2 tr. ř. k trestu 
odnětí svobody v trvání 1 roku. Podle § 58 odst. 1 tr. zák. a § 59 odst. 1 tr. 
zák. byl výkon tohoto trestu podmíněně odložen na zkušební dobu v trvání 2 
roků. Trestní příkaz byl obviněnému K. K. doručen dne 25. 2. 2003 a právní moci 
nabyl téhož dne, když obviněný i jeho obhájkyně se vzdali práva odporu.

Usnesením Obvodního soudu pro Prahu 2 ze dne 29. 3. 2006, sp. zn. 2 T 3/2002, 
bylo rozhodnuto v trestní věci obviněného K. K. tak, že se podle § 60 odst. 1 
tr. zák. nařizuje výkon podmíněně odloženého trestu odnětí svobody v trvání 1 
roku, uloženého trestním příkazem Obvodního soudu pro Prahu 2 ze dne 15. 1. 
2002, sp. zn. 2 T 3/2002. Podle § 39a odst. 2 písm. c) tr. zák. byl obviněný K. 
K. pro výkon uloženého trestu odnětí svobody zařazen do věznice s ostrahou. V 
souladu s ustanovením § 134 odst. 3 tr. ř. bylo vyhotoveno zjednodušené 
usnesení bez odůvodnění, neboť státní zástupce i obviněný se okamžitě po 
vyhlášení tohoto usnesení vzdali práva stížnosti.

Proti usnesení Obvodního soudu pro Prahu 2 ze dne 29. 3. 2006, sp. zn. 2 T 
3/2002, podal obviněný K. K. stížnost. Městský soud v Praze usnesením ze dne 
27. 4. 2006, sp. zn. 8 To 195/2006, výše uvedenou stížnost podle § 148 odst. 1 
písm. b) tr. ř. zamítl, neboť byla podána osobou, která se jí výslovně vzdala.

Proti usnesení Obvodního soudu pro Prahu 2 ze dne 29. 3. 2006, sp. zn. 2 T 
3/2002, podal ministr spravedlnosti České republiky stížnost pro porušení 
zákona ve prospěch obviněného K. K. Vytkl v ní, že zákon byl porušen v 
ustanovení § 60 odst. 1 tr. zák.  ve vztahu k ustanovení § 60 odst. 2 tr. zák. 
a v § 2 odst. 5, odst. 6 tr. ř. v řízení předcházejícím.

V odůvodnění stížnosti pro porušení zákona ministr spravedlnosti uvedl, že 
samosoudce Obvodního soudu pro Prahu 2 důsledně nedbal výše uvedených zákonných 
ustanovení. Přestože z ustanovení § 60 odst. 2 tr. zák. jednoznačně vyplývá, 
kdy je možno rozhodnout o tom, že si obviněný trest vykoná po uplynutí roční 
lhůty, která uplyne po skončení zkušební doby, toto nerespektoval a rozhodl, že 
obviněný si trest vykoná, ač lhůta stanovená zákonem uplynula již dne 25. 2. 
2006. Z obsahu spisu pak nevyplývá, že by obviněný K. K. zavinil, že nebylo 
možno do roka po uplynutí zkušební doby rozhodnout o tom, zda se osvědčil či 
nikoliv.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Obvodního soudu 
pro Prahu 2 ze dne 29. 3. 2006, sp. zn. 2 T 3/2002, byl porušen zákon v 
neprospěch obviněného K. K. ve vytýkaném směru, a aby podle § 269 odst. 2 tr. 
ř. napadené usnesení zrušil spolu se všemi dalšími rozhodnutími na zrušené 
rozhodnutí obsahově navazujícími, pokud vzhledem ke změně, k níž došlo 
zrušením, pozbyla podkladu.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející,  a dospěl k závěru, že zákon porušen byl.

Z obsahu trestního spisu Nejvyšší soud zjistil, že obviněnému K. K. započala 
běžet zkušební doba podmíněného odsouzení z trestního příkazu Obvodního soudu 
pro Prahu 2 ze dne 15. 1. 2002, sp. zn. 2 T 3/2002, dnem 26. 2. 2003, který 
následoval po dni nabytí právní moci tohoto rozhodnutí. Zkušební doba 2 roky 
potom obviněnému uplynula dnem 25. 2. 2005. Lhůta ve smyslu ustanovení § 60 
odst. 2 tr. zák. tedy počala obviněnému běžet dnem 26. 2. 2003 a skončila dnem 
25. 2. 2005. 

Podle § 60 odst. 1 tr. zák. jestliže podmíněně odsouzený vedl ve zkušební době 
řádný život a vyhověl uloženým podmínkám, vysloví soud, že se osvědčil; jinak 
rozhodne, a to popřípadě již během zkušební doby, že se trest vykoná. 

Podle § 60 odst. 2 tr. zák. neučinil-li soud do roka od uplynutí zkušební doby 
rozhodnutí podle odstavce 1, aniž na tom měl podmíněně odsouzený vinu, má se za 
to, že se podmíněně odsouzený osvědčil.

V konkrétní posuzované situaci byl obviněný K. K. znovu odsouzen pro trestný 
čin krádeže podle § 247 odst. 1 písm. b) tr. zák., jak je patrno z opisu 
trestního příkazu Obvodního soudu pro Prahu 10 ze dne 9. 5. 2005, sp. zn. 44 T 
69/2005 a dále pro trestný čin porušování domovní svobody podle § 238 odst. 1 
tr. zák., jak je patrno z opisu rozsudku Obvodního soudu pro Prahu 2 ze dne 7. 
12. 2005, sp. zn. 9 T 130/2005, kterých se dopustil ve zkušební době 
podmíněného odsouzení. Tímto odsouzením se však mohl Obvodní soud pro Prahu 2 
zabývat a hodnotit je z pohledu ustanovení § 60 odst. 1 tr. zák. pouze do data 
25. 2. 2006. Uvedeným datem by nebyl limitován pouze v případě, že by obviněný 
zavinil stav, kdy by soud nemohl rozhodnout. Z obsahu trestního spisu však 
vyplývá, že obviněný K. K. nenese vinu na tom, pokud Obvodní soud pro Prahu 2 
nerozhodl podle § 60 odst. 1  tr. zák. ve lhůtě stanovené v § 60 odst. 2 tr. 
zák. o tom, že se obviněný ve zkušební době podmíněného odsouzení neosvědčil a 
že se mu nařizuje výkon původně podmíněného trestu odnětí svobody. Samosoudce 
jmenovaného soudu dne 21. 2. 2006 nařídil ve věci veřejné zasedání až na den 
29. 3. 2006. S ohledem na to, že Obvodní soud pro Prahu 2 napadené usnesení 
vyhlásil dne 29. 3. 2006, přičemž lhůta podle § 60 odst. 2 tr. zák. uplynula 
již dne  25. 2. 2006, nastala po  tomto dni u obviněného K. K. fikce jeho 
osvědčení ve zkušební době podmíněného odsouzení. Z tohoto důvodu Obvodní soud 
pro Prahu 2 po 25. 2. 2006,  a tedy i dne 29. 3. 2006, neměl procesní podmínky 
pro aplikaci ustanovení § 330 odst. 1 tr. ř., tj. aby konal veřejné zasedání, v 
němž by rozhodoval o tom, zda se obviněný ve zkušební době osvědčil či zda bude 
nařízen výkon podmíněně odloženého trestu odnětí svobody.

Vzhledem k uvedeným zjištěním Nejvyšší soud podle § 268 odst. 2 tr. ř. 
vyslovil, že usnesením Obvodního soudu pro Prahu 2 ze dne 29. 3. 2006, sp. zn. 
2 T 3/2002 a v řízení, které mu předcházelo, byl porušen zákon v ustanoveních § 
60 odst. 1 tr. zák. a § 330 odst. 1  tr. ř. v neprospěch obviněného K. K. Poté 
podle § 269 odst. 2 tr. ř. napadené usnesení zrušil, včetně všech rozhodnutí, 
která na toto usnesení obsahově navazovala, pokud vzhledem ke změně, k níž 
došlo zrušením, pozbyla podkladu. V daném případě nepřicházelo v úvahu učinit 
ve věci rozhodnutí nové, proto Nejvyšší soud nepostupoval podle § 270 odst. 1 
tr. ř. a nepřikázal Obvodnímu soudu pro Prahu 2, aby věc znovu projednal a 
rozhodl, ani nezvolil postup podle § 271 odst. 1 tr. ř. 

Poučení: Proti tomuto rozhodnutí není opravný prostředek přípustný.

V Brně dne 19. července 2006

Předseda senátu:

JUDr. J. P.

:

	

	
