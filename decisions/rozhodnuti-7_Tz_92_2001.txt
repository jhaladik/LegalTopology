Soud: Nejvyšší soud

Spisová značka: 7 Tz 92/2001

Datum rozhodnutí: 30.05.2001

Typ rozhodnutí: Rozsudek




7 Tz 92/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání dne 30. 
května 2001 v senátě složeném z předsedy JUDr. Zdeňka Sováka a soudců JUDr. 
Jana Engelmanna a JUDr. Petra Hrachovce stížnost pro porušení zákona, podanou 
ministrem spravedlnosti České republiky v neprospěch obviněného Ing. J. S., 
proti usnesení vyšetřovatelky Policie České republiky Okresního úřadu 
vyšetřování v Českých Budějovicích ze dne 25. 10. 2000, ČVS OVCB-919/2000, a 
podle § 268 odst. 2, § 269 odst. 2 a § 270 odst. 1 tr. řádu za podmínek 
uvedených v § 272 odst. 1 tr. řádu rozhodl t a k t o :

	Pravomocným usnesením vyšetřovatelky Policie České republiky Okresního 
úřadu vyšetřování v Českých Budějovicích ze dne 25. 10. 2000, ČVS 
OVCB-919/2000, a v řízení, které jeho vydání předcházelo, 

b y l p o r u š e n z á k o n

v ustanovení § 2 odst. 5, odst. 6 tr. řádu ve prospěch obviněného Ing. J. S.

	Citované usnesení se z r u š u j e . Současně se zrušují všechna další 
rozhodnutí na toto usnesení obsahově navazující, pokud vzhledem ke změně, k níž 
zrušením došlo, pozbyla podkladu.

	 Vyšetřovateli Policie České republiky Okresního úřadu vyšetřování v 
Českých Budějovicích se p ř i k a z u j e , aby věc v potřebném rozsahu znovu 
projednal a rozhodl. 

O d ů v o d n ě n í :

	Pravomocným usnesením vyšetřovatelky Policie České republiky Okresního 
úřadu vyšetřování v Českých Budějovicích ze dne 25. 10. 2000, ČVS 
OVCB-919/2000, bylo podle § 172 odst. 1 písm. b) tr. řádu zastaveno trestní 
stíhání obviněného Ing. J. S. pro trestný čin zanedbání povinné výživy podle § 
213 odst. 1 tr. zák., kterého se měl obviněný dopustit tím, že počínaje měsícem 
září 1999 do konce měsíce dubna 2000 neplnil řádně svou zákonnou povinnost ke 
svým dětem M., a V., ve výši 1.350,- Kč (měsíčně) dle rozsudku Okresního soudu 
v Českých Budějovicích pod sp. zn. 13 C 231/92 ze dne 3. 7. 1992 a k nezletilým 
M., a N., ve výši 1.000,- Kč měsíčně dle rozsudku Okresního soudu v Českých 
Budějovicích pod č. j. Nc 360/99-12, počínaje dnem 1. 6. 1999 k rukám matky 
dětí V. H., a do 30. 4. 2000 dluží na výživném celkem na všechny děti nejméně 
15.750,- Kč s tím, že v měsíci srpnu 1999 zaplatil částku ve výši 1.000,- Kč a 
v měsících lednu až březnu 2000 vždy 2.000,- Kč k rukám syna M., s tím, že 
tento skutek není trestným činem a není důvod k postoupení věci.

	

	Citované usnesení nabylo právní moci dne 11. 11. 2000. Stížnost matky 
dětí V. H., podaná proti tomuto rozhodnutí, byla usnesením státní zástupkyně 
Okresního státního zastupitelství v Českých Budějovicích ze dne 3. 1. 2001, sp. 
zn. 1 Zt 1413/2000, podle § 148 odst. 1 písm. b) tr. řádu zamítnuta jako podaná 
osobou k tomuto opravnému prostředku neoprávněnou. 

	

	Proti shora uvedenému pravomocnému usnesení podal ministr spravedlnosti 
dne 25. 4. 2001 u Nejvyššího soudu České republiky v neprospěch obviněného Ing. 
J. S. stížnost pro porušení zákona, neboť tímto rozhodnutím byl podle jeho 
názoru porušen zákon v ustanoveních § 2 odst. 5, odst. 6 a § 172 odst. 1 písm. 
b) tr. řádu ve prospěch obviněného.

	

	V písemném odůvodnění podané stížnosti pro porušení zákona ministr 
spravedlnosti především zdůraznil, že vyšetřovatelka odůvodnila své rozhodnutí 
tím, že obviněný Ing. J. S. v období od srpna 1999 do dubna 2000 hradil výživné 
ve výši 2.350,- Kč k rukám svého syna M. S., což jmenovaný jako svědek 
potvrdil, přičemž uvedená částka měla sloužit synovi k úhradě školního 
internátu a nákladů dojíždění. Ohledně uvedeného tvrzení svědka ovšem zůstalo 
podle názoru ministra spravedlnosti dokazování neúplné, neboť nebyl proveden 
podrobnější výslech svědka M. S. k nákladům ubytování, stravování a dojíždění, 
nebyla opatřena zpráva příslušného internátu a nebyl vyslechnut svědek V. F., 
který údajně svému příbuznému M. S. údajně též na studium finančně přispíval.

	

	Vyšetřovatelka však podle ministra spravedlnosti především pochybila 
tím, že v dosavadním trestním řízení učiněná skutková zjištění nesprávně 
hodnotila, když zřejmě zcela nekriticky akceptovala obhajobu obviněného Ing. J. 
S. Obviněný totiž uvedl, že úhrada výživného v podobě výplaty částky 
odpovídající výživného na všechny čtyři děti k rukám syna M. byl ústně dohodnut 
se svědkyní V. H., a to i s ohledem na to, že dvojčata M. a N. údajně nejsou ve 
skutečnosti dětmi obviněného. Toto tvrzení je ovšem důkazně zcela nepodložené a 
navíc nemůže podle mínění ministra spravedlnosti obviněného nikterak zbavit 
trestní odpovědnosti.

	

	Obviněný Ing. J. S. měl vyživovací povinnost vůči čtyřem dětem a v 
takových případech je nutno podle ministra spravedlnosti zvlášť trvat na 
placení výživného k rukám matky, která jedině může rozhodnout o účelném 
rozdělení těchto peněz k uspokojení potřeb všech dětí. V daném případě snad 
mohly být materiální potřeby syna M. uspokojovány i v míře vyšší než nezbytné, 
ovšem za cenu nedostatku finančních prostředků na výživu zbývajících tří dětí.

	Obviněný takto svým jednáním jednostranně zvýhodňoval jedno ze svých 
dětí ve zjevném úmyslu získat je na svou stranu ve svých sporech s matkou a 
jeho obhajobu ohledně údajného splnění vyživovací povinnosti tak bylo možno 
popřípadě zohlednit jedině ve vztahu k synovi M. ; vyživovací povinnost vůči 
ostatním třem dětem nesplnil. Pouze pro úplnost přitom ministr spravedlnosti 
podotkl, že do plnění vyživovací povinnosti nelze podle dlouholeté judikatury 
zahrnout dary, které obviněný svým dětem poskytl.

	Ministr spravedlnosti ČR proto navrhl, aby Nejvyšší soud České 
republiky z podnětu podané stížnosti podle § 268 odst. 2 tr. řádu porušení 
zákona v navrhované podobě vyslovil, aby podle § 269 odst. 2 tr. řádu napadené 
rozhodnutí zrušil, stejně jako obsahově navazující usnesení státní zástupkyně 
Okresního státního zastupitelství v Českých Budějovicích, a dále aby Nejvyšší 
soud postupoval podle § 270 odst. 1 tr. řádu a přikázal vyšetřovateli Policie 
České republiky Okresního úřadu vyšetřování v Českých Budějovicích, aby věc v 
potřebném rozsahu znovu projednal a rozhodl. 

	Nejvyšší soud České republiky z podnětu podané stížnosti pro porušení 
zákona přezkoumal podle § 267 odst. 1 tr. řádu správnost výroku napadeného 
usnesení a zabýval se rovněž správností postupu řízení, které jeho vydání 
předcházelo. 

	Shledal, že stížnost pro porušení zákona, podaná v neprospěch 
obviněného Ing. J. S. ministrem spravedlnosti České republiky, je důvodná, 
neboť napadeným usnesením k porušení zákona ve směru ministrem spravedlnosti 
vytýkaném skutečně došlo a zákon byl takto porušen ve prospěch obviněného.

	Ministr spravedlnosti České republiky především oprávněně zaujal v 
podaném mimořádném opravném prostředku stanovisko, že plnění zákonné povinnosti 
vyživovat nebo zaopatřovat konkrétní oprávněnou osobu povinným nelze 
kompenzovat nebo nahradit jakýmkoliv plněním v jakékoliv výši a podobě, 
adresovaným jiné oprávněné osobě nebo osobám (a tím méně jakémukoliv adresátovi 
jinému).

	A správně rovněž ministr spravedlnosti ve své argumentaci zdůraznil, že 
za výživné ve smyslu § 213 tr. zák. o trestném činu zanedbání povinné výživy 
nelze považovat příležitostná plnění v době styku povinné osoby s dětmi, která 
mají povahu dárků či jiných podobných plnění, nesměřujících k uspokojování 
odůvodněných potřeb nezletilých dětí ve smyslu § 96 odst. 1 zák. o rodině 
(srov. kupř. č. 17/1997 Sb. rozh. trest.).

	

Přiléhavě ovšem ministr spravedlnosti poukázal i na to, že stížností pro 
porušení zákona napadené rozhodnutí o zastavení trestního stíhání obviněného 
Ing. J. S. bylo vydáno za procesní situace, kdy skutkový stav nebyl reálně 
dostupnými důkazy dostatečně zjištěn a současně konkretizoval důkazy, kterými 
mělo být dokazování přinejmenším ještě doplněno.

	

Tato skutečnost sice nic nemění na shora uvedených závěrech právní povahy, 
objasnění uvedených skutečností však bylo potřebné pro spolehlivý závěr o 
naplnění či nenaplnění materiální podmínky trestnosti činu.

	

	Nejvyšší soud České republiky proto vyslovil porušení zákona ve 
prospěch obviněného Ing. J. S. v ustanovení § 2 odst. 5, odst. 6 tr. řádu, 
mimořádným opravným prostředkem napadené usnesení zrušil, současně zrušil 
všechna případně obsahově navazující rozhodnutí, která takto pozbyla svého 
zákonného podkladu (včetně usnesení státní zástupkyně Okresního státního 
zastupitelství v Českých Budějovicích ze dne 3. 1. 2001, sp. zn. 1 Zt 
1413/2000) a vyšetřovateli Policie České republiky Okresního úřadu vyšetřování 
v Českých Budějovicích přikázal, aby věc v potřebném rozsahu znovu projednal a 
rozhodl.

	

	V dalším řízení bude vyšetřovatel povinen především zjistit odstranit 
shora vytýkanou neúplnost dosavadního dokazování, ověřit aktuální stav věci a 
na podkladě uvedených zjištění, podle potřeby doplněných dalšími aktuálními 
důkazy, plně zákonně ve věci rozhodnout.

	

	Pouze pro úplnost Nejvyšší soud připomíná, že stížnost pro porušení 
zákona byla podána výhradně v neprospěch obviněného Ing. J. S. a Nejvyšší soud 
České republiky takto také při dodržení podmínek uvedených v ustanovení § 272 
odst. 1 tr. řádu porušení zákona vyslovil. V dalším řízení nebude proto žádný z 
orgánů v tomto trestním řízení činných ve vztahu k napadenému usnesení ve 
smyslu § 273 tr. řádu vázán zákazem reformace in peius, a v novém řízení tak 
může dojít i ke změně rozhodnutí v neprospěch obviněného. 

	 

P o u č e n í : Proti tomuto rozhodnutí o stížnosti pro porušení zákona není 
podle § 266 odst. 7 tr. řádu stížnost pro porušení zákona přípustná.

V Brně dne 30. května 2001

Předseda senátu:

JUDr. Zdeněk S o v á k 
