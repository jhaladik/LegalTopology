Soud: Nejvyšší soud

Spisová značka: 11 Tz 117/2005

Datum rozhodnutí: 22.08.2005

Typ rozhodnutí: ROZSUDEK


Heslo: Právní styk s cizinou, Vazba, Přerušení trestního stíhání

Dotčené předpisy: § 448 odst. 1 písm. a) tr. ř., § 173 odst. 1 písm. d) tr. ř., § 72 odst. 1 písm. d) tr. ř.

Kategorie rozhodnutí: B




11 Tz 117/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 22. srpna 
2005     v senátě složeném z předsedy JUDr. Antonína Draštíka a soudců JUDr. 
Karla Hasche    a JUDr. Stanislava Rizmana stížnost pro porušení zákona, kterou 
podal ministr spravedlnosti České republiky ve prospěch obviněného H. b. A. T. 
A. T., proti usnesení Městského soudu v Praze ze dne 19. července 2005, sp. zn. 
8 To 312/2005,   a podle § 268 odst. 1 písm. a), odst. 2 tr. ř., § 269 odst. 2 
tr. ř. a § 271 odst. 1 tr. ř. rozhodl  t a k t o : 

I. Usnesením Městského soudu v Praze ze dne 19. července 2005, sp. zn. 8 To 
312/2005, výrokem pod bodem I., jímž byla zamítnuta stížnost obviněného proti 
usnesení Obvodního soudu pro Prahu 2 ze dne 30. května 2005, sp. zn. 7 T 
30/2005,  byl porušen zákon v ustanoveních § 147 odst. 1 tr. ř. a § 148 odst. 1 
písm. c)    tr. ř., a v řízení, které mu předcházelo v ustanoveních § 2 odst. 1 
tr. ř. a § 72 odst. 3 tr. ř., v neprospěch obviněného H. b. A. T. A. T.

Napadené usnesení se ve výroku pod bodem I. zrušuje.

Zrušuje se též usnesení Obvodního soudu pro Prahu 2 ze dne 30. května 2005, sp. 
zn. 7 T 30/2005.

Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.  

Podle § 271 odst. 1 tr. ř. a § 173 odst. 1 písm. d) tr. ř. se přerušuje trestní 
stíhání obviněného H. b. A. T. A. T., bytem P., L., v trestní věci vedené u 
Obvodního soudu pro Prahu 2 pod sp. zn. 7 T 30/2005, pro skutky uvedené v 
obžalobě Obvodního státního zastupitelství pro Prahu 2 ze dne 30. 3. 2005, sp. 
zn. 2 Zt 402/2004, v nichž jsou spatřovány trestné činy kuplířství podle § 204 
odst. 1, 3 písm. c) tr. zákona ve formě účastenství podle § 10 odst. 1 písm. b) 
tr. zákona, kuplířství podle § 204 odst. 1, 3  písm. c) tr. zákona, pohlavního 
zneužívání podle § 242 odst. 1 tr. zákona, ohrožování výchovy mládeže podle § 
217 odst. 1, 3 písm. b), d) tr. zákona a svádění k pohlavnímu styku podle § 
217a odst. 1, 2 písm. b), c) tr. zákona.  

II. Podle § 72 odst. 1 tr. ř. se obviněný H. b. A. T. A. T., bytem P., L.,  
propouští z vazby na svobodu. 

III. Podle § 268 odst. 1 písm. a) tr. ř. se zamítá stížnost pro porušení zákona 
směřující proti výrokům pod body II. a III. napadeného usnesení. 

Odůvodnění:

Usnesením Obvodního soudu pro Prahu 2 ze dne 30. května 2005, sp. zn. 7 T 
30/2005, byla podle § 72 odst. 3 tr. ř. zamítnuta žádost obviněného H. b. A. T. 
A. T. (dále převážně jen „obviněný T. A. T.“) o propuštění z vazby na svobodu s 
tím, že u něj nadále trvají důvody vazby podle § 67 písm. a), c) tr. ř. Obvodní 
soud své rozhodnutí odůvodnil tím, že obviněný, který je stíhán za zvlášť 
závažné úmyslné trestné činy, je nadále ohrožen přísným trestem, přičemž je 
cizím státním příslušníkem disponujícím finančními prostředky nemalého rozsahu, 
takže by mohl vycestovat do jakékoliv země a vyhýbat se tak trestnímu řízení. S 
ohledem na četnost skutků, pro které je stíhán, a délku doby jejich páchání 
jsou též obavy, že by z jeho strany mohlo dojít k opakování trestné činnosti, 
jež je mu obžalobou kladena za vinu. Obvodní soud přitom neakceptoval 
argumentaci obviněného, která byla podstatným obsahem jeho žádosti o propuštění 
z vazby, spočívající v tvrzení, že trestní stíhání v jeho trestní věci mělo být 
podle § 173 odst. 1 písm. d) tr. ř. přerušeno, když bylo podle § 448 odst. 1 
tr. ř. ministrem spravedlnosti rozhodnuto o předání tohoto trestního stíhání do 
ciziny (do jeho domovského státu) a rozhodnutím Nejvyššího státního 
zastupitelství státu K. bylo toto trestní stíhání převzato. Z  usnesení 
vyplývá, že Obvodní soud pro Prahu 2 neshledal výše uplatňovaný důvod pro 
přerušení trestního stíhání a propuštění obviněného z vazby na svobodu. K jeho 
naplnění je podle obvodního soudu nezbytné, aby návrh na předání trestní věci 
do ciziny po podání obžaloby podal Ministerstvu spravedlnosti příslušný soud  
(tj. v této věci Obvodní soud pro Prahu 2). Takový návrh musí vzniknout 
primárně u orgánu, který v daném stádiu trestní řízení vede, a nikoliv u 
zástupce výkonné moci, či dokonce u orgánu cizího státu. S poukazem na Ústavu a 
Listinu základních práv a svobod nemá po podání obžaloby nikdo jiný než 
příslušný soud oprávnění učinit návrh na předání trestního stíhání do ciziny a 
nikdo jiný nemůže bez takového návrhu soudu o předání rozhodovat. Pokud takové 
rozhodnutí bylo učiněno, je nezpůsobilé vyvolat právní účinky s ním spojené, 
neboť nebyly naplněny zákonné předpoklady pro jeho vydání. Opačný výklad by 
znamenal, že soudní moc není nezávislá, ale že je naopak závislá na moci 
výkonné, či dokonce na rozhodnutích orgánů cizí moci, což je výklad 
nepřijatelný z důvodu své protiústavnosti a nedemokratičnosti. Systematickým, 
logickým a historickým výkladem lze dospět k závěru, že ministr spravedlnosti 
nemůže takto postupovat. Role ministerstva spravedlnosti v řízení o předání 
trestní věci do ciziny je pouze zprostředkovatelská a servisní a nastupuje 
výlučně na základě řádného návrhu soudu na předání trestního řízení. 
Rozhodovací pravomoc je svěřena výlučně českému soudu, před kterým řízení 
probíhá. Žádný orgán státu K. nebyl nikdy Obvodním soudem pro Prahu 2 dožádán o 
převzetí trestního řízení, takže ustanovení § 448 odst. 3 tr. ř. se v 
posuzované věci neuplatní, neboť příslušný orgán státu K. nebyl orgánem 
dožádaného státu oprávněný rozhodnout o převzetí trestní věci. Neústavnost a 
nelogičnost pak vyplývá i z toho, že cizí justiční orgány by mohly bez omezení 
rozhodovat o tom, zda české soudy smí nebo nesmí projednávat věc, v níž je 
obviněn jejich občan. 

Stížnost obviněného proti tomuto usnesení projednal dne 19. července 2005 pod 
sp. zn. 8 To 213/2005 Městský soud v Praze, který rozhodl tak, že:

-I. podle § 148 odst. 1 písm. c) tr. ř. se stížnost zamítá,

-II. podle § 73 odst. 1 písm. a) tr. ř. se záruky nahrazující vazbu nabídnuté 
konzulem státu K. J. R. A.-K., velvyslancem státu K. sídlícím na území SRN, 
bratrem obžalovaného a  podnikateli Ing. D. E. F. a Ing. N. H. nepřijímají,

-III. podle § 73 odst. 1 písm. b) tr. ř. se nepřijímá slib obviněného ze dne 3. 
3. 2005 nahrazující vazbu.

Z odůvodnění tohoto usnesení mimo jiné vyplývá, že stížnostní soud se ztotožnil 
s právními názory soudu prvního stupně. Navíc zjistil, že dosud nebylo 
rozhodnuto o předložených nabídkách záruk nahrazujících vazbu, jakož i o slibu 
obviněného ze dne 3. 3. 2005, a proto v rámci stížnostního řízení rozhodl 
výroky pod body II. a III. o těchto institutech. K opětovně vznesené námitce 
obviněného o nepřípustnosti pokračování v jeho trestním stíhání s ohledem na 
rozhodnutí ministra spravedlnosti ze dne 4. 4.  a 6. 4. 2005 stížnostní soud ve 
shodě s právními závěry soudu prvního stupně zdůraznil, že postup ministra 
spravedlnosti je v rozporu s článkem 38 Listiny základních práv a svobod, tedy 
v rozporu se zásadou, že nikdo nesmí být odňat svému zákonnému soudci, přičemž 
výjimky z této zásady jsou možné jen na základě zákona. Přitom podle trestního 
řádu je rozhodnutí o odnětí věci zákonnému soudci vždy svěřováno soudu. I když 
současně stížnostní soud připouští, že v ustanovení § 448 odst. 1 tr. ř. není 
úloha soudu výslovně uvedena, tak tuto mezeru trestního řádu je nutno 
překlenout výkladem vycházejícím z nálezu Ústavního soudu (č. 239/2005 Sb.), 
jenž hovoří o povinnosti soudce dotvořit právo v případech chybějící zákonné 
úpravy. Podle názoru stížnostního soudu nemůže být soud vyloučen z rozhodování 
ani v řízení o předání trestní věci do ciziny podle § 448 odst. 1 tr. ř., i 
když jeho rozhodovací pravomoc je výslovně stanovena pouze pro předání 
trestního řízení do ciziny na podkladě mezinárodní smlouvy umožňující přímý 
styk justičních orgánů  (§ 448 odst. 2 tr. ř.). Pokud příslušný soud nenavrhne 
předání trestního řízení do ciziny, nemůže Ministerstvo spravedlnosti věc soudu 
odejmout a předat ji do ciziny, neboť v rozporu s článkem 38 Listiny základních 
práv a svobod by tak Ministerstvo spravedlnosti svévolně zasahovalo do 
rozhodování soudu. Poukazuje se též i na právní názor obsažený v Komentáři k 
trestnímu řádu, díl druhý, vydání čtvrté, str. 2086. Dále pak stížnostní soud 
zdůrazňuje, že rozhodnutí ministra spravedlnosti o předání tohoto trestního 
řízení je předčasné, neboť podle § 18 K.ského trestního zákona „bude každý k. 
občan, který spáchal v cizině trestný čin na podkladě tohoto zákona trestán po 
svém návratu do státu K., a to pokud byl trestán příslušným zákonem státu, kde 
spáchal trestný čin.“ V případě obviněného však dosud nedošlo k jeho 
pravomocnému odsouzení. 

Proti tomuto usnesení Městského soudu v Praze podal dne 27. července 2005 
ministr spravedlnosti u Nejvyššího soudu České republiky (dále jen „Nejvyšší 
soud“) stížnost pro porušení zákona ve prospěch obviněného T. A. T. Podle 
názoru stěžovatele byl napadeným usnesením porušen zákon „v ustanoveních § 148 
odst. 1 písm. c), § 149 odst. 1 písm. a) tr. ř. v návaznosti na ustanovení § 67 
písm. a), c), § 73 odst. 1 písm. a), b) tr. ř. v řízení předcházejícím s 
přihlédnutím k § 448 odst. 1, 3 tr. ř. v neprospěch obviněného“ T. A. T. 

V odůvodnění mimořádného opravného prostředku ministr spravedlnosti 
konstatoval, že obviněný T. A. T., občan státu K. je stíhán pro trestné činy  
kuplířství podle § 204 odst. 1, 3 písm. c) tr. zákona ve formě účastenství 
podle § 10 odst. 1 písm. b) tr. zákona, kuplířství podle § 204 odst. 1, 3  
písm. c) tr. zákona, pohlavního zneužívání podle § 242 odst. 1 tr. zákona, 
ohrožování výchovy mládeže podle § 217 odst. 1, 3 písm. b), d) tr. zákona a 
svádění k pohlavnímu styku podle § 217a odst. 1, 2 písm. b), c) tr. zákona, pro 
něž byla u Obvodního soudu pro Prahu 2 dne 31. 3. 2005 na něj podána obžaloba. 
Obviněný se přitom nachází ve vazbě ode dne 16. 9. 2004. 

Dále se v textu stížnosti pro porušení zákona uvádí, že dne 23. 3. 2005 
nejvyšší státní zástupce státu K. požádal ministra spravedlnosti České 
republiky (dále též jen „ministr spravedlnosti“) „o vydání obviněného k 
trestnímu stíhání do státu K.“ s tím, že rozhodl o převzetí trestního stíhání, 
které je proti němu vedeno na území České republiky, a že se současně  
poskytuje záruka vzájemnosti. Ministr spravedlnosti České republiky již dne 4. 
4. 2005 vydal rozhodnutí podle § 448 odst. 1 tr. ř. o předání trestního řízení 
obviněného do státu K. pro trestné činy podle § 242 odst. 1, § 217 odst. 1 
písm. b) a § 204 odst. 1 tr. zák. a dne  6. 4. 2005 pak další rozhodnutí o 
předání této trestní věci do státu K. Dne 7. 4. 2005 bylo trestní stíhání 
obviněného T. A. T. pro skutky uvedené v obžalobě Obvodního státního 
zastupitelství pro Prahu 2 převzato Nejvyšším státním zastupitelstvím státu K. 

Stěžovatel nepokládá za správný postup Obvodního soudu pro Prahu 2, který  přes 
doručení výše uvedených rozhodnutí dne 8. 4. 2005 pokračoval v trestním stíhání 
obviněného, nerespektoval právní stav věci vzniklý na podkladě rozhodnutí 
ministra spravedlnosti o předání trestní věci do ciziny, nepřerušil trestní 
stíhání obviněného a nepropustil jej z vazby. Namísto toho ve věci konal hlavní 
líčení a usnesením ze dne 30. 5. 2005 rozhodl o zamítnutí žádosti obviněného o 
propuštění z vazby. Městský soud v Praze napadeným usnesením jednak podle § 148 
odst. 1 písm. c) tr. ř. zamítl stížnost obviněného jako údajně nedůvodnou, 
jednak nepřijal nabídku institutů umožňujících nahrazení vazby.

Zásadní pochybení Městského soudu v Praze, jakož i Obvodního soudu pro Prahu 2, 
je podle stěžovatele nutno spatřovat v nerespektování rozhodnutí ministra 
spravedlnosti České republiky ze dne 4. 4. a 6. 4. 2005. Poukázal přitom na 
znění ustanovení § 448 odst. 1 tr. ř., jež upravuje fakultativní možnost 
předání trestní věci do ciziny, a to rozhodnutím Ministerstva spravedlnosti 
České republiky (dále též jen „Ministerstvo spravedlnosti“). Poté, co Nejvyšší 
státní zastupitelství státu K. převzalo trestní stíhání svého občana - 
obviněného T. A. T., nebylo možno v trestním řízení na území České republiky 
pokračovat (§ 448 odst. 3 tr. ř.). Podle názoru stěžovatele je nesprávná 
argumentace napadeného usnesení, jakož i usnesení soudu prvního stupně, podle 
níž je podmínkou rozhodnutí Ministerstva spravedlnosti o předání trestní věci 
do ciziny podnět či návrh vzniklý ze strany orgánu, u něhož se aktuálně trestní 
řízení vede (tj. ze strany příslušného procesního soudu). Ministr spravedlnosti 
nepokládá za správný výklad obou soudů, podle něhož v řízení podle § 448 odst. 
1 tr. ř. je Ministerstvo spravedlnosti pouhou servisní organizací. Naopak, 
pokud se právní pomoc mezi Českou republikou a cizím státem (státem K., jak je 
tomu v posuzované věci) uskutečňuje na bezesmluvním podkladě, tak je ministr 
spravedlnosti oprávněn zcela samostatně rozhodnout o předání trestní věci do 
ciziny. Vyplývá to z jeho postavení představitele výkonné moci uskutečňující 
právní styk s cizinou ve věcech trestních. Pouze mezinárodní smlouva může 
přenechat provedení úkonů, jimiž se stát vzdává své suverenity na moc soudní, a 
to na úkor moci výkonné. Postup soudů obou stupňů pokládá za odporující 
platnému znění trestního řádu. Rovněž tak odkaz na Instrukci vydanou 
Ministerstvem spravedlnosti České republiky v únoru 2005 není namístě, neboť 
tato zavazuje toliko soudní orgány a upravuje jejich postup při předání 
trestního stíhání, ale nijak neupravuje postup ministra, resp. Ministerstva 
spravedlnosti v této oblasti. Rovněž tak je nesprávná argumentace soudů 
poukazem na článek 38 odst. 1 Listiny základních práv a svobod. Toto ustanovení 
definuje míru nezadatelné svobody člověka ve vztahu ke státní moci a nikoliv 
naopak. Ustanovení § 448 odst. 1 tr. ř. neobsahuje požadavek, aby rozhodnutí 
Ministerstva spravedlnosti o předání trestního stíhání bylo podmíněno návrhem 
soudu. Soudy se tedy nezabývaly důsledky rozhodnutí ministra spravedlnosti o 
předání trestní věci obviněného T. A. T. do ciziny a pokračovaly v jeho 
trestním stíhání, ačkoliv za této situace a s ohledem na rozhodnutí příslušných 
orgánů státu K. o převzetí této trestní věci, již nebyla dána pravomoc českých 
soudů rozhodovat o věci obviněného T. A. T. Soudy měly přerušit trestní stíhání 
a rozhodnout o propuštění obviněného z vazby, případně i zajistit jeho převzetí 
pověřenými osobami státu K. Protože ministr spravedlnosti byl oprávněn 
rozhodnout o předání této trestní věci jinému státu a tento jiný stát trestní 
stíhání obviněného pro předmětné skutky převzal, tak nemohlo pokračovat trestní 
stíhání obviněného na území České republiky, přičemž rozhodnutí orgánu cizího 
státu už vůbec nelze zpochybňovat. V ustanovení § 448 odst. 1 tr. ř. na rozdíl 
od ustanovení § 448 odst. 2 tr. ř. není nijak zmiňována úloha soudu v řízení o 
předání trestní věci do ciziny.
V závěru stížnosti pro porušení zákona ministr spravedlnosti navrhl, aby 
Nejvyšší soud vyslovil porušení zákona, k němuž došlo jak napadeným usnesením, 
tak v řízení mu předcházejícím, ve výše již citovaných ustanoveních, aby 
napadené usnesení v celém rozsahu zrušil, stejně jako všechna další rozhodnutí 
na toto usnesení obsahově navazující, pokud vzhledem ke změně, k níž došlo 
zrušením, pozbyla podkladu, a aby dále postupoval podle § 270 odst. 1, příp. 
rozhodl sám podle § 271 odst. 1 tr. ř. 
Pověřený zástupce ministra spravedlnosti se v rámci veřejného zasedání konaného 
u Nejvyššího soudu vyjádřil tak, že v plném rozsahu setrvává na podané 
stížnosti pro porušení zákona, kterou pokládá za zcela důvodnou. Podstata 
pochybení obou soudů spočívá v tom, že vycházely z právního názoru, podle něhož 
ministr spravedlnosti po podání obžaloby k soudu  není oprávněn samostatně 
rozhodnout o předání trestní věci do ciziny na podkladě ustanovení § 448 odst. 
1  tr. ř.  Zdůraznil, že ministr spravedlnosti v rámci svého rozhodování 
učiněného podle § 448 odst. 1 tr. ř. může vzít v úvahu i širší otázky, než jen 
otázky trestněprávní, např. otázku reciprocity. To, zda v této věci zvolený 
postup ministra spravedlnosti byl výjimečný či nikoliv není podstatné, neboť 
rozhodující je, že jde o postup opírající se o zákon. Nelze souhlasit se závěry 
obou soudů, že rozhodnutí ministra je neplatné či nicotné, že není nijak 
odůvodněno, že nemá předepsané náležitosti atd. 
Obviněný H. b. A. T. A. T. se k podané stížnosti pro porušení zákona vyjádřil 
prostřednictvím svého obhájce ve veřejném zasedání tak, že se k ní připojuje a 
souhlasí s její argumentací. Zdůraznil, že v posuzované věci mělo být 
akceptováno nezpochybnitelné rozhodnutí ministra spravedlnosti České republiky 
o předání jeho trestní věci do ciziny, jakož i rozhodnutí státu K. obviněného 
T. A. T. jako svého občana trestně stíhat za trestnou činnost spáchanou na 
území České republiky v rozsahu podané obžaloby. Soudy měly přerušit jeho 
trestní stíhání a propustit jej z vazby na svobodu. Zdůraznil, že rovněž využil 
svého oprávnění, když v souladu s Listinou základních práv a svobod se vyjádřil 
k předání trestní věci do svého domovského státu - do státu K., a to tak, že s 
tímto postupem výslovně souhlasil. Proto pokládá stížnost pro porušení zákona 
za zcela důvodnou.
K podané stížnosti pro porušení zákona se vyjádřilo též Nejvyšší státní 
zastupitelství České republiky, a to jednak písemně, jednak v rámci veřejného 
zasedání prostřednictvím státního zástupce činného u Nejvyššího státního 
zastupitelství. V obšírném písemném vyjádření Nejvyšší státní zastupitelství 
zdůrazňuje, že stížnost pro porušení zákona je nedůvodná, resp. pokud směřuje 
proti výrokům II. a III. napadeného usnesení je otázkou, zda je přípustná s 
ohledem na pochybnosti stran právní moci této části napadeného usnesení. Proto 
navrhuje její  zamítnutí podle  § 268 odst. 1 písm. a), c) tr. ř. 
Podle názoru Nejvyššího státního zastupitelství je postup ministra 
spravedlnosti v této věci v  rozporu se zákonem. Ministr spravedlnosti si 
dostatečně neuvědomil rozdíl mezi extradičním řízením a řízením o předávání 
trestní věci do ciziny, a tyto zcela rozdílné typy řízení v mnoha směrech 
účelově směšuje, a to jak v rozhodnutích ze dne 4. 4. a 6. 4. 2005, tak v 
podané stížnosti pro porušení zákona. Ministr spravedlnosti si neujasnil, zda 
se jedná o předání věci nebo o vydání obviněného, rozhodoval bez jakékoliv 
znalosti věci a hrubým způsobem tak zasáhl do výkonu nezávislé soudní moci 
rozhodnutím, k němuž jej zákon vůbec neopravňoval, resp. jež nemohl učinit sám 
bez návrhu příslušného soudu. Nejvyšší státní zastupitelství poté provedlo  
historický exkurz vývoje právní úpravy řízení o předání trestní věci do ciziny 
se závěrem, že jak předchozí právní úprava, tj. právní úprava účinná do 31. 10. 
2004, tak i platné znění § 448 odst. 1 tr. ř. vždy respektovaly zásadu, že o 
možnosti naplnění účelu trestního řízení v  České republice po podání obžaloby 
rozhoduje soud, přičemž Ministerstvo spravedlnosti pouze zprostředkovalo tuto 
formu právního styku s cizinou, ale nikdy o předání trestní věci do ciziny samo 
o sobě nerozhodovalo. Pokud v ustanovení § 448 odst. 1 tr. ř. není zmiňována 
úloha soudu, tak toto ustanovení nelze vytrhávat z kontextu právního řádu České 
republiky, zejména z příslušných ustanovení  trestního řádu a z předpisů 
ústavního práva. Poukazuje na principy legality a oficiality trestního řízení v 
České republice, z nichž lze dovodit, že k předání trestního řízení nemůže 
dojít v situaci, jestliže by nebyl naplněn účel trestního řízení. Posouzení 
této otázky je po podání obžaloby výlučně v kompetenci procesního soudu. 
Ministerstvo spravedlnosti tak nemůže v tomto stádiu řízení předat trestní věc 
do ciziny z vlastní iniciativy. Dále se rozhodnutí ministra spravedlnosti 
vytýká, že o předání trestní věci do ciziny se žádné formální rozhodnutí 
nevydává, neboť se jedná o akt zprostředkování právní pomoci, přičemž podle 
Aprobačního řádu Ministerstva spravedlnosti, jenž je přílohou č. III. 
organizačního řádu Ministerstva spravedlnosti je tato činnost svěřena řediteli 
příslušného odboru. Zdůrazňují se i praktické problémy v případech, kdy 
obviněný se nachází ve vazbě v České republice, přičemž po předání trestní věci 
do ciziny musí dojít k přerušení trestního stíhání a k propuštění obviněného z 
vazby na svobodu, takže by nemohlo ani dojít k fyzickému předání obviněného 
cizímu státu, takže v těchto případech je předání trestní věci do ciziny 
prakticky vyloučeno. Postup ministra spravedlnosti není v souladu s článkem 38 
odst. 1 věta první Listiny základních práv a svobod a rovněž tak odporuje 
článku 90 věta druhá Ústavy České republiky a článku 40 odst. 1 Listiny 
základních práv a svobod. Pokud ministr spravedlnosti rozhodl bez vědomí soudu 
o předání trestní věci, tak zmařil rozhodování soudu o vině a trestu, které 
Ústava svěřuje soudu, což lze pokládat za bezprecedentní zásah moci výkonné do 
moci soudní. V závěru vyjádření Nejvyššího státního zastupitelství se 
zdůrazňuje, že ministr spravedlnosti po podání obžaloby není oprávněn 
samostatně rozhodovat o předání trestního řízení do ciziny a nemůže tedy bez 
iniciativy soudu trestní věc do ciziny předat. Předmětná rozhodnutí ministra 
spravedlnosti o předání trestní věci obviněného T. A. T. do ciziny jsou 
nicotným právním aktem, který nikoho nezavazuje a nikdo jej není povinen 
akceptovat. Takový akt není tedy schopen vyvolat jakékoliv právní účinky. Zcela 
libovolné rozhodování ministra spravedlnosti je v rozporu i s principem 
vzájemné kontroly mocí ve státě. Akt ministra spravedlnosti nelze pak pokládat 
ani za žádost o převzetí trestního stíhání obviněného, a tedy nenastala 
situace, že by Česká republika se stala stranou dožadující a k. stát stranou 
dožádanou ve smyslu podmínek aplikace § 448 odst. 3 tr. ř. V posuzované věci 
tak nedošlo k tomu, že  na podkladě rozhodnutí ministra spravedlnosti a 
rozhodnutí příslušného orgánu státu K. vznikla situace, v níž soudy České 
republiky neměly pravomoc rozhodovat posuzovanou trestní věc. Naopak soudy obou 
stupňů důvodně nerespektovaly nulitní akt ministra spravedlnosti, pokud v 
souladu s právním řádem rozhodovaly o vazbě obviněného. Ve vyjádření se rovněž 
poukazuje na dosavadní ustálenou praxi jak Ministerstva spravedlnosti, tak 
Nejvyššího státního zastupitelství při předávání trestního řízení do ciziny, 
kdy podle statistických přehledů Ministerstvo spravedlnosti dosud ani v jednom 
případě nepostupovalo v řízení o předání trestní věci do ciziny bez návrhu 
soudu a ani v jednom případě nebylo vydáno formální rozhodnutí podepsané přímo 
ministrem spravedlnosti. Jediná zjištěná výjimka je právě v této posuzované 
věci. Ve vyjádření se rovněž navrhuje provedení důkazů přečtením připojených 
zpráv. 
V rámci veřejného zasedání přítomný státní zástupce činný u Nejvyššího státního 
zastupitelství zcela setrval na písemném vyjádření Nejvyššího státního 
zastupitelství, blíže jej rozvedl, přičemž v závěru opět zdůraznil, že ministr 
spravedlnosti ve stádiu soudního řízení není oprávněn rozhodovat o předání 
trestního řízení do ciziny bez vědomí soudu, a  proto jeho rozhodnutí je třeba 
pokládat za nicotné. Navrhl, aby Nejvyšší soud podanou stížnost pro porušení 
zákona zamítl dílem jako nepřípustnou, dílem jako nedůvodnou (ve vztahu k 
výroku I. napadeného usnesení). 
Nejvyšší soud v posuzované věci dospěl k následujícím závěrům:
Ustanovení § 266 odst. 1 tr. ř. zakládá oprávnění ministra spravedlnosti podat 
stížnost pro porušení zákona u Nejvyššího soudu mimo jiné proti pravomocnému 
rozhodnutí soudu, jímž byl porušen zákon nebo které bylo učiněno na podkladě 
vadného postupu řízení. 
Předtím než Nejvyšší soud postupem podle § 267 odst. 3 tr. ř. přezkoumal na 
podkladě podané stížnosti pro porušení zákona zákonnost a odůvodněnost těch 
výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, tak s ohledem na ustanovení § 266 odst. 1 tr. ř. se musel 
zabývat otázkou, zda stížností pro porušení zákona napadené usnesení  skutečně 
nabylo právní moci, popřípadě v jakých výrocích (oddělitelných částech). 
Základním předpokladem přípustnosti stížnosti pro porušení zákona totiž je, že 
napadené rozhodnutí již nabylo právní moci. Přitom podání stížnosti pro 
porušení zákona proti usnesení nebrání skutečnost, že nejsou v právní moci 
všechny výroky napadeného usnesení, jímž bylo rozhodnuto o více věcech. Ve 
vztahu k posuzované věci je tento předpoklad přípustnosti tohoto mimořádného 
opravného prostředku naplněn toliko částečně. Ministr spravedlnosti totiž 
podanou stížností pro porušení zákona napadl usnesení Městského soudu v Praze 
ze dne 19. července 2005, sp. zn. 8 To 312/2005, v celém rozsahu. Přitom podle 
poučení obsaženého v tomto usnesení je proti výrokům uvedeným pod body II. a 
III.  přípustná stížnost ve lhůtě tří dnů od jeho doručení. Z obsahu spisu 
vyplývá, že napadené usnesení bylo doručeno obviněnému T. A. T. dne 1. 8. 2005, 
jeho obhájci JUDr. J. L. rovněž dne 1. 8. 2005 a Obvodnímu státnímu 
zastupitelství pro Prahu 2 dne 28. 7. 2005. Dále z obsahu spisu vyplývá (viz č. 
l. 1152), že obviněný proti tomuto usnesení podal dne 1. 8. 2005 stížnost, o 
které dosud nebylo rozhodnuto. Lze tak uzavřít, že napadené usnesení ve 
výrocích pod body II. a III., jimiž Městský soud v Praze rozhodoval v postavení 
soudu prvního stupně o institutech nahrazujících vazbu, dosud nenabylo právní 
moci. Jestliže stížnost pro porušení zákona směřovala též proti těmto 
oddělitelným výrokům napadeného usnesení, jímž bylo rozhodováno o více věcech, 
bylo nutno učinit závěr, že v tomto rozsahu je stížnost pro porušení zákona 
nepřípustná. Tento závěr se pak promítl ve výroku tohoto rozsudku pod bodem 
III., jímž Nejvyšší soud podle § 268 odst. 1 písm. a) tr. ř. v tomto směru 
podanou stížnost pro porušení zákona jako nepřípustnou zamítl.  
Pokud stížnost pro porušení zákona směřovala proti výroku I. napadeného 
usnesení, tak směřovala proti již pravomocnému výroku /srov. též § 140 odst. 1 
písm. a), odst. 3 tr. ř./, přičemž skutečnost, že toto rozhodnutí nebylo ke dni 
podání stížnosti pro porušení zákona ještě doručeno oprávněným osobám, nebyla 
překážkou podání stížnosti pro porušení zákona (srov. rozhodnutí č. 2/1986 –23, 
Bulletin býv. NS ČSR).  
Nejvyšší soud pak při splnění své přezkumné činnosti vyplývající z ustanovení § 
267 odst. 3 tr. ř. shledal podanou stížnost pro porušení zákona v této části 
důvodnou. 
Je třeba připomenout, že stížností pro porušení zákona bylo napadeno usnesení 
Městského soudu v Praze jako soudu druhého stupně, který podle § 148 odst. 1 
písm. c) tr. ř. jako nedůvodnou zamítl  stížnost obviněného proti usnesení 
Obvodního soudu pro Prahu 2, jenž v prvním stupni zamítl žádost obviněného o 
propuštění z vazby ve smyslu ustanovení § 72 odst. 3 tr. ř. 
S ohledem na obsah a důvody podané stížnosti pro porušení zákona, jakož i s 
přihlédnutím k uplatněné argumentaci obou soudů a Nejvyššího státního 
zastupitelství, lze již na tomto místě zmínit některá dotčená v úvahu 
přicházející ustanovení  právních předpisů.
Podle článku 90 věta druhá Ústavy České republiky (č. 1/1993 Sb. ve znění 
pozdějších ústavních předpisů – dále jen „Ústava“) platí, že pouze soud 
rozhoduje o vině a trestu za trestné činy (srov. též čl. 40 odst. 1 Listiny 
základních práv a svobod – č. 2/1993 Sb. – dále převážně jen „Listina“ nebo 
„Listina základních práv a svobod“). Podle článku 82 odst. 1 Ústavy jsou soudci 
při výkonu své funkce nezávislí a jejich nestrannost nesmí nikdo ohrožovat. 
Článek 36 odst. 1 Listiny základních práv a svobod zabezpečuje, aby se každý 
mohl domáhat stanoveným postupem svého práva u nezávislého a nestranného soudu, 
přičemž podmínky a podrobnosti upravuje zákon (odst. 4 tohoto ustanovení 
Listiny). Článek 38 odst. 1 Listiny stanoví, že nikdo nesmí být odňat svému 
zákonnému soudci, přičemž příslušnost soudu i soudce stanoví zákon.
Podle jedné ze stěžejních zásad českého trestního řízení (§ 2 odst. 1 tr. ř.) 
nikdo nesmí být stíhán jinak než ze zákonných důvodů a způsobem, který stanoví 
tento zákon. 
Podle § 72 odst. 1 tr. ř.  jsou všechny orgány činné v trestním řízení  (tedy i 
soud) povinny průběžně zkoumat, zda důvody vazby trvají nebo se nezměnily; o 
případné žádosti obviněného o propuštění z vazby je soud povinen neodkladně 
(nejpozději do pěti pracovních dnů) rozhodnout (§ 72 odst. 3 tr. ř.). Proti 
rozhodnutí o vazbě je přípustná stížnost (§ 74 odst. 1 tr. ř. ), přičemž orgán 
rozhodující o této stížnosti je povinen v souladu s ustanovením § 147 odst. 1 
tr. ř. přezkoumat jak správnost všech výroků napadeného usnesení, proti nimž 
může stěžovatel podat stížnost, tak řízení předcházející napadenému usnesení. 
Podle § 148 odst. 1 písm. c) tr. ř. orgán rozhodující o stížnosti ji zamítne 
jen tehdy, není-li důvodná. 
Podle § 448 odst. 1 písm. a) tr. ř. /od případu upraveného pod písm. b) tohoto 
ustanovení lze v posuzované věci sice odhlédnout, neboť se týká situace, kdy ke 
spáchání trestného činu cizincem došlo mimo území České republiky, nicméně v 
zájmu stručnosti bude dále zpravidla citováno ustanovení § 448 odst. 1 tr. ř. 
bez dalšího rozlišování/ platí, že je-li vedeno trestní řízení pro trestný čin 
spáchaný na území České republiky a z jeho spáchání je podezřelá osoba, která 
je občanem cizího státu, může Nejvyšší státní zastupitelství (oprávněním 
Nejvyššího státního zastupitelství se toto rozhodnutí dále zabývat nebude, 
neboť v posuzovaném případě se jedná o řešení problematiky věci nacházející se 
již v soudním stádiu řízení) a po podání obžaloby Ministerstvo spravedlnosti 
České republiky předat trestní řízení příslušnému orgánu cizího státu, jehož je 
osoba podezřelá ze spáchání tohoto trestného činu občanem. 
Naproti tomu podle § 448 odst. 2 tr. ř., pokud tak stanoví vyhlášená 
mezinárodní smlouva, kterou je Česká republika vázána, může předat trestní 
řízení do cizího státu soud (v přípravném řízení státní zástupce).
Podle § 448 odst. 3 tr. ř. rozhodl-li orgán dožádaného státu o převzetí 
trestního řízení, nelze na území České republiky pokračovat v trestním řízení 
pro trestný čin, pro který bylo trestní řízeno předáno, nebo nařídit výkon 
trestu uloženého za čin, pro který bylo trestní řízení předáno. 
Podle ustanovení § 448 odst. 4 tr. ř. mohou orgány České republiky pokračovat v 
trestním řízení, jestliže dožádaný stát oznámí, že ve věci nebude konat řízení, 
že v řízení nebude pokračovat nebo dodatečně odvolá své rozhodnutí o převzetí 
trestního řízení.
Podle § 173 odst. 1 písm. d) tr. ř. ve spojení s ustanovením § 224 odst. 1 tr. 
ř., popř. s ustanovením § 188 odst. 1 písm. d) tr. ř.  platí, že soud přeruší 
trestní stíhání, navrhuje-li se mimo jiné předání trestního stíhání do ciziny. 
Podle odstavce 2) tohoto ustanovení je nutno před rozhodnutím o přerušení 
trestního stíhání učinit vše, čeho je třeba k zabezpečení úspěšného provedení 
trestního stíhání. 
V Instrukci Ministerstva spravedlnosti České republiky dne 23. února 2005, č. 
j. 81/2002-MO-J/142, o postupu soudů ve styku s cizinou ve věcech trestních, je 
postup soudů při předávání trestního řízení do ciziny upraven v § 51 až § 55. 
Jsou zde popsány především obsahové náležitosti návrhu, který činí soud vůči 
ministerstvu, jestliže se jedná  o  předání ve smyslu § 448 odst. 1 tr. ř., 
přičemž Instrukce nevylučuje tento postup ani v případě, když se obviněný 
nachází na území České republiky (srov. § 52).
Na základě dokazování provedeného v  řízení před Nejvyšším soudem bylo ze zpráv 
Ministerstva spravedlnosti, odboru mezinárodního, ze dne 15. 8. a 17. 8. 2005 
zjištěno, že v době po vydání rozhodnutí ministra spravedlnosti o předání 
trestní věci obviněného T. A. T. do státu K. ze dne 6. 4. 2005 došlo ze strany 
soudů k podání návrhů na předání trestní věci do ciziny celkem v 15 případech, 
přičemž Ministerstvo spravedlnosti postupovalo vždy tak, že dopisem ředitele 
mezinárodního odboru byl příslušný orgán cizího státu neformálně požádán o 
převzetí trestní věci. Žádné formální rozhodnutí ministra nebylo vydáváno a 
rovněž tak nebyl zjištěn žádný případ, že trestní věc byla do ciziny předávána 
bez iniciativy (bez návrhu) soudu. Obdobné zjištění vyplývá z  téhož sdělení 
Ministerstva spravedlnosti ohledně praxe ministerstva v této oblasti od roku 
1993. V žádném z případů  předání trestní věci do ciziny tedy nebylo dosud 
postupováno takovým způsobem jako v posuzované věci, tzn. nikdy nedošlo k 
vydání formálního rozhodnutí ministrem spravedlnosti a nikdy nedošlo k předání 
věci do ciziny bez součinnosti s příslušným soudem. Z Aprobačního řádu 
Ministerstva spravedlnosti bylo zjištěno, že v kompetenci ředitele odboru 
mezinárodního práva a právních vztahů je mimo jiné předávání trestního řízení 
do ciziny (viz příloha III. k organizačnímu řádu Ministerstva spravedlnosti č. 
j. 39/2005-SOPZ-OS). Ze zprávy ředitelky mezinárodního odboru Nejvyššího 
státního zastupitelství v Brně ze dne 16. 8. 2005, sp. zn. 5 Nz 21/2005, 
vyplývá, že v praxi Nejvyššího státního zastupitelství bylo v oblasti předávání 
trestní věci do ciziny v přípravném řízení vždy postupováno tak, že Nejvyšší 
státní zastupitelství obdrželo žádost příslušného dozorového státního zástupce, 
na jejímž podkladě činilo příslušné úkony k předání trestní věci do ciziny. 
Stížnost pro porušení zákona sice směřuje „toliko“ proti usnesení, jímž bylo 
rozhodováno o žádosti obviněného o propuštění z vazby, avšak z jejího obsahu a 
uplatněné  argumentace, jakož i z obsahu rozhodnutí soudu prvního a druhého 
stupně, a z vyjádření obviněného a Nejvyššího státního zastupitelství, je 
zřejmé, že podstatou sporu, který je předmětem rozhodování Nejvyššího soudu je 
řešení problematiky poněkud jiné, a to:  zda soudy vůbec mohly rozhodovat o 
trvání vazby obviněného T. A. T. za situace, kdy ministr spravedlnosti rozhodl 
o předání jeho trestní věci do ciziny a cizí stát toto trestní stíhání převzal, 
zda ministr spravedlnosti byl oprávněn tuto věc předat do ciziny, zda jeho 
rozhodnutím vznikly účinky spočívající ve vytvoření právního stavu, který 
vylučoval pokračovat v dalším omezení osobní svobody  obviněného H. b. A. T. A. 
T. na území České republiky, a to vše bez ohledu na to, zda u obviněného jinak 
existovaly vazební důvody opodstatňující trvání jeho vazby. Jinak také řečeno, 
zda s ohledem na toto rozhodnutí ministra spravedlnosti vůbec mohlo pokračovat 
trestní stíhání obviněného na území České republiky, když příslušný orgán 
cizího státu (tj. Nejvyšší státní zastupitelství státu K., jehož je obviněný 
občanem) rozhodl o převzetí této trestní věci k trestnímu stíhání. Jen zdánlivě 
se tak jedná o posouzení otázky důvodnosti dalšího trvání vazby obviněného T. 
A. T. ve vztahu k jeho žádosti o propuštění z vazby na svobodu, ovšem ve 
skutečnosti je tato otázka hodnocena z pohledu vzniku a existence právních 
důsledků vyplývajících z  rozhodnutí ministra spravedlnosti o předání jeho 
trestní věci do ciziny, a  tedy v návaznosti na to, zda bylo možno pokračovat v 
jeho trestním stíhání, zda toto nemělo být obligatorně přerušeno a zda tak 
vůbec může trvat vazba tohoto obviněného na území České republiky.  
Je třeba ovšem už předem na tomto místě zdůraznit, že předmětem přezkumné 
činnosti Nejvyššího soudu nebylo samotné rozhodnutí ministra spravedlnosti ze 
dne 4. 4., resp. 6. 4. 2005, tj. přezkum zákonnosti tohoto rozhodnutí, 
posuzování jeho věcné správnosti či odůvodněnosti. Rozhodnutí ministra 
spravedlnosti totiž ani není (a nemůže být) rozhodnutím předpokládaným 
ustanovením § 266 odst. 1 tr. ř. (nejde o rozhodnutí soudu ani státního 
zástupce), jež podléhá přezkumu v rámci řízení o stížnosti pro porušení zákona.
V rámci stručné rekapitulace dosavadního průběhu trestního řízení v posuzované 
věci je třeba uvést, že dne 31. 3. 2005 byla u Obvodního soudu pro Prahu 2 
podána obžaloba (č. l. 626) na obviněného H. b. A. T. A. T. (a na další 3 
spoluobviněné), a to pro trestné činy kuplířství podle § 204 odst. 1, 3 písm. 
c) tr. zák. ve formě účastenství podle § 10 odst. 1 písm. b) tr. zák., 
kuplířství podle § 204 odst. 1, 3 písm. c) tr. zák. v souběhu s trestnými činy 
pohlavního zneužívání podle § 242 odst. 1, 3 písm. b), d) tr. zák., „ohrožování 
výchovy mládeže“ podle § 217 odst. 1, 3 písm. b), d) tr. zák. a svádění k 
pohlavnímu styku podle § 217a odst. 1, 2 písm. b), c) tr. zák., jichž se měl 
dopustit skutky podrobně popsanými pod body I. a II.1-15, podrobně popsanými v 
žalobním návrhu. Obviněný T. A. T. se přitom nacházel ve vazbě, do níž byl vzat 
již v rámci přípravného řízení, a to usnesením Obvodního soudu pro Prahu 2 ze 
dne 16. 9. 2004, sp. zn. 1 Nt 203/2004, ve spojení s usnesením Městského soudu 
v Praze ze dne 27. 10. 2004, sp. zn. 44 To 716/2004, a to s účinností od 14. 9. 
2004, kdy také bylo vůči němu zahájeno trestní stíhání (viz č. l. 8, 45, 186 – 
188 spisu). 
Na podkladě výše uvedené obžaloby bylo konáno hlavní líčení, které vedlo dne 
30. 5. 2005 k vyhlášení rozsudku Obvodním soudem pro Prahu 2, č. j. 7 T 
30/2005-984, jímž byl obviněný T. A. T. uznán vinným v rozsahu podané obžaloby, 
za což mu byl uložen nepodmíněný trest odnětí svobody v trvání třiceti měsíců s 
výkonem ve věznici s dozorem a trest vyhoštění. Uvedený rozsudek dosud nenabyl 
právní moci, neboť byl napaden odvoláním jak ze strany obviněného T. A. T., tak 
státního zástupce. 
Dále je nutno konstatovat, že dne 6. 4. 2005 vydal ministr spravedlnosti ČR pod 
č. j. 2404/2004-MO-M/20 rozhodnutí, jímž ve smyslu § 448 odst. 1 tr. ř. 
rozhodl, že trestní řízení vedené u Obvodního soudu pro Prahu 2 pod sp. zn. 7 T 
30/2005 proti obviněnému T. A. T., občanu státu K., pro trestné činy uvedené v 
obžalobě Obvodního státního zastupitelství pro Prahu 2 ze dne 30. 3. 2005, sp. 
zn. 2 Zt 402/2004, kterých se dopustil jednáním popsaným v této obžalobě, se 
předává příslušnému orgánu státu K. (srov. č. l. 654 spisu). Tomuto rozhodnutí 
předcházelo jiné rozhodnutí ministra spravedlnosti v této věci ze dne 4. 4. 
2005, č. j. 2404/2004-MO-M/18, jímž ministr rovněž rozhodl o předání trestního 
řízení obviněného T. A. T. postupem podle § 448 odst. 1 tr. ř., ovšem jen  pro 
trestné činy pohlavního zneužívání podle § 242 odst. 1 a ohrožování mravní 
výchovy mládeže podle § 217 odst. 1 písm. b) tr. zák. a kuplířství podle § 204 
odst. 1 tr. zák. příslušnému orgánu státu K. 
Dále je třeba připomenout, že na č. l. 647 spisu je založeno rozhodnutí 
Nejvyššího státního zastupitelství státu K. podepsané jeho nejvyšším státním 
zástupcem ze dne 23. 3. 2005, kterým stát K. oznamuje Ministerstvu 
spravedlnosti České republiky své rozhodnutí převzít trestní věc svého státního 
občana, pana H. b. A. T. A. T., pro trestné činy, pro které je stíhán v České 
republice, a to  ve smyslu ustanovení § 448 tr. ř. V tomto rozhodnutí se mimo 
jiné poukazuje na to, že obviněný T. A. T. je k. státem stíhán dle K.ského 
trestního zákona č. 11/2004 pro tytéž skutky, kvůli kterým bylo zahájeno 
trestní stíhání v České republice, přičemž součástí tohoto rozhodnutí je i 
citace příslušných ustanovení k. trestního zákona, včetně trestních sazeb v 
úvahu přicházejících trestných činů podle k. práva. Z těchto ustanovení je 
třeba uvést, že podle § 18 K.ského trestního zákona „bude každý k. občan, který 
spáchal v cizině trestný čin v rozsahu tohoto zákona trestán po jeho návratu do 
státu K. podle příslušného paragrafu, a to pokud byl trestán příslušným zákonem 
státu, kde spáchal tento čin“. Rozhodnutí je odůvodněno též tím, že k. orgány 
mohou ve vztahu k obviněnému v předmětné věci lépe využít znalosti kulturně 
politického prostředí státu, jehož je obviněný státním občanem a jež zřejmě 
mělo zásadní vliv na utváření jeho názorů a na jeho jednání. Stát K. se v tomto 
rozhodnutí také zavazuje k řádnému a urychlenému provedení předmětného 
trestního stíhání a k informování české strany o tomto stíhání. Proto k. stát 
žádá „o vydání rozhodnutí o vydání dožádané osoby k trestnímu stíhání do K.“ s 
tím, že formou tohoto prohlášení poskytuje též záruku principu vzájemnosti při 
posuzování obdobné žádosti ze strany orgánů České republiky. Na č. l. 671 spisu 
je obsažen dodatek k tomuto rozhodnutí ze dne 7. 4. 2005, v němž stát K. znovu 
opakuje, že z jeho strany došlo k převzetí trestního řízení v této věci s tím, 
že bude pokračovat v řízení vůči obviněnému T. A. T. v rozsahu podané obžaloby, 
přičemž jsou v tomto rozhodnutí již konkretizovány jednotlivé trestné činy a 
skutky. Rovněž je zde opakováno ujištění, že jde o trestné činy trestné i podle 
k. trestního zákona, přičemž je učiněno prohlášení, že „stát K. podle § 448 
odst. 3 českého trestního řádu přebírá tuto trestní věc k řízení ve státu K.“ 
Obdobné údaje jsou pak obsaženy v dalším rozhodnutí (prohlášení) státu K. na č. 
l. 858. Rozhodnutí o převzetí předmětného trestního řízení obviněného T. A. T. 
jsou obsahem i dalších dokumentů vydaných Nejvyšším státním zastupitelstvím 
státu K. – jedná se o rozhodnutí o převzetí trestního řízení ze dne 1. 6. 2005 
a ze dne 29. 6. 2005 (č. l. 1096, 1114 spisu), v nichž se kromě jiného uvádí, 
že stát K. na základě rozhodnutí ministra spravedlnosti České republiky ze dne  
4. 4.  a 6. 4. 2005 rozhodl o převzetí trestního řízení v této věci, že 
pokračuje v trestním řízení v rozsahu obžaloby ve vztahu k obviněnému T. A. T. 
a že v případě jeho odsouzení v K. mu nebude uložen přísnější trest, než jaký 
mu hrozil v České republice. 
Z obsahu spisu dále vyplývá, že obviněný T. A. T. dne 11. 4. 2005 v přítomnosti 
svého obhájce výslovně prohlásil, že souhlasí s předáním této své trestní věci 
do K. na základě rozhodnutí ministra spravedlnosti (č. l. 676, 678 spisu). 
Jak bylo shora již uvedeno, podstatné pro závěr o zákonnosti napadeného 
usnesení a důvodnosti podané stížnosti pro porušení zákona je řešení otázky, 
zda vůbec bylo možno obviněného T. A. T. držet ve vazbě poté co, jednak ministr 
spravedlnosti České republiky dne 6. 4. 2005 vydal výše již citované rozhodnutí 
o předání této trestní věci obviněného T. A. T. státu K., jednak příslušné k. 
orgány učinily rozhodnutí o převzetí trestního stíhání tohoto svého státního 
občana. Jinak také řečeno, zda ministr spravedlnosti byl oprávněn toto 
rozhodnutí vůbec učinit a zda tedy má ve vztahu k trestnímu stíhání obviněného 
T. A. T. zákonem předpokládané právní účinky /srov. § 448 odst. 3 tr. ř., § 173 
odst. 1 písm. d) tr. ř./. Obsahem přezkumné činnosti Nejvyššího soudu v tomto 
řízení tak primárně nebylo posouzení skutečnosti, zda u obviněného jsou dány 
důvody opodstatňující jeho další trvání vazby (tedy zda je u něj dán důvod tzv. 
útěkové vazby, popř. tzv. předstižné vazby, jak je konstatováno v napadeném 
usnesení, či zda jsou splněny podmínky pro další trvání jeho vazby z hlediska 
časových limitů pro omezení jeho osobní svobody vazbou ve smyslu ustanovení § 
71 tr. ř. atd.).
Především je třeba zdůraznit, že současné znění ustanovení § 173 odst. 1 písm. 
d) tr. ř., tj. s účinností od 1. 7. 2004, po novele provedené zákonem č. 
283/2004 Sb., zakotvuje obligatorní postup soudu spočívající v  přerušení 
trestního stíhání „ …navrhuje-li se předání trestního stíhání do ciziny“. Již 
samotný návrh na předání trestního stíhání je tak důvodem pro obligatorní 
přerušení trestního stíhání. Jestliže je trestní stíhání přerušeno, pak z 
povahy věci vyplývá, že v době přerušení trestního stíhání nemůže být obviněný 
držen ve vazbě, neboť nekoná-li se trestní stíhání, nemůže trvat ani vazba jako 
opatření zajišťující osobu obviněného pro potřeby probíhajícího trestního 
stíhání. Proto logickým důsledkem rozhodnutí o přerušení trestního stíhání je 
současné rozhodnutí o propuštění obviněného z vazby (§ 72 odst. 1 tr. ř.). 
Oproti dřívější úpravě ustanovení § 173 odst. 1 písm. d) tr. ř. je zde změna v 
tom, že podle předchozí právní úpravy se k obligatornímu přerušení trestního 
stíhání přistoupilo  poté, když trestní stíhání bylo do ciziny již předáno. 
Teprve po realizaci předání trestního stíhání cizímu státu došlo k přerušení 
trestního stíhání. 
Stejně tak je třeba se blíže zabývat rozborem vývoje právní úpravy ohledně 
vlastních ustanovení o předání trestní věci (trestního řízení) do ciziny. 
Předání trestní věci do ciziny bylo do trestního řádu zakotveno jeho novelou 
provedenou zákonem č. 178/1990 Sb. s účinností od 1. 7. 1991, v § 383b 
následujícího znění: „Je-li proti státnímu občanu cizího státu vedeno trestní 
stíhání pro trestný čin spáchaný na území České a Slovenské Federativní 
Republiky, může Generální prokuratura České a Slovenské Federativní Republiky a 
po podání obžaloby ministerstvo spravedlnosti předat trestní stíhání 
příslušnému orgánu cizího státu, jehož je obviněný státním občanem.“ 
Toto ustanovení bylo pozměněno novelou trestního řádu zákonem č. 265/2001 Sb. 
(pomine-li se např. změna vyplývající ze zániku ČSFR) s účinností od 1. 1. 
2002, a to do podoby účinné až do 31. 10. 2004. Podle § 383b odst. 1 tr. ř. v 
tomto znění platilo, že pokud je proti státnímu občanu cizího státu vedeno 
trestní stíhání pro trestný čin spáchaný na území České republiky, může 
Nejvyšší státní zastupitelství a po podání obžaloby Ministerstvo spravedlnosti 
předat trestní stíhání příslušnému orgánu cizího státu, jehož je obviněný 
státním občanem. Podle odstavce 2 tohoto ustanovení v případech, kdy se nachází 
„ …obviněný ve státě, kterému se předává trestní stíhání, rozhodne o předání 
soud a v přípravném řízení státní zástupce“. 
Znovu je třeba připomenout, že současná právní úprava institutu předání 
trestního řízení s účinností od 1. 11. 2004 ve znění provedeném novelou č. 
539/2004 Sb. je obsažena toliko v § 448 tr. ř., který je zařazen do oddílu 
šestého, hlavy dvacáté páté, části čtvrté trestního řádu, která obsahuje úpravu 
„některých úkonů souvisejících s trestním řízením“. Ve smyslu ustanovení § 448 
odst. 1 písm. a) tr. ř. tedy platí, že je-li vedeno trestní řízení pro trestný 
čin spáchaný na území České republiky a z jeho spáchání je podezřelá osoba, 
která je občanem cizího státu, může po podání obžaloby Ministerstvo 
spravedlnosti předat trestní řízení příslušnému orgánu cizího státu, jehož je 
osoba podezřelá ze spáchání tohoto trestného činu občanem. 
Je evidentní, že v tomto  ustanovení není v žádné podobě  zmiňována úloha soudu 
při předávání trestní věci do ciziny. Je také zřejmé, že v tomto směru je tato 
úprava rozdílná oproti znění výše již citovaného odstavce 2) téhož ustanovení, 
z něhož vyplývá, že pokud tak stanoví vyhlášená mezinárodní smlouva, kterou je 
Česká republika vázána, může předat trestní řízení do cizího státu přímo soud 
(tj. příslušný procesní soud). 
Základním předpokladem konstatování důvodnosti podané stížnosti pro porušení 
zákona a zjištění, že napadeným usnesením došlo k porušení zákona, je odpověď 
na otázku, zda ministr spravedlnosti byl sám o sobě (tj. bez jakékoliv 
součinnosti s příslušným procesním soudem) oprávněn  rozhodnout o předání 
předmětné trestní věci obviněného T. A. T. do ciziny – do  státu, jehož je 
občanem, aniž tedy k tomu měl podnět, žádost, návrh či souhlas ze strany 
procesního soudu, tj. po podání obžaloby Obvodního soudu pro Prahu 2, a zda na 
základě jeho rozhodnutí mohl stát K. převzít tuto trestní věc s důsledky 
vyplývajícími z ustanovení § 448 odst. 3 tr. ř.  (a  potažmo § 173 odst. 1 
písm. d) tr. ř.).
Nejvyšší soud v tomto řízení o stížnosti pro porušení zákona neposuzoval 
zákonnost, věcnou správnost či odůvodněnost vlastního rozhodnutí ministra 
spravedlnosti ze dne 6. 4. 2005, popř. ze dne 4. 4. 2005, učiněného podle § 448 
odst. 1 tr. ř., nýbrž se v této souvislosti zabýval tím, zda stávající právní 
úprava ministra spravedlnosti k takovému postupu opravňuje, či zda naopak 
takové rozhodnutí učinit nemohl. Ostatně zákonná úprava nepředpokládá, že by 
soudy mohly přezkoumávat rozhodnutí ministra spravedlnosti (popřípadě jeho 
postup) učiněné podle § 448 odst. 1 tr. ř. Nejvyššímu soudu příslušelo v tomto 
řízení posoudit, zda existující rozhodnutí ministra spravedlnosti, ve spojení s 
rozhodnutím příslušného cizozemského orgánu, brání pokračovat v trestním 
stíhání obviněného na území České republiky, a zda v důsledku toho je 
vyloučeno, aby byl obviněný nadále držen  ve vazbě. 
Podstatou sporu, založeného napadeným usnesením Městského soudu v Praze a v 
řízení mu předcházejícím usnesením Obvodního soudu pro Prahu 2, je řešení 
otázky, kdo je po podání obžaloby podle § 448 odst. 1 tr. ř. oprávněn předat 
trestní řízení do ciziny a za jakých předpokladů je tak oprávněn učinit. Přitom 
je třeba připomenout, že tento postup je posuzován v situaci, kdy neexistuje 
mezinárodní smlouva, která by v této oblasti upravovala právní styk mezi Českou 
republikou a státem K. Předání trestní věci do ciziny ani v této situaci není 
vyloučeno a lze je realizovat na podkladě reciprocity (srov. rozhodnutí 
Nejvyššího soudu ze dne 11. 5. 2000, sp. zn. 5 Tz 34/2000).
V posuzované věci je tedy spornou otázkou, zda Ministerstvo spravedlnosti, 
potažmo ministr spravedlnosti, může trestní věc předat do ciziny bez vědomí 
soudu, bez stanoviska soudu, bez jeho podnětu, žádosti, návrhu, souhlasu, ... 
či nikoliv.
Jestliže je v rozhodnutích soudů obou stupňů (popř. i ve vyjádření Nejvyššího 
státního zastupitelství) zpochybňováno oprávnění Ministerstva spravedlnosti 
(ministra spravedlnosti) předat trestní věc do ciziny postupem podle § 448 
odst. 1 tr. ř. samostatně bez součinnosti s příslušným procesním soudem, ale že 
naopak tento postup je vždy podmíněn iniciativou tohoto soudu, a to v podobě 
jeho návrhu na předání věci do ciziny, pak lze poukázat především na zákonné 
znění tohoto ustanovení, v němž nade vší pochybnost není uvedena žádná taková 
podmínka nebo předpoklad pro postup ministra spravedlnosti, jímž předává 
trestní věc do ciziny.
Ve stávajícím znění trestního řádu pak neexistuje ani žádné jiné konkrétní  
ustanovení, které by buď v přímém rozporu s výslovnou dikcí ustanovení § 448 
odst. 1 tr. ř.  vylučovalo kompetenci ministra spravedlnosti předat po podání 
obžaloby trestní řízení do ciziny, anebo které by takový jeho postup vázalo na 
splnění podmínky v tomto ustanovení výslovně neuvedené spočívající v tom, že 
ministr je oprávněn takto postupovat jen na podkladě návrhu, souhlasu, podnětu 
atd. ze strany příslušného soudu. Z platného trestního řádu nelze pak dovodit 
ani žádné konkrétní ustanovení, které by naopak zakládalo oprávnění soudu 
nějakým způsobem (např. formou návrhu, souhlasu) podmiňovat či omezovat postup 
ministra spravedlnosti předpokládaný ustanovením § 448 odst. 1 tr. ř. 
Tuto skutečnost je třeba zmínit i v souvislosti s  odstavcem druhým § 448 tr. 
ř.,  v němž je naopak zakotveno právo soudu po podání obžaloby předat na 
podkladě mezinárodní smlouvy trestní řízení do ciziny, a to bez jakékoliv 
ingerence Ministerstva spravedlnosti (obdobně má v přípravném řízení toto 
oprávnění dozorový státní zástupce). Výkladem těchto ustanovení v jejich 
vzájemné souvislosti, jakož i výkladem a contrario, lze dospět k závěru, že jak 
v případě bezesmluvního styku, tak i v případě, kdy tak výslovně nestanoví 
mezinárodní smlouva, není k předání trestní věci do ciziny oprávněn soud, ale 
Ministerstvo spravedlnosti. Přitom trestní řád neobsahuje žádné ustanovení, 
které by soud opravňovalo k tomu, aby takový postup Ministerstva spravedlnosti 
(ministra spravedlnosti) nějakým způsobem limitoval či podmiňoval. Soud by si 
tak osoboval pravomoc, která mu ze zákona nenáleží (srov. čl. 2 odst. 2 
Listiny, podle něhož lze státní moc uplatňovat jen v případech a v mezích 
stanovených zákonem, a to v návaznosti na posuzované ustanovení § 448 odst. 1 
tr. ř.).
Z hlediska vývoje právní úpravy této oblasti lze poukázat na text zákona 
účinného v období od 1. 1. 2002 do 31. 10. 2004, jenž  v ustanovení § 383b tr. 
ř. rovněž rozlišoval v odstavci 1) a v odstavci 2) kompetenci Ministerstva 
spravedlnosti na jedné straně a kompetenci  soudu  (procesního soudu) na druhé 
straně. Toto ustanovení (§ 383b odst. 2 tr. ř.)  umožňovalo, aby v případech, 
kdy obviněný se již nacházel ve státě, jehož je státním občanem, přičemž na 
území České republiky spáchal trestný čin, pro který je zde trestně stíhán, aby 
v takovém případě o předání věci rozhodl soud bez ingerence Ministerstva 
spravedlnosti. I na základě toho lze dovodit, že v ostatních případech bylo 
předání trestní věci do ciziny v kompetenci Ministerstva spravedlnosti.

Konečně je nutno připomenout, že se jedná o předání trestní věci do ciziny, 
nikoliv o předání osoby nacházející se ve vazbě do ciziny. Pokud bylo namítáno, 
že nachází-li se obviněný ve vazbě, je předání jeho trestní věci do ciziny 
prakticky vyloučeno, tak lze  upozornit, že  ustanovení § 173 odst. 2 tr. ř., 
ukládá orgánu, který přerušil trestní stíhání, aby učinil všechna potřebná 
opatření k zajištění účelu trestního řízení, což lze přiměřeně vztáhnout i k 
řízení o předání trestní věci do ciziny, a to především v tom smyslu, že je 
nutno učinit vše potřebné k tomu, aby došlo k převzetí předané trestní věci 
cizím státem a k pokračování trestního stíhání v cizině. 

Z dosud uvedeného vyplývá, že trestní řád neobsahuje žádné ustanovení, na jehož 
podkladě lze dovozovat oprávnění soudu podmiňovat předání trestní věci do 
ciziny svým návrhem, souhlasem apod. Připomíná se, že úprava předání trestní 
věci do ciziny je obsahem části čtvrté trestního řádu, která neupravuje přímo 
vlastní průběh trestního řízení, ale některé úkony související s trestním 
řízením, tedy úkony, které činí případně i jiné orgány než orgány činné v 
trestním řízení (např. § 366 až § 370 – oprávnění prezidenta republiky při 
užití práva milosti a amnestie). 

Z hlediska oprávnění ministra spravedlnosti předat trestní věc do ciziny je v 
této souvislosti třeba zdůraznit, že se jedná o specifickou situaci, kdy v 
trestním stíhání vedeném na území České republiky se objevuje „cizí prvek“, 
tedy obviněný, který  je cizím státním občanem, a stát, jehož je občanem 
usiluje o jeho trestní stíhání pro trestnou činnost spáchanou na území České 
republiky. V takových případech nelze vyloučit řešení či zabezpečení trestní 
spravedlnosti cestou mezinárodní justiční spolupráce spočívající např. v 
předání trestního řízení do ciziny. Proto trestní řád s touto situací počítá a 
v hlavě dvacáté páté zakotvuje specifický postup, který se uplatní v situacích, 
na které nedopadá vyhlášená mezinárodní smlouva, kterou je Česká republika 
vázána (§ 375 odst. 1 tr. ř). To je ostatně i případ předání trestní věci do 
ciziny ve vztazích mezi Českou republikou a státem K.
Je tomu tak proto, že do trestního řízení konaného na území státu, kde byl 
trestný čin spáchán, vstupují v takových případech i specifické zájmy obou 
států, tj. státu, jehož občan je stíhán pro trestný čin spáchaný v cizině, a 
státu, na jehož území byl tento trestný čin spáchán. Standardně  půjde 
především o zájem na dobré vzájemné mezinárodní spolupráci, na posílení a 
rozšíření této spolupráce, uzavření příslušných mezinárodních smluv, prosazení 
principu reciprocity apod. Prosazování takových zájmů, jejich vytváření, 
udržování, rozšiřování, garantování a vyjadřování takových zájmů navenek 
evidentně nepatří soudní moci, nýbrž náleží především moci výkonné, kterou v 
rámci mezinárodní justiční spolupráce zpravidla reprezentuje ústřední justiční 
orgán, tj. Ministerstvo spravedlnosti, resp. ústavně odpovědný představitel 
tohoto orgánu (čl. 67 odst. 2, čl. 68 a čl. 69 Ústavy) – ministr spravedlnosti. 
Tyto specifické zájmy státu ve věcech s „cizím prvkem“ v trestním řízení 
vykonávají soudy pouze tam, kde jim to přísluší na základě výslovného znění 
zákonné úpravy (srov. např. řízení o vydání osoby do ciziny - § 397 odst. 1 tr. 
ř.), popř. tam,  kde tato jejich kompetence vyplývá přímo z mezinárodní 
smlouvy. Naproti tomu posouzení např. otázky vhodnosti zajištění zásady 
reciprocity v mezistátních vztazích  evidentně náleží výkonné moci (k tomu viz 
též § 386 odst. 2 tr. ř.). Obecně se tak v oblasti mezinárodní justiční 
spolupráce uplatňuje pravidlo, že ji zásadně vykonává a realizuje ústřední 
orgán justice – v rámci řízení před soudem především Ministerstvo spravedlnosti 
(srov. např. čl. 13 Evropské úmluvy o předávání trestního řízení), a nikoliv 
přímo soudy, pokud  jinak výslovně nestanoví mezinárodní smlouva. Jak bylo výše 
již naznačeno, posuzování hledisek pro předání trestní věci do ciziny nespočívá 
jen v hodnocení úzce trestněprávních souvislostí, včetně dosažení účelu 
trestního řízení, ochrany veřejného pořádku, respektování zájmu poškozených či 
možné důkazní situace, ale též i v posouzení oprávnění cizího státu vůbec vést 
trestní řízení pro skutky svého občana spáchané v cizině, posouzení otázek 
oboustranné trestnosti činu, otázek reciprocity atd. Při předání trestní věci 
do ciziny jde nepochybně i o širší pohled, který přesahuje oprávnění soudní 
moci, neboť již zde nejde jen o posuzování otázek právních (trestněprávních, 
trestněprocesních), ale jde o komplexní posuzování otázek zahraničně 
politických zájmů České republiky, otázek diplomatických apod. 
Je však nutno již na tomto místě zdůraznit, že oprávnění výkonné moci (tj. 
ministra spravedlnosti) vstupovat do trestního řízení ve věcech, v nichž je na 
území České republiky trestně stíhán cizí státní občan, a to i  přes  oprávnění 
vyplývající ze zákona, musí být minimalizováno, a to s ohledem na respektování 
jiných zájmů a hodnot chráněných právním řádem České republiky, tzn. lze je 
uplatňovat se zřetelem na prioritní  právo českého státu, stíhat každou osobu a 
každý trestný čin spáchaný na území České republiky. Jinými slovy, toto 
oprávnění ministra spravedlnosti může být využíváno jako fakultativní opatření 
jen výjimečně, což tím spíše platí  pro situaci, kdy ministr spravedlnosti 
rozhodne o předání trestní věci do ciziny, aniž tak činí z iniciativy (na 
žádost, podnět, návrh) příslušného procesního soudu.
Nejvyššímu soudu v tomto řízení  nepřísluší, aby zkoumal okolnosti týkající se 
jednání mezi Ministerstvem spravedlnosti České republiky a příslušnými orgány 
státu K., která vyústila v předání této trestní věci do K. a k jejímu převzetí 
příslušnými orgány státu K., tzn. zda, kdy a kde se tato jednání  konala, na čí 
podnět,  z jakých důvodů, za jakých okolností  probíhala  apod. Věcné důvody 
vedoucí  k předání trestní věci do ciziny, hledisko vhodnosti mezistátní 
spolupráce ve vztahu ke konkrétní věci, jakož i další hlediska, která vzal 
ministr spravedlnosti v úvahu nepodléhají přezkumu ze strany trestních soudů, 
neboť jde o výlučné oprávnění ministra spravedlnosti (resp. Ministerstva 
spravedlnosti) a je na jeho odpovědnosti tato hlediska posuzovat.
Argumentace, zpochybňující oprávnění ministra spravedlnosti, založená na 
tvrzení, že ministr spravedlnosti neměl ve věci vydávat žádné formální 
rozhodnutí s poukazem na dosavadní praxi v řízení o předání trestní věci do 
ciziny s tím, že se jedná o pouhý neformální postup spočívající v jednání s 
příslušnými orgány cizího státu, je právně nevýznamná. Je zřejmé, že dosavadní 
praxe spočívala v neformálních procesních postupech - opatřeních v podobě 
žádosti o převzetí trestní věci a že  takto praxe probíhá i v současné době, 
tedy i po 4. 4.  resp. 6. 4. 2005. Jestliže na základě této praxe dochází k 
předání trestních věcí do ciziny, tak zřejmě není nutno vydávat nějaké formální 
rozhodnutí, ovšem to na druhé straně neznamená, že pokud je takové rozhodnutí 
ministrem spravedlnosti vydáno, tak že to znemožňuje předání trestní věci do 
ciziny. K vyjádření Nejvyššího státního zastupitelství, které na jedné straně 
vytýká ministru spravedlnosti, že učinil formální rozhodnutí, ačkoliv žádné 
takové rozhodnutí nemělo být činěno, a na druhé straně se namítá, že rozhodnutí 
ministra je nepřezkoumatelné, lze dodat, že pokud žádné rozhodnutí není třeba 
vydávat, pak pochopitelně nelze stanovit ani jeho náležitosti. Zákon v 
současném znění žádné náležitosti případného rozhodnutí nepředepisuje. Ostatně 
i z hlediska dřívější právní úpravy (§ 383b odst. 2 tr. ř. účinného do 31. 10. 
2004), v níž bylo počítáno s rozhodováním soudu, takže přicházelo v úvahu 
vydání příslušného rozhodnutí, nebyly stanoveny žádné jeho náležitosti coby 
rozhodnutí sui generis ve smyslu ustanovení § 119 odst. 1 tr. ř.
Stejně tak  je irelevantní poukaz na případné  nepřesnosti či nedostatky ve 
vydaných rozhodnutích ministra spravedlnosti, popřípadě i v rozhodnutích státu 
K. Rozhodující je současný právní stav věci, kdy rozhodnutí ministra 
spravedlnosti se jednoznačně týká předání trestní věci obviněného T. A. T. do 
státu K. k trestnímu stíhání pro skutky a trestné činy  uvedené v obžalobě 
Obvodního státního zastupitelství pro Prahu 2, a kdy není pochybnosti ani o 
tom, že rozhodnutím Nejvyššího státního zastupitelství státu K. došlo k 
převzetí tohoto trestního stíhání svého občana. Je třeba zdůraznit, že trestní 
stíhání obviněného nebylo ukončeno, nýbrž na základě rozhodnutí kompetentního 
orgánu státu K. (tj. nejvyššího státního zástupce tohoto státu) je v něm 
pokračováno v cizině, tj. ve státě, jehož je obviněný občan (v K.). Za  splnění 
podmínek § 448 odst. 4 tr. ř. lze v něm i případně pokračovat na území České 
republiky. 
Neobstojí též argumentace Nejvyššího státního zastupitelství opírající se o 
znění obsahu Instrukce Ministerstva spravedlnosti o postupu soudů v právním 
styku s cizinou. Obsah této Instrukce zavazuje výlučně soudy a rozhodně 
nevylučuje, aby ministr spravedlnosti rozhodl o předání trestní věci podle § 
448 odst. 1 tr. ř. Tato Instrukce není v tomto směru nijak v rozporu se 
zákonem, když je v podstatě jen návodem pro postup soudů, pokud bude navrhováno 
z jejich strany předání trestní věci do ciziny. Z postavení ministra 
spravedlnosti, který vydává organizační řád, jehož součástí je i Aprobační řád 
Ministerstva spravedlnosti, je zřejmé, že pokud předání trestní věci do ciziny 
je v kompetenci ředitele mezinárodního odboru, tak to ještě neznamená, že 
samotný ministr takto postupovat nemůže.
Ani skutečnost, že postup zvolený ministrem spravedlnosti v této konkrétní věci 
je ojedinělý z hlediska minulé, současné a případně i budoucí praxe 
Ministerstva spravedlnosti v řízení o předání trestní věci do ciziny, není 
rozhodující z hlediska zákonné možnosti ministra spravedlnosti postupovat 
samostatně při aplikaci ustanovení § 448 odst. 1 tr. ř. a předat trestní věc do 
ciziny. Výjimečnost postupu  ministra spravedlnosti v této věci je zřejmá a 
patrně nepůjde ani v budoucnu o pravidelný postup v řízení proti cizincům, 
kteří spáchali trestný čin na území České republiky. Podle názoru Nejvyššího 
soudu je však  z hlediska výkladu ustanovení § 448 odst. 1 tr. ř. nepodstatné, 
zda se takovýto postup ministra spravedlnosti jeví neobvyklým, nestandardním, 
výjimečným apod., neboť jak výše již bylo zdůrazněno, tyto okolnosti v postupu 
ministra spravedlnosti a důvody jeho postupu nepodléhají přezkumné činnosti ze 
strany soudů, a to ani Nejvyššího soudu v řízení o stížnosti pro porušení 
zákona. Znovu lze zdůraznit, že v trestním řádu není žádné ustanovení, na jehož 
podkladě by bylo možno podrobit přezkumu procedurální postup, který vedl 
ministra spravedlnosti k předmětnému rozhodnutí, včetně toho, zda měl či neměl 
k tomuto postupu návrh soudu či jeho souhlas atd. 
V této souvislosti lze jen pro ilustraci zmínit situaci, když po podání 
obžaloby soud zjistí, že  se navrhuje předání trestní věci do ciziny,  je  
povinen přerušit trestní stíhání (§ 173 odst. 1 písm. d), § 188 odst. 1 písm. 
d), odst. 3 a § 224 odst. 1, 4 tr. ř.). Pokud by se tak stalo a proti  usnesení 
byla podána státním zástupcem stížnost, pak ani stížnostní soud by nemohl 
přezkoumávat samotné rozhodnutí ministra spravedlnosti, neboť není ani zřejmé, 
jaká hlediska by s ohledem na znění ustanovení § 147 odst. 1 tr. ř. mohl 
podrobovat svému přezkumu. K takovému řízení by přitom mohlo dojít i v době, 
kdy už ministr spravedlnosti předal trestní věc podle § 448 odst. 1 tr. ř. 
cizímu státu, který současně či předtím rozhodl o jejím převzetí. 
Správnost závěru, že ministr spravedlnosti je bez dalšího oprávněn k předání 
trestní věci do ciziny postupem podle § 448 odst. 1 tr. ř. podporuje také 
rozdílnost zákonné úpravy v otázce předání trestní věci do ciziny a 
extradičního řízení. V rámci řízení o vydání osoby do ciziny (§ 391 a násl. tr. 
ř.) je výslovně zakotveno rozdělení kompetencí mezi soudy a ministra 
spravedlnosti (srov. rozhodnutí č. 12/1996, č. 24/1996 Sb. rozh. tr.). Je zde 
např.  výslovná právní úprava pamatující na případy, kdy je to soud, kdo  
rozhoduje o přípustnosti vydání osoby do ciziny, a stejně tak je zakotvena 
situace, kdy vydávaná osoba se svým vydáním souhlasí (zkrácené vydávací řízení) 
a kdy o jejím vydání rozhoduje jen ministr spravedlnosti bez ingerence soudu. 
Naproti tomu v řízení o předání trestní věci do ciziny žádná taková výslovná 
úprava rozdělení kompetencí mezi soudní mocí a mocí výkonnou není. I z toho lze 
dovodit, že výkonná moc může takto samostatně realizovat zájmy státu ve vztahu 
k cizině.
K argumentaci napadeného usnesení o údajné „předčasnosti“ postupu ministra 
spravedlnosti s ohledem na výše již citované ustanovení § 18 K. trestního 
zákona Nejvyšší soud podotýká, že předpokladem trestního stíhání K. státního 
občana za činy spáchané v cizině není potrestání  cizím státem, nýbrž ta 
skutečnost, že byl v cizině trestně stíhán  (viz dikce „trestán“, a nikoliv 
případně „potrestán“).
Na základě výše uvedených skutečností Nejvyšší soud v tomto řízení zjistil, že 
ministr spravedlnosti vydal rozhodnutí o předání posuzované trestní věci do 
ciziny, přičemž neshledal žádné ustanovení trestního řádu, které by tento 
postup ministra vylučovalo. Odpovědnost ministra spravedlnosti v rovině 
politické, neboť skutečně se jedná o zásah do probíhajícího trestního řízení ve 
vztahu k obviněnému, jenž spáchal trestný čin na území České republiky, 
vyžaduje, aby se vždy jednalo o rozhodnutí výjimečné, odpovědné, akceptovatelné 
a obhajitelné. Ovšem to nejsou hlediska, která by podléhala přezkoumání ze 
strany soudní moci, včetně jejich přezkoumání Nejvyšším soudem v rámci řízení o 
stížnosti pro porušení zákona.

Nejvyšší soud tedy nemá pochybnosti o oprávnění ministra spravedlnosti 
samostatně rozhodnout o předání trestní věci do ciziny  postupem podle § 448 
odst. 1 tr. ř. a lze tak uzavřít, že bylo-li ze strany ministra spravedlnosti 
podle § 448 odst. 1 tr. ř. rozhodnuto o předání trestního řízení obviněného T. 
A. T. do jeho domovského státu K. a stát K. trestní stíhání v této trestní věci 
převzal, pak bylo nutno z toho vyvodit zákonu odpovídající důsledky předvídané 
ustanovením § 448 odst. 3 tr. ř. a § 173 odst. 1 písm. d) tr. ř., tzn. bylo 
nutno z důvodu, že na území České republiky nelze pokračovat v trestním řízení, 
jeho trestní stíhání přerušit. Pokud soudy nadále pokračovaly v trestním 
stíhání obviněného T. A. T. i za této situace, pak jejich způsob vedení 
trestního stíhání je nezákonný, čímž porušily ustanovení § 2 odst. 1 tr. ř. 

Pokud je dále z ústavních hledisek namítáno, že postupem ministra spravedlnosti 
údajně došlo ke zkrácení obviněného na jeho právech, tak ani s tím nelze 
souhlasit. 
Rozhodnutím ministra spravedlnosti o předání trestní věci do ciziny nemohlo 
dojít ani k porušení čl. 90 Ústavy (čl. 40 odst. 1 Listiny), neboť tímto 
rozhodnutím nebyla nijak řešena otázka viny obviněného T. A. T., ani mu nebyl 
ukládán trest. Protože zákon ministra spravedlnosti k rozhodnutí o předání 
trestní věci do ciziny opravňuje (viz výklad shora), nemohlo z jeho strany 
dojít ani k zásahu do nezávislosti soudní moci a k porušení čl. 82 Ústavy.
Rovněž tak argumentace obou soudů, jakož i vyjádření Nejvyššího státního 
zastupitelství porušením zejména článku 38 odst. 1 Listiny základních práv a 
svobod („princip zákonného soudce“) je neopodstatněná. Je nutno zdůraznit, že 
Listina základních práv a svobod je určena především k ochraně lidských práv a 
svobod osob, nikoliv k ochraně orgánů státní moci, a rozhodně už vůbec není 
určena k řešení případných kompetenčních konfliktů mezi jednotlivými orgány 
státní moci. Tato povaha dosahu Listiny základních práv a svobod je zřejmá z 
celé řady rozhodnutí Ústavního soudu k otázce výkladu principu, podle něhož 
nesmí být nikdo odňat svému zákonnému soudci, v nichž jsou akcentovány 
především transparentní zásady pro přidělování soudní agendy (viz např. nálezy 
ze dne 29. 5. 1997, sp. zn. III. ÚS 230/96, a ze dne 27. 5. 2004, sp. zn. IV. 
ÚS 307/03). Velice zjednodušeně řečeno, Listina neposkytuje ochranu soudní moci 
v tom smyslu, že zakládá „právo soudce soudit svého obviněného“, naopak 
zakotvuje právo obviněného na svého zákonného soudce, což v daném případě s 
ohledem na stanovisko obviněného k postupu ministra spravedlnosti nemohlo být 
dotčeno, neboť z obsahu spisu je zřejmé (č. l. 688), že obviněný T. A. T. 
výslovně souhlasil s předáním své trestní věci do svého domovského státu, tedy 
do K.
Nejvyšší soud si je vědom, že stávající právní úprava je až příliš kusá a že by 
bylo nutno ji doplnit a upřesnit i v tom směru, aby výslovně stanovovala 
kompetence mezi mocí výkonnou a mocí soudní, včetně záruk pro obviněného 
ohledně soudního přezkumu, jak o tom ještě bude hovořeno níže. 

Z hlediska hodnocení stávající právní úpravy řízení o předání trestní věci do 
ciziny obsažené v jediném ustanovení trestního řádu (§ 448 – samozřejmě ve 
vztahu k posuzované věci se odhlíží od existence mezinárodních smluv, poněvadž 
mezi Českou republikou a státem K. žádná taková neexistuje), tak mezi její 
aktuální nedostatky patří to, že vůbec nerozlišuje mezi případy, kdy trestně 
stíhaný „cizinec“ se nachází na území České republiky a je k dispozici českým 
orgánům činným v trestním řízení nebo je dokonce i ve vazbě, a mezi případy, 
kdy je vedeno trestní řízení proti cizinci, který se již na území České 
republiky nenachází. Přitom v obou případech přichází v úvahu předání trestní 
věci do ciziny. Pokud zákonodárce hodlal první skupinu těchto případů z postupu 
podle § 448 odst. 1  tr. ř. vyloučit, měl to v tomto ustanovení explicitně 
vyjádřit. V opačném případě měl pamatovat i na úpravu postupu při předání 
takové trestní věci do ciziny, a to např. v otázce další vazby této osoby. Tím 
spíše, že podle ustanovení § 173 odst. 1 písm. d) tr. ř. již samotný návrh na 
předání trestního stíhání do ciziny je důvodem pro přerušení trestního stíhání. 
Ztěží si lze představit situaci, že po přerušení trestního stíhání by za 
současné právní úpravy byl stíhaný cizinec nadále držen ve vazbě. Na druhé 
straně jeho propuštěním z vazby hrozí zmaření trestního stíhání nejen v České 
republice, ale i v cizím státě, který trestní věc k vlastnímu trestnímu stíhání 
převezme, či již převzal. 

V  ustanovení § 448 tr. ř. také absentují jakékoliv limity pro Ministerstvo 
spravedlnosti (Nejvyšší státní zastupitelství) při rozhodování o předání 
trestní věci do ciziny. Určitá omezení lze sice dovozovat zejména z Listiny 
základních práv a svobod (např. čl. 6 odst. 3, čl. 7 odst. 2), anebo z 
mezinárodních smluv o lidských právech, jimiž je Česká republika vázána, přesto 
však by bylo vhodné (obdobně jak to např. platí u trestu vyhoštění) tyto 
omezující podmínky do ustanovení § 448 tr. ř., resp. do oddílu o předávání 
trestní věci do ciziny, výslovně zakotvit. Např. takovým limitem by mohla být i 
výše ukládaného trestu. V tomto směru však lze v posuzované věci poukázat na 
závazek státu K., že obviněnému T. A. T.  nebude uložen přísnější trest, než 
jaký mu hrozil v České republice (srov. též úpravu § 399 odst. 2 tr. ř.). 

V případech, že obviněný se nachází na území České republiky a je tedy k 
dispozici českým orgánům činným v trestním řízení, by měl být postup 
Ministerstva spravedlnosti, (Nejvyššího státního zastupitelství) směřující k 
předání trestního stíhání tohoto obviněného do ciziny také  vázán na jeho 
souhlas, popřípadě obviněný by měl mít možnost domáhat se soudního přezkoumání 
rozhodnutí Ministerstva spravedlnosti (Nejvyššího státního zastupitelství) o 
předání své trestní věci do ciziny (např. opravným prostředkem u Nejvyššího 
soudu). Jak bylo výše uvedeno, v případě předání trestní věci do ciziny nejde 
výlučně jen  o právní aspekty, ale i o aspekty mezinárodně politické. To na 
jedné straně zakládá oprávnění ministra spravedlnosti o tomto postupu 
rozhodnout, na straně druhé je nutno poskytnout i záruky obviněnému  v podobě 
soudního přezkoumání takového rozhodnutí. 
Tyto námitky však nebyly v projednávané věci významné, protože stát K. se 
zavázal, že obviněnému nebude uložen přísnější trest než mu hrozil v České 
republice a obviněný výslovně souhlasil s předáním své trestní věci do K. Pokud 
by tomu tak nebylo, pak by před aplikací ustanovení § 448 odst. 1 tr. ř., které 
podle názoru Nejvyššího soudu jinak obecně nelze pokládat za protiústavní, bylo 
zapotřebí zvažovat příslušný postup k předání věci Ústavnímu soudu k posouzení 
ústavnosti § 448 tr. ř. (např. i z hlediska článku 38 Listiny). V posuzované 
věci však s ohledem na výše uvedené skutečnosti k takovému postupu nebylo 
shledáno důvodů. 

Závěrem je nutno také konstatovat, že výklad ustanovení § 448 tr. ř. (popř. § 
383b tr. ř.) v otázce oprávnění Ministerstva spravedlnosti předat trestní věc 
do ciziny a předpokladů či požadavků na postup při předání věci do ciziny dosud 
nebyl aplikační praxí soudů řešen (rozhodnutí uveřejněné pod č. 40/79 Sb. rozh. 
tr. se touto otázkou nezabývalo). Rovněž z uznávaných komentovaných textů 
trestního řádu je zřejmé, že jejich autoři tento problém výslovně neřešili – 
zpravidla se zabývali jen postupem soudu, který se domáhá předání trestní věci, 
obsahovými náležitostmi příslušného návrhu apod. (srov. Trestní 
řád.Komentář.II.díl, 4. vyd., C. H. Beck, str. 2085-6).

Na základě výše uvedeného je tak zřejmé, že podle názoru Nejvyššího soudu 
napadeným usnesením a v řízení mu předcházejícím došlo k porušení zákona v 
ustanoveních § 2 odst. 1 tr. ř., § 448 odst. 1 písm. a) tr. ř. a v ustanoveních 
§ 147 odst. 1,  § 148 odst. 1 písm. c) tr. ř. a § 72 odst. 3 tr. ř. Nejvyšší 
soud proto vyslovil zjištěné porušení zákona, k němuž došlo v neprospěch 
obviněného H. b. A. T. A. T. a napadené usnesení v přezkoumávaném výroku pod 
bodem I.) zrušil,  a současně též zrušil jak jemu předcházející usnesení 
Obvodního soudu pro Prahu 2 ze dne 30. května 2005, sp. zn. 7 T 30/2005, tak i 
všechna obsahově navazující rozhodnutí. 

S ohledem na výše již uvedené závěry pak Nejvyšší soud při splnění zákonných 
podmínek předpokládaných v  § 271 odst. 1 tr. ř. rozhodl ve věci sám tak, že 
podle   § 173 odst. 1 písm. d) tr. ř. přerušil trestní stíhání obviněného H. b. 
A. T. A. T. pro skutky uvedené v obžalobě Obvodního státního zastupitelství Pro 
Prahu 2, v níž byly spatřovány ve výroku tohoto rozsudku uvedené trestné 
činy.	
Poněvadž ve věci na území České republiky se nekoná trestní stíhání, nemůže být 
ponechán obviněný ve vazbě (viz výklad shora), a proto Nejvyšší soud rozhodl o 
propuštění obviněného z vazby na svobodu (§ 72 odst. 1 tr. ř.).
P o u č e n í :  Proti tomuto rozsudku není opravný prostředek přípustný. 
V Brně dne 22. srpna 2005
Předseda senátu:							 
JUDr. Antonín Draštík 
