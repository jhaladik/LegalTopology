Soud: Nejvyšší soud

Spisová značka: 4 Tz 87/2008

Datum rozhodnutí: 21.04.2009

Typ rozhodnutí: ROZSUDEK




4 Tz 87/2008-I

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
dubna 2009 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Petra Šabaty stížnost pro porušení zákona, kterou 
podal  ministr spravedlnosti České republiky ve prospěch obviněného D. M., 
proti  rozsudku Vrchního soudu v Praze ze dne  20. 6. 2001 sp. zn. 9 To 
52/2001,  v trestní věci vedené u Krajského soudu v Českých Budějovicích pod 
sp. zn. 17 T 7/1999 a podle § 268 odst. 2, § 269 odst. 2 a § 270 odst. 1 tr. ř. 
rozhodl   t a k t o : 

Rozsudkem Vrchního soudu v Praze ze  dne 20. 6. 2001  sp. zn.  9 To 52/2001 b y 
l   p o r u š e n   z á k o n  v ustanovení § 254 odst. 1 tr. ř. a v řízení, 
které mu předcházelo, v ustanoveních § 2 odst. 5, 6, § 120 odst. 3 a § 125 
odst. 1 tr. ř. v neprospěch  obviněného D. M.

Napadený rozsudek Vrchního soudu v Praze a jemu předcházející rozsudek 
Krajského soudu v Českých Budějovicích ze dne 23. 2. 2001 sp. zn. 17 T 7/1999  
s e  z r u š u j í v částech týkajících se obviněného D. M. 

Zrušují se též všechna další rozhodnutí na zrušené části rozsudků obsahově 
navazující, pokud vzhledem ke změně, k níž došlo  zrušením, pozbyla  podkladu. 

Krajskému soudu v Českých Budějovicích   s e  p ř i k a z u j e, aby věc v 
potřebném rozsahu znovu projednal a rozhodl. 

O d ů v o d n ě n í :

Obviněný D. M.  byl rozsudkem Krajského soudu v Českých Budějovicích ze dne 23. 
2. 2001, sp. zn. 17 T 7/1999, (č. l. 1882),  uznán vinným trestným činem 
podvodu podle  § 250 odst. 1, 4 tr. zák.  ve spolupachatelství podle § 9 odst. 
2 tr. zák., jehož se dopustil společně s obviněným J. D. tím, že oba ve 
vzájemné součinnosti, obviněný J. D. jako jednatel společnosti Č.-U., s.r.o. se 
sídlem v P., H., v úmyslu získat finanční prostředky, podíleli se na přípravě a 
uzavření  úvěrových smluv s K. b., a.s. P., pobočka T., a to úvěrové smlouvy  
ze dne 27. 12. 1995 o poskytnutí úvěru ve výši  25.000.000,- Kč,  a úvěrové 
smlouvy ze dne 10. 4. 1996 o poskytnutí úvěru ve výši 20.000.000,- Kč, a poté 
předstírajíce K. b., a.s. P., pobočka T., že uzavírají  smlouvy o dodávce zboží 
a služeb, nechávali provádět platby  z úvěrového účtu a z úvěrového účtu  a po 
proplacení faktur od smluv odstoupili a peníze v hotovosti, případně poukazem 
na účet od dodavatelů odčerpali, a to 

-po předložení faktury  ze dne 10. 1. 1996 za textilní zboží vystavené firmou 
A., s.r.o., N. s., P., na částku 482.000,- Kč, byla  tato částka  bankou 
poukázána na účet společnosti  Č.-U., s.r.o., vedený  u K. b., a.s. pobočky Č. 
B.-M.,

-po předložení faktury ze dne 11. 1. 1996 za dodávku zboží – použitý textil 
vystavené firmou G., obchodní sdružení, S., P., na částku 1.708.000,- Kč, byla 
tato částka bankou poukázána na účet  společnosti Č.-U., s.r.o. vedený u K. b., 
a.s., pobočky Č. B.-M.,

-po předložení pro forma faktury ze dne 18. 1. 1996 za nákup zboží vystavené 
firmou G. B., V., P., na částku 1.821.523,50 Kč byla tato částka bankou 
poukázána na účet firmy, když následně  zakázku zrušili a od zástupce firmy 
RNDr. M. H. převzali v hotovosti dne 19. 1. 1996 částku ve výši 1.821.523,50 Kč,

-po předložení faktury ze dne 16. 1. 1996 za pracovní obuv vystavené firmou S., 
spol. s r.o., Z. na částku  3.500.302,- Kč byla tato částka  bankou poukázána 
na účet společnosti Č.-U., s.r.o. vedený u K. b., a.s., pobočky Č. B.- M.,

-po předložení faktury  ze dne 23. 1. 1996 za dodávku zboží – použitý textil 
vystavené firmou G., obchodní sdružení, S., P., na částku 1.451.800,- Kč byla 
tato poukázána bankou na účet firmy, když následně zakázku zrušili a od 
zástupce  firmy Z. S. převzali v hotovosti dne 31. 1. 1996 částku ve výši 
1.451.800,- Kč,

-po předložení zálohové faktury  ze dne 23. 1. 1996 za zpracování  stavebního 
projektu na akci  „C. – S. V.“ u Č. B. vystavené firmou M.-r. k., Z. s., P., na 
částku 1.500.000,- Kč byla tato částka bankou poukázána na účet firmy, když 
následně  zakázku zrušili a od zástupce firmy A. H. převzali v hotovosti dne 7. 
2. 1996 částku 1.500.000,- Kč,

-po předložení pro forma faktury  ze dne 11. 4. 1996 za pánskou obuv vystavené 
J. S., A. O., V., na částku 2.062.500,- Kč byla tato částka  bankou poukázána 
na účet firmy, když následně částečně zakázku zrušili a od zástupce firmy J. S. 
převzali v hotovosti dne 17. 4. 1996 částku  ve výši 1.368.500,- Kč,

-po předložení dokladu vystaveného firmou C.&C. za textilní zboží byla 
dne        12. 4. 1996 bankou na účet vedený u K. b., a.s., pobočky Č. B.-M. 
poukázána částka ve výši 2.000.000,- Kč,

-dne 15. 4. 1996 byla bankou na účet vedený u K. b., a.s. pobočky Č. B.-M. 
poukázána částka ve výši 500.000,- Kč za dodávku textilu od blíže neurčené 
firmy,

-po předložení faktur ze dne 15. 4. 1996 za kosmetiku na částku  1.150.000,- 
Kč,  ze dne 17. 4. 1996 za zboží – second hand na částku 489.817,- Kč,   ze dne 
26. 4. 1996 za textilní zboží na částku 220.000,- Kč a  ze dne 6. 5. 1996 za 
obuv na částku 1.800.000,- Kč vystavených firmou A., s.r.o., N. s., P., byly 
bankou tyto částky proplaceny a poukázány na účet s.r.o. A.,

-dne 10. 5. 1996 byla bankou na účet vedený u K. b., a.s., pobočky T. poukázána 
částka ve výši 1.800.000,- Kč za dodávku zboží od firmy C.&C.,

-po předložení faktury ze dne 18. 6. 1996 za dodávku stavebních prací na akci 
„C. – S. V.“ u Č.  B. vystavené  A. H., Š., P. na částku 2.950.000,- Kč byla 
tato částka bankou poukázána na účet firmy, když následně  zakázku zrušili a od 
A. H. převzali v hotovosti dne 27. 6. 1996 částku 2.950.000,- Kč,

-po předložení pro forma faktury ze dne 18. 6. 1996 za práce na objektu cihelna 
S. V., Č. B. vystavené firmou T. C., s.r.o., velkoobchod, Ch., na částku 
430.000,- Kč byla tato částka  bankou poukázána na účet firmy, když následně 
zakázku zrušili a od P. T. převzali v hotovosti dne 2. 7. 1996  částku 
280.000,- Kč a dne 19. 12.  1996 částku 150.000,- Kč,

-po předložení faktury ze dne 25. 7. 1996  za prováděné stavební práce na 
objektu bývalé cihelny  S. V., Č. B. vystavené A. H., Z. s., P., na částku 
1.150.000,- Kč byla částka ve výši 1.130.000,- Kč poukázána na účet firmy, když 
následně zakázku zrušili a od A. H. převzali v hotovosti dne 31. 7. 1996 částku 
ve výši 1.130.000,- Kč,

čímž způsobili K. b., a.s. P. škodu ve výši nejméně 24.301.942,50 Kč.   

Za tuto trestnou činnost a za trestné činy podvodu podle § 250 odst. 1, 4 tr. 
zák., kterými byl uznán vinným rozsudkem Krajského soudu v Českých Budějovicích 
ze dne 4. 10. 1999  č. j. 17 T 7/99-1544, ve spojení s rozhodnutím Vrchního 
soudu  v Praze ze dne 14. 2. 2000  č. j. 11 To 163/99-1700, podle § 250 odst. 
4, § 35 odst. 2 tr. zák. byl obviněný D. M. odsouzen  k souhrnnému trestu 
odnětí svobody na dobu 10 let, přičemž podle § 39a odst. 2 písm. c) , odst. 3 
tr. zák. byl zařazen do věznice s ostrahou. Dále mu byl uložen trest zákazu 
činnosti  spočívající v zákazu  provozovat živnosti podle z. č. 455/91 Sb., na 
dobu 8 let.

Podle § 35 odst. 2 tr. zák. byl zrušen výrok o trestu uloženém obviněnému M. 
rozsudkem  Krajského soudu v Českých Budějovicích ze dne 4. 10. 1999 č.j. 17 T 
7/99-1544, ve spojení  s rozhodnutím  Vrchního soudu v Praze ze dne 14. 2. 2000 
č.j. 11 To 163/99-1700, jakož i všechna další rozhodnutí  na tyto výroky 
obsahově navazující, pokud vzhledem ke změně, k níž došlo zrušením, pozbyla 
podkladu. 

Obviněný J. D. byl odsouzen k totožným trestům. 

Podle § 228 odst. 1 tr. ř. byla obviněným uložena povinnost k náhradě škody ve 
výši 24.301.942,50 Kč. Se zbytkovým nárokem byla poškozená odkázána na řízení 
občanskoprávní. 

Na základě odvolání obou obviněných ve věci rozhodl jako soud odvolací Vrchní 
soud v Praze rozsudkem ze dne 20. 6. 2001 sp. zn. 9 To 52/2001 a to tak, že 
napadený rozsudek podle § 258 odst. 1 písm. e), f), odst. 2 tr. ř.  ohledně 
obou obviněných zrušil ve výroku  o trestu a ve výroku o náhradě škody. Při 
nezměněném výroku o vině pak znovu podle § 259 odst. 3 tr. ř. rozhodl o uložení 
trestu a o náhradě škody (č.l. 2011).  

Obviněnému D. M. uložil za danou trestnou činnost a za dva trestné činy podvodu 
podle § 250 odst. 1, 4 tr. zák., kterými byl uznán vinným  rozsudkem Krajského 
soudu v Českých Budějovicích ze dne 4. 10. 1999 č. j. 17 T 7/99-1544, podle  § 
250 odst. 4  tr. zák., za použití  § 35 odst. 2 tr. zák.  souhrnný trest  
odnětí svobody na  8,5 roku se zařazením do věznice s ostrahou. Opětovně mu 
uložil i trest zákazu činnosti spočívající v zákazu provozovat živnosti na dobu 
8 let.  

Současně podle § 35 odst. 2 tr. zák. zrušil výrok o trestu uloženém mu  
rozsudkem  Krajského soudu v Českých Budějovicích ze dne 4. 10. 1999 č. j. 17 T 
7/99-1544, jakož  i všechna další  rozhodnutí na tento výrok obsahově 
navazující, pokud vzhledem ke změně k níž došlo zrušením, pozbyla podkladu.  

Podle § 229 odst. 1 tr. ř. byla poškozená K. b., s.p.ú., J., P. odkázána s 
uplatněným nárokem na náhradu škody na řízení ve věcech občanskoprávních.

Obviněnému J. D. byly odvolacím soudem uloženy stejné tresty, jako obviněnému 
M.	

Následně J. D. podal ve věci ústavní stížnost (č.l. 2119), o níž rozhodl  
Ústavní soud nálezem ze dne 25. 11. 2003 sp. zn. I. ÚS 558/01 (č.l. 2235), jímž 
rozsudek Vrchního soudu v Praze ze dne 20. 6. 2001 sp. zn. 9 To 52/2001 a 
rozsudek Krajského soudu v Českých Budějovicích ze dne 23. 2. 2001 č.j. 17 T 
7/99-1882 v části týkající se viny i trestu ohledně J. D. zrušil pro rozpor  s 
čl. 8 odst. 2 Listiny základních práv a svobod ve spojení s čl. 39 a čl. 36 
odst. 1 Listiny základních práv a svobod.

V pozdějším řízení, ve kterém byl povinen pokračovat Krajský soud v Českých 
Budějovicích, po provedeném hlavním líčení dne 30. 6. 2006 vydal tento soud 
rozsudek č.j. 17 T 33/2003-2732, v němž obviněného J. D. podle § 226 písm. b)  
tr. ř. zprostil obžaloby z trestného činu podvodu podle § 250 odst. 1, 4 tr. 
zák. jehož se měl dopustit společně s D. M. jednáním, jak bylo shora uvedeno. 
Tento rozsudek nabyl právní moci dne 28. 7. 2006.  

Dne 2. 10. 2006 podal obviněný D. M. ke Krajskému soudu v Českých Budějovicích 
na základě uváděného nálezu Ústavního soudu návrh na povolení obnovy řízení. 
Tento návrh byl usnesením tohoto soudu  č. j. 1 Nt 105/2006-9 dne 7. 12. 2006  
zamítnut.   

Následně ve věci o povolení obnovy řízení rozhodl  na základě stížnosti 
obviněného Vrchní soud v Praze usnesením ze dne 14. 2. 2007 sp. zn. 9 To 7/2007 
(č.l. 18) tak, že  stížnost obviněného zamítl. 

Proti usnesení Vrchního soudu v Praze ze dne 14. 2. 2007, sp. zn. 9 To 7/2007 a 
usnesení Krajského soudu v Českých Budějovicích ze dne 7. 12. 2006 č.j. 1 Nt 
105/2006-9 podal obviněný M. ústavní stížnost, kterou ale Ústavní soud svým 
usnesením ze dne 29. 11. 2007 sp. zn. III. ÚS 1030/07 odmítl, jako zjevně 
neopodstatněnou.  

Poté podal ministr spravedlnosti podle § 266 odst. 1 tr. ř. k Nejvyššímu soudu 
ve prospěch obviněného D. M. stížnost pro porušení zákona proti rozsudku  
Vrchního soudu v Praze ze dne 20. 6. 2001 sp. zn. 9 To 52/2001. Napadeným 
rozhodnutím byl  podle názoru stěžovatele porušen zákon v ustanovení § 254 
odst. 1 tr. ř. a současně  předcházejícím rozsudkem nalézacího soudu též  v 
ustanovení § 2 odst. 5, 6, § 120 odst. 3   a   § 125 odst. 1 tr. ř.  v 
neprospěch jmenovaného obviněného. 

V odůvodnění  stížnosti pro porušení zákona ministr spravedlnosti prezentoval 
právní stanoviska vyslovená Ústavním soudem v nálezu  ze dne 25. 11. 2003 sp. 
zn.  I. ÚS 558/01 a uvedl, že po zrušení původního odsuzujícího rozsudku v 
části týkající se obviněného J. D. citovaným nálezem Ústavního soudu bylo u 
Krajského soudu v Českých Budějovicích  pod sp. zn. 17 T 33/2003 konáno ve věci 
nové hlavní líčení. Důkazy nově provedené ale nepřinesly žádnou podstatnější 
změnu skutkového stavu, jenž by v porovnání s právními názory zaujatými 
Ústavním soudem mohly být hodnoceny jako skutečnosti naplňující znaky „uvedení 
v omyl“  nebo „způsobení škody velkého rozsahu“. Dokazovaní naopak svědčilo ve 
prospěch obviněného J. D. Za této situace, nalézací soud, ačkoli nezměnil svůj 
názor na hodnocení naplnění znaků skutkové podstaty daného trestného činu, 
vázán právním názorem  Ústavního soudu vyjádřeným v předmětném nálezu, zprostil 
obviněného J. D. obžaloby. Rozhodnutí nabylo právní moci dne 28. 7. 2006.  

Dále stěžovatel uvádí, že výše uváděný návrh na povolení obnovy řízení podaný 
D. M., vedený u Krajského soudu v Českých Budějovicích pod sp. zn.  1 Nt 
105/2006, ve kterém se obviněný M. domáhal obnovy řízení vedeného v prvém 
stupni u Krajského soudu v Českých Budějovicích pod sp. zn.  17 T 7/1999, byl 
usnesením Krajského soudu v Českých Budějovicích zamítnut  s odůvodněním, že 
výklad právních norem odlišný od výkladu  v době původního rozhodování soudu 
nelze hodnotit jako novou skutečnost ve smyslu ustanovení § 278 odst. 1 tr. ř. 
a stejně tak  novou skutečností není vada v právním posouzení dovozovaná z 
výkladu  právní normy  ani odlišný právní názor vyslovený  v nálezu Ústavního 
soudu ve věci spoluobviněného J. D. Sám Ústavní soud ve svém usnesení ze dne 
29. 11. 2007 sp. zn. III. ÚS 1030/07 s tímto názorem  v podstatě vyslovil 
souhlas, když pro zjevnou neopodstatněnost odmítl ústavní stížnost obviněného 
M. směřující proti výše uvedeným rozhodnutím obecných soudů. 

V závěru stížnosti pro porušení zákona  pak ministr spravedlnosti zaujal názor, 
že všechny skutečnosti, které vedly ke zprošťujícímu rozsudku u spoluobviněného 
J. D., svědčí i ve prospěch obviněného D. M. Proto navrhl, aby Nejvyšší soud  
podle § 268 odst. 2 tr. ř. vyslovil, že rozsudkem  Vrchního soudu v Praze ze 
dne 20. 6. 2001 sp. zn. 9 To 52/2001 byl porušen zákon v ustanovení § 254 odst. 
1 tr. ř.  a současně rozsudkem  Krajského soudu  v Českých Budějovicích ze dne 
23. 2. 2001 sp. zn. 17 T 7/1999 též v ustanoveních  § 2 odst. 5, 6, § 120 odst. 
3 tr. ř.  a v ustanovení § 125 odst. 1 tr. ř. , a to v neprospěch obviněného D. 
M. Dále aby podle § 269 odst. 2 tr. ř. napadená rozhodnutí  zrušil ve vztahu  k 
obviněnému D. M. ve všech výrocích  včetně dalších rozhodnutí na ně obsahově 
navazujících, pokud vzhledem ke změně, k níž zrušením došlo, pozbyla podkladu a 
následně postupoval podle § 270 odst. 1 tr. ř. a věc přikázal Krajskému soudu v 
Českých Budějovicích k novému projednání a rozhodnutí.

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch  výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Poté, co byli oba obvinění v předmětné věci společně za popisovaný skutek 
pravomocně odsouzeni, podal proti předmětným rozhodnutím ústavní stížnost pouze 
obviněný J. D. Ústavní soud na základě této ústavní stížnosti rozhodl 
individuálně o obviněném J. D.  nálezem sp. zn. I. ÚS 558/01 ze dne 25. 11. 
2003. V tomto  podrobně odůvodnil, proč se rozhodl v části týkající se J. D. 
uvedená rozhodnutí zrušit.  

Nejvyšší soud pokládá za nadbytečné v plné šíři reprodukovat obsah nálezu 
Ústavního soudu a omezuje se pouze na stěžejní myšlenky z něho vyplývající, 
které mají právní dopad  i na postavení obviněného D. M. 

Ústavní soud vyslovil, že pro náležité posouzení námitky porušení principu  
nullum crimen sine lege je klíčovým zákonné znění skutkové podstavy trestného 
činu podvodu účinné v době spáchání předmětného skutku, který stanoví, že 
odnětím svobody na 5 až 12 let bude potrestán každý, kdo ke škodě cizího 
majetku sebe nebo jiného  obohatí tím, že uvede někoho v omyl, nebo využije 
něčího omylu a způsobí tak  na cizím majetku škodu nejméně jeden milion Kč. 
Znaky skutkové podstaty musí být stíhaným jednáním naplněny, přičemž musí jít  
o jednání úmyslné, zavinění musí být prokázáno, jak ve vztahu k příčinnému 
průběhu, tak ke všem znakům skutkové podstaty, tedy i k omylu a ke způsobené 
škodě. V daném případě bylo tedy třeba, aby v řízení před  obecnými soudy bylo  
mimo rozumnou pochybnost prokázáno, že stěžovatel (obviněný) svým úmyslným 
jednáním, vedoucím k uzavření úvěrové smlouvy, uvedl banku v omyl předstíráním, 
že hodlá podnikat, v příčinné souvislosti s tímto omylem obohatil sebe nebo 
jiného, a tak úmyslně způsobil škodu vyšší než jeden milion Kč, tedy že již při 
uzavírání úvěrové smlouvy se chtěl resp. byl srozuměn obohatit na úkor banky v 
důsledku vyvolaného omylu a že tím chtěl, resp. byl srozuměn s tím, že toto 
jeho jednání způsobí škodu v popsané výši. Prokázání těchto skutečností mělo 
být  patrné z odůvodnění  rozsudku a konkrétní jednání  vyčerpávající všechny 
znaky skutkové podstaty mělo být popsáno ve skutkové větě rozsudku (§ 120 odst. 
3 a § 125 odst. 1 tr. ř.).  Ústavní soud vyslovuje, že těmto požadavkům  
napadené rozsudky nedostály a to jak ve znaku  způsobení škody velkého rozsahu  
tak ve znaku uvedení v omyl. 

Krajský soud veden svým názorem o vztahu zástavního práva k výši škody 
způsobené podvodem ze svého dokazování v podstatě vyloučil otázku spolehlivého 
vyčíslení škody a toho, zda stěžovatel takovou škodu úmyslně zavinil. Vrchní 
soud upozornil, v souladu s civilně-právní úpravou a principem ultima ratio, že 
škoda v případě úvěrové smlouvy jištěné zástavou musí být stanovena i s ohledem 
na hodnotu zástavy, avšak na základě již shromážděných důkazů s povšechným 
odůvodněním konstatoval, že hodnota zástav je v podstatě zanedbatelná. Již 
tento rozpor by podle názoru Ústavního soudu mohl odůvodnit zrušení obou 
rozhodnutí. 

Oba soudy při svých úvahách týkajících se zástav podle Ústavního soudu pominuly 
povahu tohoto věcného práva, které je věcným právem k věci cizí. S peněžními 
zástavami je totiž v zásadě možné  nakládat na základě jednostranného  úkonu 
zástavního věřitele, proti němuž nemá vlastník zástavy právní obrany. Soudy 
nezohlednily ujednání obsažená v obou úvěrových smlouvách, z nichž vyplývá, že 
banka byla oprávněna zahájit úkony ke zpeněžení zástav i v okamžiku, kdy 
přestaly být úvěry spláceny, tedy před okamžikem, kdy nastaly materiální 
podmínky trestnosti. Údaje z katastru nemovitostí napovídají tomu, že banka 
zřejmě měla k nemovitostem přednostní zástavní právo, a v tom případě by nebylo 
rozhodné, kolik později  zřízených zástavních práv na nich vázlo.  Nahodile 
konstatovaná prodejní cena nemovitosti zatížené zástavou neumožňovala zjistit 
její cenu v případě realizace, protože mohla vyjadřovat právě jen to, že na 
nemovitosti vázne zástava. Cena jíž mohlo být dosaženo zpeněžením, zůstala 
soudy nezjištěna, ačkoli mohla zmenšovat výši způsobené škody. Vyčíslení škody 
nebyla věnována žádoucí pozornost. Soudy zcela přehlédly povahu primárního  
právního vztahu, na který aplikovaly trestně právní postih. Úvěrová smlouva a 
na ní akcesoricky závislá  smlouva zástavní  se řídily obchodním zákoníkem, 
jehož  normativní povaha  je při vymezování  obsahu  právních vztahů 
charakterizována vysokým stupněm  uplatnění autonomie vůle smluvních stran. 
Obsah právního vztahu je zde vymezen vůlí  smluvních stran, jež může mít v 
některých případech pouze konkludentní povahu. Proto i při  respektování  
veřejnoprávní povahy  trestního práva je nutno trvat na tom, že veškeré úvahy 
týkající se práv a povinností kontrahentů by měly mít podklad v konkrétním 
obsahu  konkrétní smlouvy. V opačném případě dochází podle názoru Ústavního 
soudu  k nepřípustnému  veřejnoprávnímu zásahu do soukromoprávní sféry. 

Druhým zákonným znakem  skutkové podstaty, jehož prokázání  nebyla podle 
Ústavního soudu obecnými soudy věnována zákonem vyžadovaná pozornost (§ 2 odst. 
5          tr. ř.), byl znak uvedení v omyl. Soudy vycházely z předpokladu, že 
nedodržení podnikatelského  záměru je důkazem snahy obviněného uvést banku v 
omyl. Přitom ze svých úvah  soudy vyloučily ty skutečnosti, z nichž vyplývalo, 
že pracovníci banky, kteří se rozhodujícím způsobem podíleli na poskytnutí 
úvěru obviněným zastupované obchodní společnosti, mohli být srozuměni s 
rizikovostí úvěru a s nereálností podnikatelského záměru. Nebylo náležitě 
vysvětleno, co vedlo banku k uvolnění podmínek úvěru. Okolnosti poskytnutí 
úvěru naopak napovídaly tomu, že pracovníci banky jejich poskytnutím pomocí 
tzv. přeúvěrování řešili problémy  vlastní odpovědnosti  za nesplacení starých 
úvěrů, a je sporné ohledně čeho byli klamáni. V době uzavírání  úvěrové smlouvy 
měla banka velmi podrobné znalosti  o úvěrové minulosti, která se pojila se 
zastavenými nemovitostmi, a měla zajisté  zkušenosti a odborný potenciál pro 
posuzování podnikatelských záměrů a schopnosti jejich předkladatelů úvěr 
splácet. Podle názoru Ústavního soudu měla v rukou smluvní nástroj umožňující 
včasnou eliminaci rizika plynoucího z počínání obviněným zastoupené společnosti 
s ručením omezeným. 

V odůvodnění svého rozhodnutí Ústavní soud připouští, že není pochyb o tom, že 
obviněný spravoval svěřené prostředky nikoli řádně a jeho jednání bylo 
přinejmenším nezodpovědné. Zvolená argumentace obecných soudů však nedokládá 
závěr o tom, že obviněný nepodnikal, byť se jednalo o podnikání rozmařilé či 
marnotratné. Pokud vrchní soud dospěl k závěru o nevěrohodnosti  veškerých 
údajů o podnikání obviněného na základě jeho přiznání u veřejného zasedání, 
vyloučil tím ze svých úvah tu část přiznání, ve které obviněný konstatoval, že 
k uzavření smlouvy došlo naoko s vědomím banky. To podle názoru  Ústavního 
soudu vedlo k závěru, že nebylo dostatečně zohledněno, že posuzovaný případ se 
dotýká smluvního vztahu mezi dvěma subjekty soukromého práva. 

V této souvislosti poukázal Ústavní soud rovněž na starší judikaturu Nejvyššího 
soudu, podle které trestný čin podvodu podle § 250  tr. zák.  by před 1. 1. 
1998 mohl být páchán  jen za předpokladu, kdyby poskytnutý úvěr, třebaže 
dlužník od počátku neměl v úmyslu  úvěr splácet, byl zajištěn takovou hodnotou 
zástavy, která nepostačovala k tomu, aby jejím prodejem byl úvěr splacen a 
jestliže si byl dlužník této skutečnosti vědom. Dlužník by tedy musel být 
srozuměn s tím, že hodnota zástavy, kterou byl úvěr zajištěn, je nižší než 
hodnota poskytnutého úvěru a že v případě nesplacení úvěru  banka utrpí škodu  
odpovídající  rozdílu mezi těmito hodnotami (viz rozhodnutí Nejvyššího soudu 
sp. zn. 8 Tz 303/2000,            8 Tz 164/1999 a 5 Tz 21/2001, in: www. 
nsoud.cz).

Jednání popsané ve skutkových větách napadených rozhodnutí nebylo proto možné 
podle názoru Ústavního soudu podřadit pod žádné z ustanovení zvláštní části 
trestního zákona, popisující jednotlivé  trestné činy jako typově společensky 
nebezpečná jednání. Pokud obecné soudy na základě takto zjištěného a popsaného 
jednání dospěly k závěru, že obviněný spáchal  trestný čin podvodu podle 
ustanovení § 250 odst. 1, 4 tr. zák.  ve znění účinném do 31. 12. 2007, 
porušily tím podle tvrzení  Ústavního soudu mj. ustanovení § 2 odst. 5, 6 tr. 
ř. a § 120 odst. 3 a § 125 odst. 1 tr ř., čímž porušily právo obviněného být 
shledán vinným spácháním trestného činu jen za jednání stanovené v zákoně 
(zaručeného  ustanovením čl. 39 Listiny, což vedlo k omezení svobody obviněného 
z jiného  než zákonného důvodu, čímž bylo porušeno ustanovení čl. 8 odst. 2 
Listiny základních práv a svobod). Soudy též porušily právo obviněného na 
spravedlivý proces garantovaný ustanovením  čl. 36 odst. 1 Listiny. 

Jak bylo již vysloveno, Ústavní  soud se zabýval předmětným případem ve vztahu 
ke stěžovateli J. D., neboť pouze on využil institutu ústavní stížnosti tj. 
prostředku individuálního. Tedy nikoli již ve vztahu k obviněnému D. M. 

Tudíž je zřejmé, že zde nastala situace, kdy zároveň existují dvě rozdílná  
rozhodnutí ve vztahu ke dvěma osobám spolupachatelů, kteří byli společně 
odsouzeni, za podle skutkové věty rozhodnutí zcela totožný  skutek, a  kdy 
jeden z nich – J. D., byl následně  pravomocně zproštěn obžaloby, a druhý z 
nich – D. M., zůstává pravomocně odsouzen a potrestán. 

Nejvyšší soud se zabýval otázkou, zda postavení  obviněných v posuzované věci 
je stejné či rozdílné, zda se na vykonání stíhaného jednání podíleli 
rovnocenným dílem, či zda zde naopak existují významné odlišnosti, pro něž jsou 
rozdílná rozhodnutí ve věci důvodná. 

Poté co byl předmětným nálezem Ústavního soudu zrušen odsuzující rozsudek 
nalézacího soudu, provedl tento soud nové hlavní líčení. V daném hlavním líčení 
provedl jak listinné důkazy, tak vyslechl opětovně pracovníky K. b., kteří se 
podíleli na poskytnutí úvěrů obviněným a dále vyslechl znalce z oboru 
nemovitostí, který vypracoval jeden ze znaleckých posudků oceňujících předmět 
zástavy. V odůvodnění rozsudku, jímž zprostil obžaloby J. D. konstatoval, že 
důkazy nově provedené nepřináší žádnou podstatnější změnu skutkového stavu, jež 
by v porovnání s právními názory zaujatými  v nálezu Ústavního soudu mohly být  
hodnoceny jako skutečnosti  naplňující znaky uvedení v omyl nebo způsobení 
škody  velkého rozsahu. Naopak doplněné dokazování svědčí ve prospěch 
obviněného.  

Po přezkoumání spisového materiálu nenalezl Nejvyšší soud podstatných rozdílů v 
činnosti a angažovanosti obou obviněných. Rovněž tak v dané věci nebylo 
shledáno ryze procesní pochybení, výlučně v jehož důsledku by byl obviněný J. 
D. zproštěn obžaloby. Za této situace, když ani poté, co bylo nalézacím soudem 
po zrušení předmětného odsuzujícího rozsudku Krajského soudu v Českých 
Budějovicích doplněno dokazování, nevyplývá z důkazní situace podstatná změna, 
Nejvyšší soud,  aniž by zbytečně duplikoval to, co již bylo vysloveno Ústavním 
soudem ve vztahu k obviněnému J. D., jak je výše uvedeno, shledává rovněž ve 
vztahu k obviněnému D. M. stejné nedostatky v napadených rozhodnutích, tj. v 
rozsudku Krajského soudu v Českých Budějovicích ze dne 23. 2. 2001 č. j. 17 T 
7/1999-1882 ve spojení s rozsudkem  Vrchního soudu v Praze ze dne 20. 6. 2001 
sp. zn. 9 To 52/2001  (č. l. 2011).  

Nejvyšší soud tak dospěl k závěru, že oba obvinění byli odsouzeni za spáchání 
totožného skutkového jednání, na němž se podíleli ve vzájemné součinnosti ve 
stejné míře, nebyl u nich vysledován vztah nadřízenosti a podřízenosti, či jiné 
rozdíly v činnosti obou obviněných. Byli původně shledáni vinnými stejným 
trestným činem a byly jim uloženy stejné tresty. Proto s odkazem na skutkový i 
právní rozbor vyslovený Ústavním soudem obsažený v jeho nálezu ze dne 25. 11. 
2003 sp. zn. I. ÚS 558/01 Nejvyšší soud vyslovuje, že za situace, kdy nebyly 
shledány rozdíly mezi postavením a činností obou obviněných, není opodstatněné 
činit rozdílný závěr ohledně jejich trestněprávní odpovědnosti.  

Je proto třeba vyslovit souhlas se stanoviskem stěžovatele, že nalézací soud 
zaujal nesprávné stanovisko v otázce vlivu existence nemovitých zástav 
zajišťujících poskytnuté úvěry a otázku existence subjektivní stránky trestného 
činu podvodu podle § 250 odst. 1, 4 tr. zák. rovněž nehodnotil v souladu se 
zákonem. Nezabýval se řádně okolnostmi poskytnutí úvěru, zejména průběhem tzv. 
přeúvěrování ani rolí odpovědných pracovníků poskytovatele úvěru tj. K. b. 
Dostatečně nevyjasněno tak zůstalo, zda a popř. nakolik byl poškozený při 
sjednávání nových úvěrových smluv uváděn v omyl. V této souvislosti lze dát 
sice za pravdu názoru krajského soudu ohledně podvodných praktik obviněného M. 
i původně spoluobviněného D., pokud jde o čerpání finančních prostředků z obou 
úvěrových účtů zřízených K. b., ale nelze současně nevidět, že bez předchozího 
uzavření  úvěrových smluv na částky 25 mil. Kč a 20 mil. Kč a následného 
poskytnutí těchto prostředků na zmíněné úvěrové účty by k žádnému takovému 
jednání ze strany obou jmenovaných dojít nemohlo. Obdobně pak nalézací soud 
pochybil v druhém kriteriu skutkové podstaty trestného činu podvodu podle § 250 
odst. 1, 4 tr. zák., tj. v určení škody, když otázkou její výše se dostatečně 
podrobně nezabýval. Nalézací soud vycházel zjevně z již překonaného právního 
názoru, že trestný čin podvodu podle § 250 tr. zák. spáchaný vylákáním úvěru  v 
úmyslu ho řádně nesplácet (v době do 31. 12. 1997) byl z hlediska vzniku škody 
na cizím majetku dokonán již tím, že banka vyplatila pachateli úvěr na podkladě 
nepravdivých nebo zamlčených skutečností, přestože pachatel poskytl bance za 
účelem  zajištění svých závazků zástavu, jejíž hodnota byla stejná nebo i vyšší 
jako výše poskytnutého úvěru. Zástavní právo podle tohoto názoru totiž i v 
případě zpeněžení zástavy sloužilo pouze jako náhrada škody způsobené již 
dokonaným trestným činem podvodu. Vrchní soud coby soud odvolací sice zaujal 
ohledně nemovitých zástav odlišný právní názor, avšak zároveň bez dostatečných 
důkazních podkladů konstatoval, že hodnota zástav je v podstatě zanedbatelná.  

Jestliže soud skutečnosti, jež jsou uváděny výše, v průběhu řízení dostatečně 
nezjišťoval resp. nezabýval se jimi a při hodnocení důkazů je nezohlednil, 
nepostupoval v souladu s ustanovením § 2 odst. 5, 6 tr. ř.  Jak již bylo též 
vysloveno v citovaném nálezu Ústavního soudu, skutková věta rozsudku musí 
obsáhnout všechny znaky skutkové podstaty trestného činu, z jehož spáchání byl 
pachatel trestného činu shledán vinným a z odůvodnění rozsudku musí být patrno, 
že tyto znaky skutkové podstaty byly v řízení prokázány.  V důsledku toho, že 
se soud nezabýval v dostatečné míře znakem uvedení v omyl a znakem způsobení 
škody velkého rozsahu, nesplňuje posuzované rozhodnutí v těchto znacích dikci 
ustanovení § 120 odst. 3  a § 125 odst. 1 tr. ř. 

Odvolací soud pak navíc nedostál své přezkumné povinnosti vůči rozhodnutí soudu 
prvého stupně, když nereagoval dostatečně na jeho nedostatky a ponechal dané 
rozhodnutí ve výroku o vině nedotčeno. Tím porušil ustanovení §  254 odst. 1 
tr. ř. 

Nejvyšší soud proto podle § 268 odst. 2 tr. ř. vyslovil, že napadeným 
rozsudkem    Vrchního soudu v Praze ze dne 20. 6. 2001 sp. zn. 9 To 52/2001 byl 
porušen zákon  v ustanovení § 254 odst. 1 tr. ř. a v řízení jež mu předcházelo 
pak v ustanoveních  § 2 odst. 5, 6 , § 120 odst. 3 a § 125 odst. 1 tr. ř. v 
neprospěch obviněného D. M. Podle § 269 odst. 2 tr. ř. proto byly uvedený 
rozsudek Vrchního soudu v Praze i jemu předcházející rozsudek Krajského soudu v 
Českých Budějovicích zrušeny v částech týkajících se obviněného D. M., a to 
včetně všech  dalších rozhodnutí na zrušené části obou  rozhodnutí obsahově 
navazujících, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak Nejvyšší soud přikázal Krajskému soudu v Českých 
Budějovicích, aby věc v potřebném rozsahu znovu projednal a rozhodl. To jinými 
slovy znamená, že nařídí nové hlavní líčení, v němž provede potřebné 
dokazování, přičemž vezme v úvahu všechny výše uvedené poznatky a zohlední je 
ve svém meritorním rozhodnutí. Přitom bude muset mít na paměti, že Nejvyšším 
soudem bylo vysloveno, že zákon byl porušen v neprospěch obviněného, a proto 
nemůže podle  § 273 tr. ř.  v novém řízení dojít ke změně rozhodnutí v jeho 
neprospěch. Podle § 270 odst. 4 tr. ř. je nalézací soud vázán právním názorem, 
který ve věci vyslovil Nejvyšší soud, a je povinen provést nařízené procesní 
úkony. 

P o u č e n í : Proti tomuto rozhodnutí není opravný prostředek přípustný.

V Brně  dne 21. dubna 2009

                                                                                
     Předseda senátu:

                                                                                
     JUDr. František H r a b e c  

