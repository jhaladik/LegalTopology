Soud: Nejvyšší soud

Spisová značka: 29 Cdo 2757/99

Datum rozhodnutí: 25.04.2001

Typ rozhodnutí: Rozsudek


Kategorie rozhodnutí: C




29 Cdo 2757/99 

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky jako soud dovolací rozhodl v senátě složeném z 
předsedy JUDr. Ing. Jana Huška a soudců JUDr. Františka Faldyny, CSc. a JUDr. 
Zdeňka Krčmáře v právní věci žalobce Ing. R. R.,  jako správce konkursní 
podstaty úpadce S., a.s.  proti žalovanému K., a.s., o zaplacení částky 
771.291,- Kč s přísl., k dovolání žalobce proti rozsudku Vrchního soudu v Praze 
ze dne 22. února 1999, č.j. 8 Cmo 206/98-38, takto: 

Rozsudek Vrchního soudu v Praze ze dne 22. února 1999, č.j. 8 Cmo 206/98-38, se 
ve výrocích, jimiž byl změněn rozsudek Krajského obchodního soudu v Praze ze 
dne 13. listopadu 1997, č.j. 36 Cm 105/96-18 a dále ve výrocích o náhradě 
nákladů řízení zrušuje a věc se v tomto rozsahu vrací Vrchnímu soudu v Praze k 
dalšímu řízení. 

O d ů v o d n ě n í :

Vrchní soud v Praze rozsudkem ze dne 22. února 1999, č.j. 8 Cmo 206/98-38 
změnil ve výroku I. b) a I. c) rozsudek Krajského obchodního soudu ze dne 13. 
listopadu 1997, č.j. 36 Cm 105/96-18 tak, že žalobu do částky 644.287,- Kč 
zamítl a žalovanému nepřiznal právo na náhradu nákladů řízení před soudem 
prvního stupně. Vrchní soud dále ve výroku I. a) potvrdil rozsudek soudu 
prvního stupně co do částky 41.305,68 a rozhodl o nákladech odvolacího řízení.

Odvolací soud v odůvodnění rozsudku zejména uvedl, že mezi účastníky byla 
nesporná skutečnost, že žalobce poskytnul žalovanému plnění bez právního důvodu 
tím, že mu dne 4. 7. 1991 podruhé zaplatil fakturu  znějící na částku 644.287,- 
Kč. Žalobce se na žalovaném domáhal vydání tohoto neoprávněného majetkového 
prospěchu. 

Jelikož žalovaný namítnul promlčení nároku, zabýval se odvolací soud touto 
námitkou. Podle odvolacího soudu se žalobce o získání neoprávněného majetkového 
prospěchu dozvěděl již dne 4.7.1991, kdy částku 644.287,- Kč žalovanému bez 
právního důvodu zaplatil. Jelikož žaloba byla podána až v roce 1995, jeho právo 
na vydání neoprávněného majetkového prospěchu se promlčelo marným uplynutím 
dvouleté subjektivní promlčecí lhůty stanovené v ustanovení § 131b odst. 2 
hospodářského zákoníku (dále jen „h. z.\").

 Odvolací soud tak – na rozdíl od soudu prvního stupně, který dospěl k závěru, 
že o vzniku neoprávněného majetkového prospěchu na straně žalovaného se žalobce 
dozvěděl až dne 21. května 1994 – považoval právo na vydání neoprávněného 
majetkového prospěchu za promlčené a rozsudek soudu prvního stupně změnil tak, 
že žalobu co do částky 644.287,- Kč zamítl.

Včas podaným dovoláním napadl žalobce uvedený rozsudek odvolacího soudu ve 
výrocích I. b) a I. c) a II. Při vymezení dovolacích důvodů odkázal žalobce na 
ustanovení § 241 odst. 3 písm. c), d) o. s. ř., ve znění platném do 31. 12. 
2000 (dále jen „o. s. ř.\").

V dovolání žalobce zejména uvedl, že odvolací soud vycházel ze zjištění, která 
nemají oporu v provedeném dokazování, neboť žalovaný neoznačil důkazy, že by se 
žalobce dozvěděl o existenci neoprávněného majetkového prospěchu dříve. Naopak 
žalobcem označené důkazy nasvědčují závěru, že se žalobce dozvěděl o vzniku 
neoprávněného majetkového prospěchu až dne 31. května 1994. Závěr odvolacího 
soudu, že se žalobce dozvěděl o vzniku neoprávněného majetkového prospěchu již 
dne 4. července 1997, nemá podle dovolatele oporu v provedeném dokazování.

Rozhodnutí současně podle žalobce spočívá na nesprávném právním posouzení věci, 
neboť je v rozporu s ustanovením § 131b odst. 2 h. z., které o právu na vydání 
neoprávněného majetkového prospěchu stanoví, že promlčecí lhůta činí dva roky 
od dne, kdy se poškozený dověděl o neoprávněném majetkovém prospěchu a o tom, 
kdo ho získal. Odvolací soud v rozporu se zákonem stanovil počátek této lhůty 
na den 4. 7. 1991, kdy došlo k zaplacení sporné částky. Podle žalobce odvolací 
soud v rozporu s tímto ustanovením přisvědčil názoru žalovaného, že pro počátek 
lhůty je rozhodný již den, kdy se žalobce mohl či měl dovědět o tom, že na jeho 
úkor došlo k získání neoprávněného majetkového prospěchu a kdo jej získal.

Dovolatel proto navrhuje, aby Nejvyšší soud České republiky napadené rozhodnutí 
zrušil a vrátil věc odvolacímu soudu k dalšímu řízení. Současně navrhuje, aby 
byla odložena vykonatelnost napadeného rozhodnutí.

Žalovaný ve svém vyjádření ze dne 16. 6. 1999 k dovolání uvedl, že dovolání 
není přípustné z důvodů absence dovolacích důvodů dle § 241 odst. 3 písm. c) a 
d) o.s.ř. Žalovaný se domnívá, že předložil dostatek důkazů svědčících o tom, 
že žalobce zjistil přeplatek již v roce 1991, kdy měl žalobce podle tehdy 
platné vyhlášky FMF č. 23/1990 povinnost provést průběžnou účetní kontrolu ke 
dni 31.7.1991 a dále také vyhotovit účetní závěrky ke dni 31.12.1991. Žalovaný 
dále uvedl, že důkazní břemeno nese žalobce, který dosud neprokázal, že nevěděl 
o dvojí úhradě již v roce 1991.

Žalovaný také nesouhlasil s námitkou žalobce o nesprávném právním posouzení 
věci, neboť odvolací soud aplikoval na řádně zjištěný skutkový stav příslušná 
ustanovení hospodářského zákoníku, když vycházel z toho, že pro počátek 
dvouleté subjektivní promlčecí lhůty na vydání neoprávněného majetkového 
prospěchu je rozhodující okamžik, kdy se žalobce dozvěděl o tom, že se na jeho 
úkor žalovaný obohatil.

Žalovaný proto navrhuje, aby dovolací soud vydal usnesení, kterým by dovolání 
žalobce odmítl dle ust. § 243 odst. 4 o. s. ř. resp. aby vydal rozsudek, kterým 
by dovolání podle § 243a odst. 1 o.s.ř. zamítl.

Nejvyšší soud vzhledem k tomu, že usnesením Krajského obchodního soudu v Brně 
ze dne 13.9.2000, čj.40 K 40/2000 - 164 byl prohlášen konkurs na majetek 
žalobce a tím došlo k přerušení dovolacího řízení, vyzval oprávněné osoby, aby 
případně podaly návrh na pokračování v řízení.

70 

V podání z 29. 1. 2001 správce konkursní podstaty žalobce Ing. R. takovýto 
návrh podal a proto dovolací soud podle § 14 odst. 1 písm. c) zák. č. 328/1991 
Sb., ve znění novel, v dovolacím řízení pokračoval.

Nejvyšší soud České republiky posoudil dovolání žalobce z hledisek ustanovení § 
240 odst. 1, § 241 odst. 1, 2 o. s. ř. a to s ohledem na část dvanáctou, hlavu 
I., bod 17 zák. č. 30/2000 Sb. ve znění platném do 31. 12. 2000 (dále jen „o. 
s. ř.\") a konstatoval, že dovolání bylo podáno včas, oprávněnou osobou a má 
všechny zákonem stanovené náležitosti. 

Dovolání je v posuzovaném případě přípustné podle ust. § 238 odst. 1 písm. a) 
o. s. ř., neboť odvolací soud změnil v dovoláním napadených výrocích rozsudek 
soudu prvního stupně ve věci samé.

Nejvyšší soud se dále zabýval tím, zda je dovolání také důvodné.

Ze skutkových zjištění, jež dovoláním nebyla zpochybněna, provedených soudy v 
předchozím řízení, z nichž dovolací soud vychází, vyplývá, že žalobce poskytnul 
žalovanému plnění bez právního důvodu, když dne 4.7.1991 zaplatil žalovanému 
částku Kč 644.287,- Kč. 

Podle ustanovení § 123 odst. 1 h. z., jestliže organizace přijala plnění nebo 
jinak získala majetkový prospěch, který jí nenáleží, musí je neprodleně vydat 
organizaci, na jejíž úkor byly získány. 

Podle ustanovení § 131b odst. 2 h. z. činí promlčecí lhůta práva na vydání 
neoprávněného majetkového prospěchu dva roky a počíná běžet ode dne, kdy se 
ten, na jehož úkor někdo získal neoprávněný majetkový prospěch, o této 
skutečnosti dozvěděl. Toto právo se však promlčí v objektivní promlčecí lhůtě 
deseti let ode dne, kdy k neoprávněnému majetkovému prospěchu došlo.

Dovolací soud se nejprve zabýval tvrzením dovolatele, že rozhodnutí odvolacího 
soudu spočívá na nesprávném právním posouzení věci [§ 241 odst. 3 písm. d) o. 
s. ř.] Žalobce uvedené spatřuje v tom, že odvolací soud přisvědčil názoru 
žalovaného, že pro počátek dvouleté subjektivní promlčecí lhůty je rozhodný 
den, kdy se žalobce mohl či měl dozvědět o tom, že žalovaný získal na jeho úkor 
neoprávněný majetkový prospěch.

Nejvyšší soud dospěl k závěru, že rozhodnutí odvolacího soudu tímto nedostatkem 
netrpí. Jak vyplývá z odůvodnění rozsudku (str. 5, první odstavec), Vrchní soud 
správně vycházel z § 131b odst. 2 h. z., podle kterého je rozhodující okamžik, 
kdy se žalobce o majetkovém prospěchu žalovaného dozvěděl, nikoliv snad mohl či 
měl dozvědět. Také v navazujícím odstavci odvolací soud jednoznačně 
konstatoval, že se žalobce dozvěděl o vzniku neoprávněného majetkového 
prospěchu.

Dovolací soud se však bez dalšího neztotožnil se závěrem odvolacího soudu o 
tom, že žalobce se o vzniku neoprávněného majetkového prospěchu dozvěděl již 
dne 4.7.1991, tedy v ten stejný den, kdy byla částka 644.287,- Kč žalovanému 
bez právního důvodu zaplacena. 

Toto skutkové zjištění nemá žádnou oporu v provedeném dokazování. V průběhu 
řízení z provedených důkazů ani z přednesů účastníků tato skutečnost 
nevyplynula, ani jinak nevyšla za řízení najevo. Ani žalovaný přitom ve svých 
přednesech a návrzích netvrdil a nenavrhoval důkazy směřující k tomu, že by 
rozhodným datem pro běh promlčecí lhůty práva na vydání neoprávněného 
majetkového prospěchu byl již první den jeho získání. 

Pokud jde o toto skutkové zjištění, odvolací soud v odůvodnění svého rozhodnutí 
neuvedl, z jakých důkazů tento závěr dovodil a omezil se na konstatování této 
skutečnosti. Odvolací soud v odůvodnění rozsudku také nevysvětlil, jak ke svému 
závěru dospěl s ohledem na konkrétní zjištění okolností daného případu 
ověřených příslušnými důkazy. To znemožňuje posoudit správnost závěrů 
odvolacího soudu učiněných v této otázce a tím je v této části rozsudek 
odvolacího soudu nepřezkoumatelný. 

Dovolacímu soudu za těchto okolností nezbylo než konstatovat, že dovolání je 
důvodné, neboť rozhodnutí vychází ze skutkového zjištění, které nemá v 
podstatné části oporu v provedeném dokazování (§ 241 odst. 3 písm. c), neboť si 
odvolací soud nezajistil v náležitém rozsahu odpovídající skutkové podklady pro 
příslušné právní posouzení věci.

Pokud byl dovoláním též napaden výrok I. c) a výrok II. rozsudku odvolacího 
soudu o snášení nákladů odvolacího řízení, není v této části dovolání přípustné 
podle § 238a odst. 1 písm. a), věta za středníkem o. s. ř. 

Vzhledem k tomu, že se ruší rozsudek odvolacího soudu ve výroku I. b) věci 
samé, je třeba zrušit i související výroky II. o nákladech řízení.

Nejvyšší soud proto podle § 123, § 131b odst. 2 h. z., § 238 odst. 1 písm. a), 
§ 241 odst. 3 písm. b) a § 243b odst. 1, 2 o. s. ř. rozhodl tak, že rozsudek 
odvolacího soudu zrušil a věc vrátil tomuto soudu k dalšímu řízení, v němž bude 
nutné při respektování povinnosti účastníků provést dokazování ke zjištění 
okamžiku, kdy se žalobce dozvěděl o existenci neoprávněného majetkového 
prospěchu.

O návrhu na odložení vykonatelnosti nebylo Nejvyšším soudem rozhodováno.

O nákladech dovolacího řízení bude podle § 243d odst. 1, posl. věta o. s. ř. 
rozhodnuto v novém rozhodnutí o věci. Jelikož však předmětem dovolacího řízení 
byla částka 644.287,- Kč, ze které byl již řádně vybrán soudní poplatek dle 
č.l. 50, nelze za součást nákladů řízení o dovolání žalobce považovat soudní 
poplatek zaplacený dle č.l. 53 (5.080,- Kč); tento přeplatek musí být 
dovolateli vrácen.

Proti tomuto rozsudku není opravný prostředek přípustný.

71 

V Brně 25. dubna 2001

	JUDr. Ing. Jan H u š e k, v.r.

	předseda senátu

Za správnost vyhotovení: Naděžda Solařová

