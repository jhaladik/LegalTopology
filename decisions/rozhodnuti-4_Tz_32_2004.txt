Soud: Nejvyšší soud

Spisová značka: 4 Tz 32/2004

Datum rozhodnutí: 28.04.2004

Typ rozhodnutí: Rozsudek




4 Tz 32/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  28. 
dubna 2004 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Petra Šabaty stížnost pro porušení zákona podanou 
ministrem spravedlnosti  v neprospěch obviněného M. S., proti pravomocnému 
rozsudku Okresního soudu v Olomouci ze dne 8. 9. 2003, čj. 4 T 130/2003-687,  a 
rozhodl podle § 268 odst. 2 tr. ř.  takto:

Rozsudkem Okresního soudu v Olomouci ze dne 8. 9. 2003, čj. 4 T 130/2003-687, a 
v řízení, které mu předcházelo, byl porušen zákon v ustanoveních § 226 písm. b) 
a § 2 odst. 5, odst. 6 tr. ř., ve prospěch obviněného M. S.

	 

O d ů v o d n ě n í :

Ve výroku citovaným rozsudkem Okresního soudu v Olomouci byl obviněný M. S. 
podle § 226 písm. b) tr. ř. zproštěn obžaloby, která mu kladla za vinu 
(zkráceně), že dne 22. 11. 2002 kolem 17.25 hod., při řízení autobusu tov. zn. 
Oáza, reg. zn. , na silnici č.  - ve směru jízdy od obce N. n. H. na obec S. n. 
H., vjel na železniční přejezd, aniž náležitě zkontroloval provoz na železnici, 
kdy k železničnímu přejezdu přijížděl osobní vlak č. 3816 ze směru od 
železniční stanice N. n. H., čímž porušil ustanovení § 28 odst. 1 zák. č. 
361/2000 Sb., v důsledku čehož došlo ke střetu osobního vlaku se zadní částí 
autobusu za jeho zadní nápravou, při němž utrpělo     29 cestujících v autobuse 
zranění různého stupně (5 z nich zranění těžká, přičemž dva z těchto pěti 
následně svým zraněním podlehli) a na autobuse a železničním hnacím voze 
vznikla škoda převyšující jeden milion Kč, čímž měl spáchat trestný čin 
obecného ohrožení podle  § 180 odst. 1, odst. 2 písm. b), c), odst. 4 tr. zák. 
Podle § 229 odst. 3 tr. ř. byla poškozená Vojenská ZP Praha, odkázána se svým 
nárokem na náhradu škody na řízení ve věcech občanskoprávních. Okresní soud 
dospěl k závěru, že skutek se sice stal, avšak tento skutek není trestným 
činem, neboť u obviněného nelze dovodit zavinění, a to ani formou nevědomé 
nedbalosti, která by umožňovala učinit závěr, že vydal lidi v nebezpečí smrtí a 
těžké újmy na zdraví tím, že se dopustil nebezpečného jednání. Obžalovaný si 
totiž nebezpečnosti situace na místě vědom být nemohl a neměl ani možnost 
takovou vědomost na místě získat, okresní soud proto podle § 226 písm. b) tr. 
ř. obviněného obžaloby zprostil. Tento rozsudek nabyl právní moci ve 
zprošťujícím výroku dne 8. 9. 2003, když jak státní zástupce tak obviněný i za 
osoby oprávněné se vzdali práva odvolání. Ve výroku o náhradě škody se tak 
stalo dnem  27. 9. 2003, když ani tento výrok nebyl oprávněnými osobami napaden 
odvoláním. 

Proti pravomocnému rozsudku Okresního soudu v Olomouci ze dne 8. 9. 
2003,           čj. 4 T 130/2003-687, podal ministr spravedlnosti stížnost pro 
porušení zákona v neprospěch obviněného M. S. Okresnímu soudu vytýká, že 
zprošťujícím výrokem napadeného rozsudku byl porušen zákon v ustanovení § 2 
odst. 5, odst. 6 tr. ř. ve vztahu k ustanovení  § 226 písm. b) tr. ř. a § 180 
odst. 1, odst. 2 písm. b), c), odst. 4 tr. zák. ve prospěch obviněného M. S. 
Podle názoru stěžovatele Okresní soud v Olomouci hodnotil provedené důkazy 
neúplně a nesprávně, zejména pokud jde o závěry posudku znalce z oboru silniční 
dopravy Ing. F. K. v té části posudku, v níž hodnotil a posuzoval odborné 
otázky týkající se železniční dopravy, což mu podle jeho odbornosti 
nepříslušelo, navíc pak tento znalec ve své výpovědi nepřípustně posuzoval i 
otázky právní, když dovozoval spoluvinu strojvedoucího vlaku na dané dopravní 
nehodě, a to v důsledku nezajištění výhledu z levého okna lokomotivy. Okresní 
soud závěry znalce v podstatě převzal a v odůvodnění zprošťujícího výroku 
rozsudku na tyto poukazuje. Okresní soud pak stávající neúplné důkazy hodnotil 
jednostranně ve prospěch obviněného v rozporu s ustanovením § 2 odst. 6 tr. ř. 
Ve svém rozhodnutí se vůbec nevypořádává se skutečnostmi, které plynou ze 
samotné výpovědi obviněného a rovněž se náležitě okresní soud nevypořádal s 
posouzením jednání obviněného v tom směru, jak dostál povinnosti z ustanovení § 
28 odst. 1 zák. č. 361/2000 Sb. v platném znění, které stanoví řidiči povinnost 
před železničním přejezdem si počínat  zvlášť opatrně, zejména pak povinnost se 
přesvědčit, zda může železniční přejezd bezpečně přejet. Jak vyplynulo z 
výpovědi obviněného ten si nedostatečných výhledových poměrů vpravo vědom byl, 
ale bez náležitého přesvědčení se o situaci na trati, jakož  i o samotném 
vedení tratě, rozhodl na železniční přejezd vjet. Podle názoru ministra 
spravedlnosti bylo nezbytné provést vyšetřovací pokus k ověření znalcem 
odhadnutých časů, jakož i zjištění skutečných možností rozeznatelnosti zprava 
přijíždějícího vlaku. Okresní soud dovodil, že není jisté, zda by obviněný 
přibližujíce se vlak rozeznal a že by při jeho návratu na místo řidiče stejně k 
nárazu vlaku do autobusu došlo. Okresní soud však zcela pominul závěr dovozený 
znalcem z oboru silniční dopravy, že doba rozjezdu autobusu v daném případě do 
okamžiku střetu činila 11,9 sek., tudíž v případě, že by obviněný opětovně 
usedl na místo řidiče po návratu od pravých dveří autobusu za čas 12-13 sek., 
pak právě v této době by vlak přes železniční přejezd už projížděl a obviněný 
by ho měl před sebou a k nárazu vlaku do autobusu by tedy nemohlo dojít. 
Provedené dokazování bylo neúplné i v tom směru, že měl být zpracován znalecký 
posudek příslušným znalcem z oboru železniční dopravy. Ministr spravedlnosti ve 
svém mimořádném opravném prostředku uvádí, že doposud provedené důkazy  spíše 
nasvědčují vědomé nedbalosti obviněného, neboť tak jak vyplývá z jeho výpovědi, 
šikmého přejezdu si vědom byl, taktéž si byl vědom, že z autobusu vpravo má 
naprosto nedostatečný výhled, přesto neučinil naprosto  nic pro to, aby se o 
situaci na železničním přejezdu zprava náležitě přesvědčil. Okresní soud 
zjištěné skutečnosti posoudil jednostranně ve prospěch obviněného  a v podstatě 
připustil, že pokud řidič nezná místní poměry a ze svého místa řidiče má špatný 
výhled, nenese v takovém případě odpovědnost na vzniklé dopravní nehodě. 
Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Okresního soudu 
v Olomouci ze dne 8. 9. 2003, čj. 4 T 130/2003-687, byl porušen zákon ve 
prospěch obviněného M. S. v citovaných ustanoveních trestního řádu a trestního 
zákona.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 226 písm. b) tr. ř. soud  zprostí  obžalovaného  obžaloby,  jestliže  
na  základě důkazů předložených v hlavním  líčení státním zástupcem a případně 
doplněných soudem, a to i k návrhům ostatních stran, v žalobním návrhu označený 
skutek není trestným činem.

Podle § 180 odst. 1 tr. zák. kdo  z  nedbalosti  způsobí  nebo  zvýší obecné 
nebezpečí anebo ztíží  jeho odvrácení nebo zmírnění,  bude potrestán odnětím 
svobody až na jeden rok nebo zákazem činnosti. 

Podle § 180 odst. 2 písm. b) tr. zák. odnětím svobody až na tři léta nebo 
zákazem činnosti bude pachatel potrestán, spáchá-li  takový čin  proto, že  
porušil důležitou povinnost vyplývající  z  jeho  zaměstnání,  povolání,  
postavení  nebo funkce nebo uloženou mu podle zákona, nebo podle písm. c) 
způsobí-li takovým činem značnou škodu. Podle § 180 odst. 4  tr. zák. odnětím 
svobody  na tři léta  až deset let  bude pachatel potrestán, způsobí-li činem 
uvedeným  v odstavci 2 písm. b) těžkou újmu na zdraví nebo smrt více osob.

Podle § 28 odst. 1 zák. č. 361/2000 Sb., v platném znění, před  železničním 
přejezdem si musí  řidič počínat zvlášť opatrně,  zejména  se  přesvědčit,  
zda  může  železniční  přejezd bezpečně přejet.

Je třeba přisvědčit stížnosti pro porušení zákona, že Okresní soud v Olomouci 
se citovanými ustanoveními trestního řádu a trestního zákona při projednávání a 
rozhodování této vážné dopravní nehody, při níž došlo ke zranění velkého počtu 
osob (u dvou dokonce  s tragickými následky), neřídil. V odůvodnění rozsudku je 
uvedeno, že ke vzniku dopravní nehody přispěla řada nepříznivých okolností, 
které se v této souvislosti nakupily. Při posuzování odpovědnosti obviněného 
bylo důležité vzít v úvahu, že obviněný se na předmětném železničním přejezdu 
nacházel poprvé v životě, takže místní situaci neznal. Nutno bylo též vzít v 
úvahu sníženou viditelnost, neboť k dopravní nehodě došlo v době, kdy byla 
touto roční dobou již úplná tma a vzhledem k bezlistým stromům v krajině se 
nepochybně nacházela na obzoru řada světel souvisejících s veřejným osvětlením 
obce Náměšť, které výhled z pravého okna komplikovaly. S odkazem na znalecký 
posudek Ing. K. okresní soud argumentoval, že bylo nutno vzít v úvahu 
konstrukci autobusu, která neumožňuje z místa řidiče při jakémkoliv postavení 
autobusu přehlédnout železniční trať nacházející se vpravo od silnice, odkud 
přijížděl osobní vlak. Obviněný by  k tomu, aby trať z této strany viděl, musel 
sestoupit k pravým předním dveřím, což by mu trvalo nejméně 5 sekund. Vlastní 
pozorování by si vyžádalo další 2 až 3 sekundy a návrat zpět na sedadlo řidiče 
dalších nejméně 5 sekund, přičemž není jisté, zda by vůbec dokázal rozlišit 
světla v přímém směru přijíždějícího vlaku od zmíněných světel obce N. Vzhledem 
k vzdálenosti, na kterou mohl od dveří vidět, by však k uvedeným časům, střetu 
nezabránil. K požadavku na zajištění bezpečného přejezdu přes trať jinou osobou 
se okresní soud postavil negativně s tím, že žádnou poučenou osobu obviněný k 
disposici neměl a použít k tomuto účelu některého z cestujících bylo z 
profesionálního hlediska vyloučeno. Základní problém viděl okresní soud v tom, 
že obviněný, jako neznalý místních poměrů, neměl možnost zjistit tvar křížení, 
když na tento tvar křížení žádná okolnost neupozorňovala, přičemž ze svého 
místa, vzhledem k daným poměrům, obviněný vlak vůbec vidět nemohl, a to po dobu 
nejméně 10 sek. Své úvahy v tomto směru uzavřel konstatováním, že za těchto 
okolností obviněný svým jednáním žádnou důležitou povinnost, uloženou mu podle 
zákona neporušil.	

Z trestního spisu Okresního soudu v Olomouci sp. zn. 4 T 130/2003 Nejvyšší soud 
zjistil, že obviněný uvedl, že před železničním přejezdem na příkaz dopravní 
značky “Stůj, dej přednost v jízdě”, zastavil přední částí autobusu na úrovni 
dopravní značky, přičemž tento rozhled byl ztížen jednak šířkou a stavem 
vozovky, délkou autobusu, kdy vzhledem k těmto okolnostem nebylo technicky 
možné najet k železničnímu přejezdu autobusem kolmo na směr železniční tratě. 
Obviněnému tedy muselo být zřejmé, že křížení tratě se silnicí probíhá pod 
určitým úhlem a nemůže tak být kolmé. Vzhledem k již výše uvedené skutečnosti, 
že výhled řidiče autobusu je ve směru vpravo ještě navíc značně omezen nevhodně 
nainstalovaným barem (lhostejno zda výrobcem nebo dodatečně), měl si obviněný 
počínat zvlášť opatrně  a přesvědčit se, zda může železniční trať bezpečně 
přejet. Obviněnému se naskýtalo více možností bezpečného průjezdu s autobusem, 
a to buď z autobusu vystoupit a z přejezdu zjistit jak trať vypadá, nebo mohl 
požádat o zabezpečení přejezdu někoho z cestujících v autobuse. Okresní soud v 
té souvislosti nevysvětlil, o co opíral svůj názor, že to bylo z 
profesionálního hledisko vyloučeno. Svědek S. K., jeden z cestujících autobusu, 
vypověděl, že  situaci v N. na přejezdu znal a mohl poskytnout informace o 
nebezpečnosti přejezdu  a případně i zabezpečit průjezd autobusu. Jako další 
možnost se nabízelo požádat o pomoc řidiče za ním jedoucího automobilu (svědek 
Ing. M. A.), o jehož přítomnosti obviněný věděl. 

Nelze souhlasit s názorem okresního soudu, který požadavek na spolupůsobení 
některého z cestujících při zajištění bezpečné jízdy kategoricky odmítl, neboť 
řidič je za všech okolností povinen zajistit bezpečný průjezd přes železniční 
přejezd a nelze připustit názor, že za jistých okolností (jak tomu bylo v 
projednávaném případě, kdy řidič neznal místní poměry a neměl náležitý výhled 
ze svého místa na železniční trať) může jít o tzv. “vis major”, a řidiče není 
možno činit odpovědným za ohrožení lidských životů a majetku.

Nejvyšší soud se ztotožňuje také s názorem ministra spravedlnosti, že provedené 
dokazování nebylo úplné a že pokud jde o jízdu vlaku, jednání strojvedoucího 
vlaku  a posouzení dalších odborných otázek souvisejících s nehodou z oblasti 
železniční dopravy, měl být zpracován znalecký posudek i  znalcem z oboru 
železniční dopravy. Hodnocení této odborné problematiky znalcem z oboru 
silniční dopravy, který navíc činil i závěry právní, když za spoluviníka na 
této dopravní nehodě označil i strojvedoucího vlaku, neboť si nezajistil výhled 
z levého okna lokomotivy, není přípustné. V rámci dokazování bylo vhodné 
provést i vyšetřovací pokus, z jehož výsledků by bylo možno celou kritickou 
událost lépe popsat, se zaměřením na výhled řidiče z okna autobusu, na jeho 
výhled po přistoupení k pravému oknu autobusu, zjištění rozeznatelnosti 
přijíždějícího vlaku (aby nebylo nutno uchylovat se ke spekulacím ohledně 
možnosti záměny světel vlaku se světly obce N.), doby pro tento úkon potřebné, 
neboť okresní soud vycházel toliko z odhadovaných časů znalce z oboru silniční 
dopravy a z názoru vysloveného svědkem S. K. na možnost rozeznatelnosti 
přijíždějícího vlaku, ze kterých dovodil, že obviněný by přibližující se vlak 
asi nerozeznal, a po jeho návratu na místo řidiče by stejně k nárazu vlaku do 
autobusu došlo. Z uvedených důvodů proto důkazy provedené okresním soudem nelze 
považovat za úplné a jeho rozhodnutí, jímž obviněného zprostil obžaloby, bylo 
přinejmenším předčasné. 

Vzhledem k výše uvedeným skutečnostem Nejvyšší soud shledal, že pokud Okresní 
soud v Olomouci napadeným rozsudkem zprostil obviněného M. S. obžaloby, porušil 
v jeho prospěch zákon v  ustanovení § 226 písm. b)  tr. ř., a v řízení, které  
mu předcházelo v ustanoveních § 2 odst. 5, odst. 6 tr. ř. Poněvadž byl zákon 
porušen ve prospěch obviněného, nepřicházel v úvahu postup podle § 269 odst. 2 
a následujících tr. ř., zejména tedy zrušení napadeného rozhodnutí a nové 
rozhodnutí ve věci, a bylo nutno se spokojit  pouze s tzv. akademickým výrokem 
o porušení zákona.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení  zákona  přípustná (§ 266 odst. 1, věta druhá, tr. ř.).

V Brně dne 28. dubna 2004

Předseda senátu:

JUDr. Juraj  M a l i k   

	

	
