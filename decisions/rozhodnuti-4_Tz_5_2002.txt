Soud: Nejvyšší soud

Spisová značka: 4 Tz 5/2002

Datum rozhodnutí: 27.02.2002

Typ rozhodnutí: Rozsudek




4 Tz 5/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 27. 
února 2002 v senátě složeném z předsedy JUDr. Jiřího Pácala a soudců JUDr. 
Františka Hrabce                    a JUDr. Danuše Novotné stížnost pro 
porušení zákona, kterou podal ministr spravedlnosti České republiky ve prospěch 
obviněného L.   P. proti usnesení Městského soudu v Praze ze dne 24. 4. 2001, 
sp. zn. 6 To 173/2001, a podle § 268 odst. 2, § 269 odst. 2 a § 270 odst. 
1        tr. ř. rozhodl   t a k t o :

	Usnesením Městského soudu v Praze ze dne 24. 4. 2001, sp. zn. 6 To 
173/2001,               b y l   p o r u š e n    z á k o n    v ustanoveních § 
254 odst. 1 a § 256 tr. ř., ve znění účinném do 31. 12. 2001, a tímto usnesením 
a v řízení mu předcházejícím dále v ustanovení § 2 odst. 5, odst. 6 tr. ř., ve 
znění účinném do 31. 12. 2001, v neprospěch obviněného L. P.

	Napadené usnesení   s e   z r u š u j e . Zrušuje se i rozsudek 
Obvodního soudu pro Prahu 4 ze dne 15. 1. 2001, sp. zn. 37 T 95/2000.

	Zrušují se též všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Obvodnímu státnímu zástupci pro Prahu 4   s e   p ř i k a z u j e , aby 
věc v potřebném rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 4 ze dne 15. 1. 2001, sp. zn. 37 T 95/2000, 
byl obv. L. P. uznán vinným trestným činem ublížení na zdraví podle § 221 odst. 
1 tr. zák., kterého se měl dopustit tím, že dne 10. 5. 2000 v době kolem 11.15 
hod. v P. v uzavřeném objektu čerpací stanice LPG při couvání nákladním 
vozidlem Praga S 5 T  najel zadním kolem na nárt levé nohy J. R., který se 
posadil za uvedené vozidlo proto, aby obviněnému zabránil v blokádě objektu 
čerpací stanice, čímž poškozenému způsobil pohmoždění měkkých tkání kůže a 
podkoží nártu levé nohy s následnou dobou léčení a pracovní neschopnosti asi 14 
dnů. Za to byl obviněný odsouzen k trestu odnětí svobody v trvání čtyř měsíců s 
podmíněným odkladem výkonu trestu na zkušební dobu dvanácti měsíců.

Proti rozsudku podal odvolání pouze obviněný a Městský soud v Praze usnesením 
ze dne 24. 4. 2001, sp. zn. 6 To 173/2001, toto odvolání podle § 256 tr. ř. 
jako nedůvodné zamítl.

Proti tomuto usnesení podal ministr spravedlnosti České republiky stížnost pro 
porušení zákona ve prospěch obviněného L. P. a vytkl v ní porušení zákona v 
ustanoveních § 2 odst. 5, odst. 6, § 254 odst. 1 a § 256 tr. ř.

Ve stížnosti pro porušení zákona poukázal ministr spravedlnosti mimo jiné na 
to, že řízení mělo být doplněno vyšetřovacím pokusem s přibráním znalce z oboru 
silniční dopravy, aby bylo zcela objektivně posouzeno, kde kdo ze svědků v 
okamžiku, kdy k najetí na nohu poškozeného došlo, byl, jaké byly výhledové 
možnosti obviněného, zda mohl vidět, že poškozený má nohy přímo za jeho zadním 
kolem, či zda se mohl domnívat, že může řízení automobilu ještě bez obav 
vypnout. Výpověď obviněného, svědků R. a N. je podstatně odlišná od výpovědi 
poškozeného.  V přípravném řízení byl obviněný vyslechnut až neobvykle stručně. 
Teprve v hlavním líčení podrobně vypovídal a v souladu s výpovědí svědka R. 
(který byl vyslechnut již v přípravném řízení a svoji výpověď shodně zopakoval 
u hlavního líčení) uvedl, že když zjistil, že poškozený sedí za autem, okamžitě 
uvedl dosud nastartovaný vůz do klidu. Přitom došlo k cuknutí vozu zpět, což se 
však běžně stává. Poškozený tvrdí, že obviněný na něho couval nejméně 1,5 m. 
Svědci R. i N. však hovoří pouze o cuknutí vozu o několik centimetrů. Poškozený 
dále uváděl, že vůbec obviněného neznal, nevěděl, proč s nákladním automobilem 
před rampu přijel, obviněný mu  říkal, že auto nejede a hodlal opustit areál, 
on mu v tom zabránil, a aby nemohl dále obviněný couvnout, lehl si za jeho vůz. 
Naproti tomu svědek N. uvedl, že běžel za poškozeným s tím, že zřejmě nákladní 
automobil chce vysypat na místě štěrk, obviněný s poškozeným se začali hádat, 
poškozený chtěl zabránit obviněnému v další jízdě tím, že si mu lehl za vůz. 
Názor soudu I. stupně, že šlo o vzájemné schválnosti, kdy docházelo i k 
blokádám čerpacích stanic synů obviněného a poškozeného, a že tedy se poškozený 
oprávněně domníval, že obviněný schválně bude blokovat příjezd i odjezd od 
rampy s PB bombami, zůstává pouze ve sféře nepotvrzených dohadů. Ani poškozený 
se o něčem takovém nezmiňoval. Za dané důkazní situace lze mít za prokázané, že 
po předchozí ostré výměně názorů poškozený řešil situaci, kdy nechtěl, aby 
obviněný s nákladním vozem couvl, tím, že v době, kdy nákladní automobil stál, 
ale bylo nastartováno, si lehl těsně za levá zadní kola tohoto automobilu. Na 
vzniklou situaci reagoval obviněný tím, že vypnul motor. Při tomto úkonu došlo 
k cuknutí vozu směrem zpět a ke kontaktu zadního kola s nártem nohy 
poškozeného. Jednalo se o lehký kontakt, neboť došlo pouze k lehkému 
povrchovému poranění nártu levé nohy poškozeného, ačkoliv vůz byl plně naložen 
štěrkem. Dovozovat úmysl obviněného (byť eventuální) poškozeného zranit je tedy 
přinejmenším předčasné. Těžko pak lze souhlasit s názorem soudu odvolacího, že 
pokud obviněný si byl vědom toho, že po vypnutí motoru se může auto ještě 
pohnout, byl tedy přinejmenším srozuměn s tím, že dojde ke zranění nohy 
poškozeného,            a proto je jeho jednání třeba kvalifikovat jako úmyslný 
trestný čin. Tento názor  by v podstatě vylučoval nedbalostní trestné činy v 
dopravě. Pokud by však byl akceptován, bylo by nepochybně třeba jednání 
obviněného kvalifikovat jako pokus trestného činu ublížení na zdraví podle § 8 
odst. 1 k § 222 odst. 1 tr. zák., nikoliv jako trestný čin ublížení na zdraví 
podle § 221 odst. 1 tr. zák. Řidič, který úmyslně (jak dovozují soudy obou 
stupňů) couvá s plně naloženým nákladním autem na osobu ležící těsně za zadními 
koly vozu, by musel předpokládat, že takovéto osobě způsobí velmi vážné (i 
smrtelné) zranění.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil porušení zákona ve vytýkaném 
směru, aby podle § 269 odst. 2 tr. ř. zrušil napadené usnesení, jakož i jemu 
předcházející rozsudek soudu I. stupně spolu s obsahově navazujícími 
rozhodnutími, a dále aby postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř., ve znění zák. č. 
265/2001 Sb., přezkoumal zákonnost a odůvodněnost toho výroku napadeného 
rozhodnutí, proti němuž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a shledal, že stížnost pro porušení zákona je plně důvodná.

Je třeba přisvědčit názoru vyslovenému ve stížnosti pro porušení zákona, že v 
řízení před soudy obou stupňů nebyl zjištěn skutkový stav věci, o němž nejsou 
důvodné pochybnosti, a to v rozsahu, který byl nezbytný pro jejich rozhodnutí 
(§ 2 odst. 5 tr. ř., ve znění účinném do 31. 12. 2001). K pochybení došlo i při 
hodnocení důkazů, neboť zejména soud I. stupně v rozporu s § 2 odst. 6 tr. ř. 
považoval za vyvrácenou obhajobu obviněného L. P. týkající se mimovolného 
pohybu vozidla – ucuknutí, ač tato obhajoba byla potvrzována výpovědí svědka P. 
R. a při hlavním líčení i svědek M. N. vypovídal o tzv. cuknutí vozidla 
obviněného. Především pak tato obhajoba obviněného L. P. nebyla prověřena všemi 
dosažitelnými důkazy, a to znaleckým posudkem znalce z oboru silniční dopravy a 
rekonstrukcí činu, případně vyšetřovacím pokusem – pokud by nebyl k dosažení 
předmětný nákladní automobil Praga S 5 T, kterým měl být posuzovaný trestný čin 
spáchán. Až na podkladě rekonstrukce činu (vyšetřovacího pokusu) za účasti 
znalce z oboru silniční dopravy bylo možno objektivně posoudit, jaké v době 
činu byly výhledové možnosti svědků R. a N. ve vztahu k poloze poškozeného a 
zadních kol automobilu, zejména pak jaké byly výhledové možnosti obviněného, 
zda mohl vidět, v jaké vzdálenosti má poškozený nohy za zadním kolem jeho 
automobilu. Znalec z oboru silniční dopravy se pak mohl vyjádřit a posoudit 
obhajobu obviněného L. P. uplatněnou v hlavním líčení, kde obviněný 
hovořil                o mechanismu uvedení nákladního automobilu do klidu a o 
příčinách tzv. cuknutí automobilu.

Až po provedení shora naznačených důkazů a jejich zhodnocení podle § 2 odst. 6 
tr. ř. ve spojení s ostatními důkazy bylo možno zjistit způsob jednání 
obviněného L. P. a formu případného zavinění obviněného ve vztahu k následku 
tohoto jednání -  způsobení újmy na zdraví poškozenému.

Vzhledem k výše uvedenému Nejvyšší soud podle § 268 odst. 2 tr. ř. vyslovil 
porušení zákona v ustanoveních § 2 odst. 5, odst. 6 tr. ř., ve znění účinném 
před 31. 12. 2001, neboť nebyl náležitě zjištěn skutkový stav věci při 
nedůsledném hodnocení důkazů. Dále byl zákon porušen v ustanoveních § 254 odst. 
1 a § 256 tr. ř., ve znění účinném do 31. 12. 2001, neboť odvolací soud řádně 
nesplnil svou přezkumnou povinnost a důvodně podané odvolání zamítl. Zákon byl 
porušen v neprospěch obviněného, neboť  jeho důvodně podané odvolání bylo 
zamítnuto.

Podle § 269 odst. 2 tr. ř. Nejvyšší soud zrušil napadené usnesení Městského 
soudu v Praze, rozsudek Obvodního soudu pro Prahu 4 ze dne 15. 1. 2001, sp. zn. 
37 T 95/2000, jakož i všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. Nejvyšší soud přikázal obvodnímu státnímu zástupci 
pro Prahu 4, aby věc v potřebném rozsahu znovu projednal a rozhodl. Věc byla 
přikázána státnímu zástupci s ohledem na  rozsah a charakter důkazů, které je 
nutné provést. Takový postup navrhla  i státní zástupkyně Nejvyššího státního 
zastupitelství.

Podle § 270 odst. 4 tr. ř. je státní zástupce vázán právním názorem, který 
shora vyslovil Nejvyšší soud, a je povinen provést procesní úkony, jejichž 
provedení Nejvyšší soud nařídil.

Jelikož Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 27. února 2002

Předseda senátu:

JUDr. Jiří Pácal  
