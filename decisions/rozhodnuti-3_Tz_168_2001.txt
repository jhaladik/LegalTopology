Soud: Nejvyšší soud

Spisová značka: 3 Tz 168/2001

Datum rozhodnutí: 30.08.2001

Typ rozhodnutí: Rozsudek




3 Tz 168/2001

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne 30. srpna 2001 v senátě složeném z předsedy JUDr. Eduarda Teschlera a 
soudců JUDr. Pavla Kučery     a Mgr. Josefa Hendrycha stížnost pro porušení 
zákona podanou ministrem spravedlnosti České republiky v neprospěch obviněných 
J.  Č. a T.   B. proti rozsudku Obvodního soudu pro Prahu 1 ze dne 22. 8. 2000, 
sp. zn. 5 T 65/98, a podle     § 268 odst. 2, § 269 odst. 2 a § 270 odst. 1 tr. 
ř., rozhodl za podmínek § 272 odst. 1 tr. ř.        t a k t o :

Pravomocným rozsudkem Obvodního soudu pro Prahu 1 ze dne 22. 8. 2000, sp. 
zn.    5 T 65/98, a v řízení, které mu předcházelo,

b y l   p o r u š e n   z á k o n 

v ustanoveních § 2 odst. 5, 6 a § 226 písm. a), b) tr. ř. ve prospěch 
obviněných J. Č. a T. B.

Tento rozsudek   s e   z r u š u j e .

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu státnímu zástupci pro Prahu 1   s e   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Státní zástupce Obvodního státního zastupitelství pro Prahu 1 podal pod sp. 
zn.           2 Zt 1220/97 u Obvodního soudu pro Prahu 1 dne 30. 4. 1998 na 
obviněné J. Č.  a T. B. obžalobu pro trestné činy zneužívání pravomoci 
veřejného činitele podle § 158 odst. 1 písm. a), b) tr. zák. a podvodu podle § 
250 odst. 1, 2 tr. zák., ve formě spolupachatelství podle § 9 odst. 2 tr. zák. 
Výše uvedené trestné činy obvinění podle obžaloby spáchali skutkem spočívajícím 
v tom, že „společně jako výkonní úředníci Obvodního soudu pro Prahu 5 dne 28. 
5. 1996 zajistili v objektu firmy A. H. s. r. o. v P. čtyři motorová vozidla 
zn. Mercedes Benz typů 220 E, 500 SE, 230 TE Combi, A 190 bez pravomocného 
rozhodnutí, řádně neinformovali zúčastněné osoby o konání dražby, dražbu 
neprovedli podle zákona a dne 19. 7. 1996 vydali tzv. vydražiteli p. K. L. 
automobil Mercedes Benz typu 220 E po zaplacení částky minimálně 378 000,- Kč 
na hotovosti, ale do pokladny Obvodního soudu pro Prahu 5 obviněný Č. za tuto 
dražbu předal pouze částku 267 466,70 Kč“.

Obvodní soud pro Prahu 1 projednal předmětnou trestní věc v hlavním líčení 
konaném dne 11. 1. 1999 a 22. 8. 2000, přičemž rozsudkem ze dne 22. 8. 2000, 
sp. zn. 5 T 65/98, rozhodl, že se oba obvinění (obžalovaní) podle § 226 písm. 
a), b) tr. ř. zprošťují obžaloby pro trestné činy maření výkonu úředního 
rozhodnutí podle  § 158 odst. 1, písm. a), b) tr. zák.        a podvodu podle § 
250 odst. 1, 2 tr. zák., kterých se měli dopustit jednáním popsaným ve shora 
uvedené obžalobě.

Oba obvinění se po vyhlášení rozsudku vzdali práva odvolání, státní zástupce se 
nevyjádřil, avšak odvolání ani následně nepodal. Rozsudek tak nabyl právní moci 
dne            16. 1. 2001 u obviněného T. B. a dne 30. 12. 2000 u obviněného 
J. Č.    (v tomto druhém případě je na rozsudku v rozporu s ustanovením § 60 
odst. 2, § 248 odst. 1, 3 tr. ř. právní moc nesprávně vyznačena dnem 11. 1. 
2001).

Dne 28. 6. 2001, tj. ve lhůtě uvedené v ustanovení § 272 odst. 1 tr. ř., podal 
ministr spravedlnosti České republiky podle § 266 odst. 1 tr. ř. u Nejvyššího 
soudu České republiky (dále jen Nejvyšší soud) proti výše citovanému 
pravomocnému rozsudku Obvodního soudu pro Prahu 1 stížnost pro porušení zákona, 
a to v neprospěch obviněných J. Č.   a T. B.

Ve svém mimořádném opravném prostředku poukázal stěžovatel především na to, že 
v předmětné trestní věci nebyl s ohledem na ustanovení § 2 odst. 5, 6 tr. ř. 
řádně zjištěn skutkový stav věci, o němž nejsou důvodné pochybnosti, v rozsahu 
nezbytném pro rozhodnutí soudu. V uvedené souvislosti poukázal na obsah 
jednotlivých důkazů, jež byly ve věci provedeny a namítl, že ani státní 
zastupitelství ani soud se blíže nezabývaly okolnostmi plynoucími z výpovědí 
svědků K. L. a P. S., totiž že se ve skutečnosti dne        24. 6. 1996 žádná 
dražba nekonala (byť toto jednání svědci sami za dražbu označují), a že se 
setkání svědků s dvěma pracovníky soudu uskutečnilo pouze tak, že svědek K. L. 
zaplatil za automobil Mercedes Benz typu 220 částku nejméně 378 000,- Kč, aby 
poté dostal od obžalovaného T. B. klíče od vozidla. Dle stěžovatele mohl být 
skutkový děj lépe objasněn tím, jestliže by soud zjišťoval, zda mohl svědek 
doložit, že měl vozidlo v držení již 24. 6. 1996, například tak, že ho v něm 
viděli nezaujatí svědci, nebo si nechal v době od       24. 6. do 19. 7. 1996 
na vozidle provést nějaké opravy či úpravy. Přitom bylo možno provést   i další 
důkaz, který by umožnil posoudit, zda bylo předmětné vozidlo zaplaceno a 
předáno až dne 19. 7., nebo už 24. 6. 1996. Svědek K. L. měl totiž jako 
nabyvatel vozidla podle      § 85 odst. 2 vyhlášky Ministerstva vnitra č. 
145/1956 Ú.l. o provozu na silnicích povinnost přihlásit inkriminované motorové 
vozidlo do 5 dnů po jeho nabytí do evidence na dopravním inspektorátu. Z kopie 
technického průkazu k předmětnému vozidlu (založeného na č. l. 36 až 38 spisu) 
je sice zřejmé, kdy bylo vozidlo Policií ČR - Správou hlavního města Prahy 
schváleno k provozu na pozemních komunikacích, nikoli však kdy svědek L. 
přihlásil vozidlo do evidence. Stěžovatel dále namítl, že za stavu, kdy 
obviněný J. Č. tvrdil, že byly  v dražbě vydraženy všechny čtyři vozy Mercedes, 
a že nikdo z vydražitelů u sebe neměl požadované částky, mělo být výslechem 
tohoto obžalovaného a svědeckými výslechy dalších tří vydražitelů zjišťováno, 
kdy a za jakých podmínek vozidla získali a zda vůbec byla provedena jejich 
dražba. 

Stěžovatel považoval dokazování ve věci za neúplné i v dalších směrech, zejména 
pokud jde o částku 400 000,- Kč, kterou si měl svědek K. L. přinést na soud,  
a  především za jakých okolností si vypůjčil od svědka P. S. finanční hotovost 
ve výši 120 až 130 000,- Kč, jež mu údajně scházela. Aniž by soud v tomto směru 
svědky podrobněji vyslechl, event. k objasnění této otázky provedl případné 
další důkazy, dospěl k závěru, že tvrzení výše uvedených svědků nejsou 
podložena žádným důkazem, který by objektivně potvrzoval, že byla předána 
částka „kolem 380 000,- Kč“.

Ve stížnosti pro porušení zákona je dále poukazováno na skutečnost, že soud při 
svém rozhodování ponechal zcela stranou skutečnost, že obvinění zásadním 
způsobem porušili předpisy upravující jejich činnost jako výkonných úředníků. 
Přitom nebylo reagováno na tvrzení obviněného J. Č., že občanský soudní řád ani 
kancelářský řád neupravuje průběh dražby, ačkoliv dražba jako způsob realizace 
prodeje movitých věcí byla v době činu obviněných upravena zákonem č. 99/1963 
Sb., občanským soudním řádem (dále jen o. s. ř.),  v ustanoveních § 328b, § 329 
a § 333, a dále vyhláškou č. 37/1992 Sb.,  Jednacím řádem pro okresní a krajské 
soudy,  v § 59 a instrukcí Ministerstva spravedlnosti, č. j. 1068/93-OOD,   
Vnitřním a kancelářským řádem pro okresní a krajské soudy,  v § 104 a § 105. 
Této úpravy si podle přesvědčení stěžovatele musel být obviněný Č. vědom, o 
čemž má svědčit obviněným vydané „Potvrzení o nabytí věci movité“ (na č. l.  35 
spisu), kde sám obviněný cituje ustanovení § 328b a § 329  o. s. ř., které 
upravují dražbu.

Podle stěžovatele postrádá odůvodnění napadeného rozsudku jakoukoliv 
argumentaci, na základě níž by bylo možno zjistit, proč skutek kvalifikovaný v 
obžalobě též jako trestný čin zneužívání pravomoci veřejného činitele podle § 
158 odst. 1, písm. a), b) tr. ř. soud nepovažuje za trestný čin, a z jakého 
důvodů se neztotožnil s obžalobou státního zástupce, že oba obvinění vykonávali 
svoji pravomoc způsobem odporujícím zákonu, a že svoji pravomoc překročili, 
když je zřejmé, že se tak stalo, neboť obvinění při provádění dražby zásadním 
způsobem porušili nejdůležitější předpisy upravující jejich činnost jako 
soudních vykonavatelů.

Z výše uvedených důvodů proto ministr spravedlnosti v petitu stížnosti pro 
porušení zákona navrhl, aby Nejvyšší soud podle § 268 odst. 2 tr. ř. vyslovil, 
že napadeným rozsudkem byl porušen zákon v ustanovení § 2 odst. 5, 6 tr. ř. a § 
226 písm. a), b) tr. ř., ve vztahu k trestným činům zneužívání pravomoci 
veřejného činitele podle § 158 odst. 1, písm. a), b)     tr. zák. a podvodu 
podle § 250 odst. 1, 2 tr. zák. Dále navrhl, aby Nejvyšší soud tento rozsudek 
podle § 269 odst. 2 tr. ř. zrušil, včetně rozhodnutí na něj obsahově 
navazujících,         a poté postupoval podle § 270 odst. 1 tr. ř.

Nejvyšší soud z podnětu stížnosti pro porušení zákona přezkoumal podle § 267 
odst. 1 tr. ř. správnost výroku napadeného rozsudku, jakož i řízení, které mu 
předcházelo a dospěl k závěru, že zákon byl porušen.

V posuzovaném případě bylo povinností orgánů činných v trestním řízení 
postupovat v souladu s ustanovením § 2 odst. 5 tr. ř. tak, aby byl zjištěn 
skutkový stav věci, o němž nejsou důvodné pochybnosti, a to v rozsahu nezbytném 
pro jejich rozhodnutí. Tyto orgány byly dále povinny objasnit i bez návrhu 
stran stejně pečlivě okolnosti svědčící ve prospěch                        i v 
neprospěch obviněných, přičemž ani případné doznání obviněných by je 
nezbavovalo povinnosti přezkoumat všechny okolnosti případu. Pokud jde o 
hodnocení důkazů, z ustanovení § 2 odst. 6 tr. ř. pak vyplývá, že orgány činné 
v trestním řízení hodnotí důkazy podle svého vnitřního přesvědčení založeného 
na pečlivém uvážení všech okolností případu jednotlivě i v jejich souhrnu.

Z důvodů, jež budou rozvedeny níže, je zřejmé, že v dané věci se orgány činné v 
přípravném řízení a v poslední fázi trestního řízení soud, výše uvedenými 
zásadami důsledně neřídily.

Podle popisu skutku uvedeném v žalobním návrhu se obvinění J. Č. a T. B. měli 
dopustit trestných činů zneužívání pravomoci veřejného činitele podle § 158 
odst. 1 písm. a), b) tr. zák. a podvodu podle § 250 odst. 1, 2 tr. zák. 
jednáním spočívajícím v tom, že jako výkonní úředníci Obvodního soudu pro Prahu 
5 ve věci výkonu rozhodnutí proti povinnému - firmě H. M, s. r. o., vedené pod 
sp. zn. E 1696/95, porušili své povinnosti, když bez pravomocného (exekučního) 
rozhodnutí zajistili 4 osobní automobily zn. Mercedes Benz, a poté, aniž by 
postupovali v souladu s předpisy upravujícími soudní dražbu, bylo jedno z  
vozidel vydáno pseudovydražiteli K. L. Jmenovaný měl přitom za vozidlo zaplatit 
částku minimálně 380 000,- Kč, přičemž do pokladny Obvodního soudu pro Prahu 5 
byla předána částka jen 267 466,70 Kč.

Předmětným skutkem byl současně vymezen rámec (§ 220 odst. 1 tr. ř.) pro postup 
podle § 2 odst. 5, 6 tr. ř., tj. aby po provedení a vyhodnocení důkazů byl 
zjištěn skutkový stav věci v rozsahu nezbytném pro rozhodnutí soudu. Přitom 
bylo třeba vzít v úvahu, že podstata skutku je určována účastí obviněného 
(obviněných) na určité události popsané v žalobním návrhu, ze které vzešel 
následek porušující nebo ohrožující zájmy chráněné trestním zákonem. Na 
zachování totožnosti skutku přitom nemají vliv změny v okolnostech, které 
individualizují žalovaný skutek z hlediska času, místa spáchání činu, míry a 
formy zavinění obviněných, popř. rozsahu následku, když jinak shoda v následku 
či jednání není dotčena. Na totožnost skutku proto nemůže mít v posuzovaném 
případě např. vliv, zda inkriminované vozidlo bylo předáno K. L. dne 19. 7. 
1996, anebo již při „dražbě“ dne 24. 6. 1996, popřípadě též jiné okolnosti, jež 
se v řízení po podání obžaloby mohou stát předmětem dokazování. To znamená, že 
některé skutkové okolnosti uvedené v žalovaném skutku mohou odpadnout a nové 
mohou být teprve zjištěny.

Z hlediska individualizace předmětného skutku a v souvislosti s tím i k ověření 
hodnověrnosti výpovědí obviněných a svědků K. L. a P. S. bylo proto nezbytné 
blíže objasnit především okolnosti údajné dražby ze dne 24. 6. 1996.

Z dokladů založených v trestním spise a ve spise Obvodního soudu pro Prahu 5, 
sp. zn. E 1696/95 (v němž se nacházejí příslušné originály) vyplývá, že 
protokol o soupisu movitých věcí (čtyř automobilů zn. Mercedes Benz) byl sepsán 
dne 28. 5. 1996 za přítomnosti soudních vykonavatelů J. Č. a T. B. Podle 
protokolu o dražbě podepsaného obviněným J. Č. (č. l. 29), mělo k uvedenému 
úkonu dojít dne 24. 6. 1996 od 09.00 do 09.50 hod., přičemž byla vydražena 
všechna 4 vozidla. Inkriminovaný automobil zn. Mercedes Benz 220 E byl podle 
tohoto protokolu vydražen za částku 267 466,70 Kč. Jméno jeho vydražitele ani 
jména dalších vydražitelů zde nejsou v rozporu s ustanovením § 105 bodu 3) 
Vnitřního a kancelářského řádu pro okresní a krajské soudy (Instrukce č. 5/1993 
Ministerstva spravedlnosti ze dne 30. 8. 1993) vůbec uvedena. Podle potvrzení 
vystaveného obviněným J. Č. a datovaným dnem 24. 6. 1996, nabyl držitel tohoto 
dokladu (bez uvedení jména) věc movitou - osobní automobil Mercedes Benz 220 E 
v soudní dražbě konané podle § 328b  o. s. ř.  dne 24. 6. 1996. Podle potvrzení 
vystaveného obviněným T. B. s datem 22. 7. 1996 (č. l. 31), jmenovaný převzal 
od vydražitele výše uvedeného automobilu dne 19. 7. 1996 částku 267 466,70 Kč a 
poté bylo vozidlo vydáno vydražiteli. Z příjmového pokladního dokladu ze dne 
22. 7. 1996 (č. l. 30) je pak zřejmé, že uvedeného dne byla tato částka složena 
v pokladně Obvodního soudu pro Prahu 5. Za předpokladu, že by ke dražbě došlo 
skutečně dne 24. 6. 1996, byl by posledně citovaný postup v naprostém rozporu s 
ustanovením § 329 odst. 2  o. s. ř. v tehdy platném znění, dle něhož byl 
vydražitel povinen nejvyšší podání ihned zaplatit, a pokud by tak neučinil, 
bylo by nutno věc vydražit znovu bez jeho účasti. Svědek K. L. ovšem tvrdí (č. 
l. 15, 100), že inkriminované vozidlo převzal ihned po složení peněz, a to 
částky nikoliv výše uvedené, ale cca 380 000,- Kč. To konečně ve své výpovědi 
potvrdil i svědek P. S. s tím, že byl přítomen, když svědek K. L. předával výše 
uvedený obnos obviněnému T. B.

Skutečnosti konstatované shora nasvědčují tomu, že existuje řada rozporů 
týkajících se data konané (či předstírané) dražby a též rozporů o tom, kdy 
vlastně svědek Karel Láska převzal a zaplatil předmětné vozidlo a jakou částku 
ve skutečnosti činila zaplacená „dražební“ cena. Objasnění okolností údajné 
dražby ze dne 24. 6. 1996 mělo přitom zásadní význam nejen pro individualizaci 
skutku, ale především pro posouzení hodnověrnosti jak výpovědí obviněných, tak 
výpovědí svědků K. L. a P. S.

V přípravném řízení a později v řízení před soudem nebyla provedena řada 
důkazů, jimiž bylo možno ověřit, zda svědek K. L. převzal shora uvedený 
automobil již dne     24. 6. 1996. Především měly být ztotožněny a vyslechnuty 
osoby, které v údajné dražbě dne 24. 6. 1996 získaly ostatní tři osobní 
automobily zn. Mercedes Benz, k jejichž vrácení mělo (podle spisu) později 
dojít. Předmětem jejich výslechu proto měly být okolnosti této „dražby“, 
zejména to, za splnění jakých podmínek jim byla „vydražená“ vozidla předána a 
dále zda si je tito údajní vydražitelé odvezli za stavu, kdy vozidla nebyla 
zaplacena a s pracovníky soudu byla dohodnuta platba v pozdějším termínu. 
Dostupnými důkazy mělo být rovněž zjištěno, od které doby svědek K. L. užíval 
předmětné vozidlo. Ze spisu sice vyplývá (č. l. 37), že technická způsobilost 
vozidla byla schválena až dne 8. 10. 1996; nebylo však zjišťováno, kdy bylo 
vozidlo přihlášeno do evidence na dopravním inspektorátu (což se mělo stát do 5 
dní od nabytí), ani zda a kdy bylo pojištěno. Tyto skutečnosti lze nepochybně 
zjistit i s odstupem času, neboť jejich ověření není závislé jen na výpovědi 
svědka K. L., ale především  na vyžádání příslušných dokladů. Uvedené okolnosti 
jsou významné z hlediska data 24. 6. 1996, kdy měl K. L. získat automobil v 
dražbě i z hlediska údajného předání peněz a vozidla teprve dne 19. 7. 1996, 
podle potvrzení vystaveného obviněným T. B.

V průběhu trestního řízení nebyla v podstatě ověřována obhajoba obviněných, že 
některé nezákonné postupy byly na Obvodním soudu pro Prahu 5 vžitou praxí, 
zejména pokud jde o to, že při dražbě movitých věcí vyšší hodnoty bylo 
vydražitelům tolerováno pozdější zaplacení vydražené věci (obv. J. Č., č. l. 6, 
obv. T. B., č. l.  11). Jak již bylo konstatováno, takový postup zákon v 
ustanovení § 329 odst. 2  o. s. ř. jednoznačně vylučuje. V takovém případě měl 
být k námitkám obviněných vyslechnut předseda nebo příslušný odpovědný 
pracovník uvedeného soudu, který by se vyjádřil rovněž k tomu, jakým způsobem 
byli soudní vykonavatelé pro svoji práci vyškoleni, aby svoji činnost mohli 
kvalifikovaně  a v souladu se zákonem vykonávat. K objasnění těchto otázek 
nebyly vyžádány ani žádné spisy Obvodního soudu pro Prahu 5 týkající se výkonu 
rozhodnutí, především ty, v nichž obvinění byli činní při prodeji věcí v soudní 
dražbě. Z těchto spisů přitom bylo možno zjistit, zda k pochybením ve vytýkaném 
rozsahu došlo výlučně v souvislosti s nyní projednávanou trestní věci anebo zda 
se běžně vyskytovalo i v jiných případech, např., že nebyl povinnému oznamován 
dražební rok (§ 328b odst. 2 o. s. ř.), nebo že v protokolu o dražbě nebylo 
uváděno jméno vydražitelů a především, zda bylo obvyklé, aby v rozporu s 
ustanovením § 329 odst. 2  o. s. ř. nebyla vyžadována platba za vydraženou věc 
ihned. Skutečnosti zjištěné z výše uvedených důkazů by přitom měly značný 
význam nejen pro objektivizování obhajoby obviněných, ale též pro posouzení 
otázky jejich zavinění v nyní posuzované věci.

Neúplnost provedeného dokazování a z něho plynoucí důsledky pak zřetelně 
vyplývají z napadeného rozsudku Obvodního soudu pro Prahu 1 ze dne 22. 8. 2000, 
sp. zn. 5 T 65/98, když soud v odůvodnění svého rozhodnutí argumentuje 
především tím, že věrohodnost svědeckých výpovědí K. L. a P. S. není 
verifikována žádným důkazem, naopak výpovědi obviněných jsou dle názoru soudu 
podporovány listinnými důkazy. Tento závěr ovšem odporuje logice skutkového 
děje, neboť protokol o údajné dražbě i následná potvrzení o předání peněz a 
vozidla vystavili samotní obvinění a tyto listiny si navíc v některých (již 
konstatovaných) údajích odporují, přičemž s přihlédnutím k výpovědím svědků K. 
L., P. S. i dalších svědků (J. B., JUDr. S.) vzbuzují podezření, že mohly být 
obviněnými záměrně vyhotoveny v rozporu se skutečností, s cílem zakrýt jejich 
trestnou činnost. Těmito otázkami se však soud v napadeném rozhodnutí vůbec 
nezabýval a jeho skutkové a následně i právní úvahy proto postrádají 
přesvědčivost.

S přihlédnutím ke všem shora uvedeným důvodům shledal Nejvyšší soud podanou 
stížnost pro porušení zákona plně opodstatněnou a proto výrokem podle § 268 
odst. 2 tr. ř. vyslovil, že napadeným pravomocným rozsudkem Obvodního soudu pro 
Prahu 1 ze dne       22. 8. 2000, sp. zn. 5 T 65/98, a v řízení, které mu 
předcházelo, byl porušen zákon v ustanoveních § 2 odst. 5, 6 tr. ř. a § 226 
písm. a), b) tr. ř., neboť v předmětném řízení nebyl řádně zjištěn skutkový 
stav věci a v důsledku toho pak bylo vadně rozhodnuto o zproštění obviněných z 
obžaloby pro trestné činy zneužívání pravomoci veřejného činitele podle § 158 
odst. 1  písm. a), b) tr. zák. a podvodu podle § 250 odst. 1, 2 tr. zák. K 
porušení zákona došlo ve prospěch obviněných J. Č. a T. B., kteří byli 
nezákonným rozhodnutím neoprávněně zvýhodněni. S ohledem na zjištěné porušení 
zákona pak Nejvyšší soud za podmínek § 272 odst. 1 tr. ř. podle § 269 odst. 2 
tr. ř. napadený rozsudek zrušil a zrušil též všechna další rozhodnutí na 
zrušený rozsudek obsahově navazující, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. pak přikázal Obvodnímu 
státnímu zástupci pro Prahu 1, aby věc v potřebném rozsahu znovu projednal a 
rozhodl.

Předmětná trestní věc se tak vrací až do stadia přípravného řízení. Nejvyšší 
soud zvolil tento postup především s přihlédnutím k tomu, že dokazování bude 
nutno doplnit v poměrně značném rozsahu, a že posuzovaná věc byla zatížena 
vadami spočívajícími v jejím nedostatečném objasnění již v době podání 
obžaloby. Důkazy, jež bude nutno v rámci došetřování věci opatřit, jsou 
Nejvyšším soudem podrobně specifikovány v předcházejících odstavcích, kde je 
rovněž uvedeno, jaké skutečnosti se mají stát předmětem dokazování.

Poněvadž v průběhu řízení bylo zpochybňováno, zda obvinění měli postavení 
veřejných činitelů podle § 89 odst. 9 tr. zák. v tehdy platném znění, je třeba 
závěrem konstatovat, že soudní vykonavatelé provádějící dražbu a s ní spojené 
úkony bylo nutno považovat za odpovědné pracovníky soudu, kteří se podíleli na 
plnění úkolů společnosti a státu a používali přitom pravomoci, která jim byla v 
rámci odpovědnosti za plnění těchto úkolů svěřena. Tato pravomoc v posuzovaném 
případě vyplývala přímo ze zákona, a to z ustanovení Hlavy čtvrté, zejména pak 
z ustanovení § 328b odst. 3 zák. č. 99/1963 Sb., Občanského soudního řádu, v 
tehdy platném znění. Dále vyplývala z ustanovení § 45 a násl. vyhl. č. 37/1992 
Sb., o jednacím řádu pro okresní a krajské soudy a z ustanovení § 104 Instrukce 
Ministerstva spravedlnosti č. 5/1993, kterou se vydává vnitřní a kancelářský 
řád pro okresní  a krajské soudy.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, je povinen provést procesní 
úkony, jejichž provedení Nejvyšší soud nařídil.

Poučení: Proti tomuto rozhodnutí není stížnost pro porušení zákona přípustná (§ 
266 odst. 7                    tr. ř.).

V Brně dne 30. srpna 2001

Předseda senátu:

JUDr. Eduard Teschler  

	

	
