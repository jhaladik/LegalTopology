Soud: Nejvyšší soud

Spisová značka: 4 Tz 159/2000

Datum rozhodnutí: 13.09.2000

Typ rozhodnutí: Rozsudek




4 Tz 159/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

	

	Nejvyšší soud České republiky projednal ve veřejném zasedání dne 13. 
září 2000 v senátě složeném z předsedkyně JUDr. Danuše Novotné a soudců JUDr. 
Františka Hrabce a  JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného  K. M., 
proti usnesení Vyššího vojenského soudu v Trenčíně ze dne 23. 3. 1961, sp. zn. 
To 24/61, a podle § 268 odst. 2 tr. ř., § 269 odst. 2 tr. ř. a § 271 odst. 1 
tr. ř. rozhodl   t a k t o :

	Usnesením Vyššího vojenského soudu v Trenčíně ze dne 23. 3. 1961, sp. 
zn. To 24/61,   b y l   p o r u š e n   z á k o n   v ustanovení § 281 tr. ř. 
ve znění zák. č. 64/1956 Sb., a  v řízení, které mu předcházelo, v ustanovení § 
2 odst. 8 a § 6 písm. e) tr. ř. ve znění zák. č. 64/1956 Sb. v neprospěch 
obviněného K. M.

	Citované usnesení se   z r u š u j e . Zrušuje se také rozsudek 
Vojenského obvodového soudu v Olomouci ze dne 1. 3. 1961, sp. zn. 1 T 16/61, 
rozsudek Vojenského obvodového soudu v Olomouci ze dne 30. 4. 1991, sp. zn. 2 
Rtv 55/91,  jakož i všechna další rozhodnutí, jež na zrušená rozhodnutí 
obsahově navazují, pokud vzhledem ke změně, k níž došlo zrušením, pozbyla 
podkladu.

	Podle § 11 odst. 1 písm. f) tr. ř.  s e   z a s t a v u j e   trestní 
stíhání obviněného K. M.  pro skutek spočívající v tom, že dne 19. 10. 1960 a 
dále do 1. 3. 1960 nenastoupil vojenské cvičení, ačkoli v září 1960 obdržel od 
Okresní vojenské správy ve Frýdku-Místku povolávací rozkaz, přičemž se 
odvolával na své náboženské přesvědčení, které mu nedovolovalo vykonávat 
vojenskou službu, 

	v čemž obžaloba spatřovala trestný čin nenastoupení služby v branné 
moci podle § 265 odst. 1 tr. zák.

 O d ů v o d n ě n í :

	Obviněný K. M. byl rozsudkem Vojenského obvodového soudu v Olomouci ze 
dne 1. 3. 1961, sp. zn. 1 T 16/61, uznán vinným trestným činem nenastoupení 
služby v branné moci podle § 265 odst. 1 tr. zák. ve znění zákona č. 86/1950 
Sb., jehož se dopustil tím, že dne 19. 10. 1960 do 13. 00 hod  a poté ani do 1. 
3. 1961 nenastoupil vojenské cvičení, ačkoli v září 1960 obdržel od Okresní 
vojenské správy ve Frýdku-Místku povolávací rozkaz, přičemž se odvolával na své 
náboženské přesvědčení, které mu nedovolilo vykonávat vojenskou základní 
službu. Za to mu byl v sazbě § 265 odst. 1 tr. zák. ve znění zákona č. 86/1950 
Sb. uložen nepodmíněný  trest odnětí svobody v trvání 30 měsíců. Podle § 43 tr. 
zák. byla vyslovena také ztráta čestných práv občanských, uvedených v 
ustanovení § 44 odst. 1 písm. a) - d) tr. zák., přičemž ztráta práv, uvedených 
v § 44 odst. 1 písm. a), b) tr. zák. trvá podle § 44 odst. 3 tr. zák. po dobu, 
pokud nebyl trest odnětí svobody odpykán nebo prominut nebo jeho výkon promlčen.

 O odvolání, které obviněný proti citovanému rozsudku podal, rozhodl Vyšší 
vojenský soud v Trenčíně usnesením ze dne 23. 3. 1961, sp. zn. To 24/61 tak, že 
je zamítl.

U obviněného K. M.  v rámci rehabilitačního řízení podle zákona č. 119/1990 
Sb., o soudní rehabilitaci, rozhodl Vojenský obvodový soud v Olomouci usnesením 
ze dne 30. 4. 1991, sp. zn. 2 Rtv 55/91, podle § 4 písm. c) a 14 odst. 1 písm. 
f) citovaného zákona tak, že rozsudek Vojenského obvodového soudu v Olomouci ze 
dne 1. 3. 1961, sp. zn. 1 T 16/61, ve spojení s usnesením Vyššího vojenského 
soudu v Trenčíně ze dne 23. 3. 1961, sp. zn. To 24/61, zrušil ve výroku o 
trestu, včetně rozhodnutí, která na zrušenou část citovaných rozhodnutí 
obsahově navazovala. Poté rozsudkem ze dne 30. 4. 1991, sp. zn. 2 Rtv 55/91, 
rozhodl Vojenský obvodový soud v Olomouci tak, že vzhledem k nezměněnému výroku 
o vině trestným činem nenastoupení služby v branné moci podle § 265 odst. 1 tr. 
zák. ve znění zákona č. 86/1950 Sb. z rozsudku Vojenského obvodového soudu v 
Olomouci ze dne 1. 3. 1961, sp. zn. 1 T 16/61, ve spojení s usnesením Vyššího 
vojenského soudu v Trenčíně ze dne 23. 3. 1961, sp. zn. To 24/61, upustil podle 
§ 24 odst. 1 písm. a) tr. zák. od potrestání obviněného. Toto rozhodnutí nabylo 
právní moci téhož dne, kdy bylo vyhlášeno.

Proti usnesení Vyššího vojenského soudu v Trenčíně ze dne 23. 3. 1961, sp. zn.  
To 24/61, podal ministr spravedlnosti České republiky ve prospěch obviněného K. 
M.  stížnost pro porušení zákona. Poukázal v ní na skutečnost, že za  trestný 
čin nenastoupení služby v branné moci podle § 265 odst. 1 tr. zák. ve znění 
zákona č. 86/1950 Sb. byl obviněný odsouzen již rozsudkem Vojenského obvodového 
soudu v Olomouci ze dne 7. 8. 1959, sp. zn. 2 T 184/59, kdy mu byl uložen 
nepodmíněný trest odnětí svobody v trvání 18 měsíců a dále trest ztráty 
vojenské hodnosti. Z odůvodnění jak citovaného rozsudku, tak rozsudku ze dne 1. 
3. 1961, sp. zn. 1 T 16/61, je patrno, že obviněný projevil vůli trvale se 
vyhnout se vojenské službě, když se odvolával v obou případech na své 
náboženské přesvědčení. Je nepochybné, že příslušnost k sektě Svědků Jehovových 
byla v obou případech pohnutkou k činu, byla základem pro jeho první odsouzení, 
přičemž ve druhém případě pak již setrval na jednou projevené vůli neplnit výše 
uvedené povinnosti. Je tedy zřejmé, že napadeným rozhodnutím byla porušena 
jedna ze základních zásad trestního řízení, a to zásada „ ne bis in idem\".

Závěrem stížnosti pro porušení zákona ministr spravedlnosti České republiky 
navrhl, aby Nejvyšší soud České republiky (dále jen Nejvyšší soud) podle § 268 
odst. 2 tr. ř. vyslovil, že usnesením Vyššího vojenského soudu v Trenčíně ze 
dne 23. 3. 1961, sp. zn. To 24/61, byl  porušen zákon v neprospěch obviněného 
K. M.  v ustanoveních § 281 zákona č. 64/1956 Sb., a v řízení předcházejícímu 
tomuto rozhodnutí v ustanovení § 2 odst. 8 a § 6 písm. e) citovaného zákona ve 
vztahu k ustanovení § 256 odst. 1 zákona č. 86/1950 Sb.  Nejvyšší soud nechť 
podle § 269 odst. 2 tr. ř. napadené usnesení, včetně rozsudku soudu I. stupně a 
obsahově navazujících rozhodnutí zruší, přičemž dále ať postupuje podle § 271 
odst. 1 tr. ř. 

Nejvyšší soud především zkoumal, zda v posuzované věci je oprávněn k výkonu 
trestního soudnictví ve smyslu § 13 tr. ř., neboť stížností pro porušení zákona 
je napadáno rozhodnutí Vyššího vojenského soudu v Trenčíně, a tedy rozsudek 
cizozemského soudu. Z článku II. odst. 1 Přílohy č. I, která obsahuje přechodná 
a zmocňovací ustanovení zákona č. 558/1991 Sb, č. 25/1993 Sb., č 292/1993 Sb. a 
č. 152/1995 Sb. vyplývá, že k řízení ve  věcech, v nichž byla podle dosavadních 
předpisů (před 1. 1. 1993) založena příslušnost Nejvyššího soudu České a 
Slovenské Federativní Republiky, s výjimkou řízení o řádných opravných 
prostředcích proti rozhodnutím vyšších vojenských soudů, je příslušný Nejvyšší 
soud České republiky, pokud ve věci v prvním stupni rozhodoval orgán činný v 
trestním řízení se sídlem na území České republiky. Za tohoto stavu věci je 
nepochybné, že Nejvyšší soud je oprávněn konat řízení podle hlavy sedmnácté 
trestního řádu.

Nejvyšší soud na podkladě podané stížnosti pro porušení zákona přezkoumal podle 
§ 267 odst. 1 tr. ř. správnost výroku napadeného rozhodnutí, a zjistil, že 
zákon byl porušen, a  to z těch důvodů, které uvádí stížnost pro porušení 
zákona.

Podle § 281 tr. ř. ve znění zákona č. 64/1956 Sb. odvolací soud v odvolacím 
řízení odvolání zamítne, shledá-li, že není důvodné.

Podle § 2 odst. 8 tr. ř. ve znění zákona č. 64/1956 Sb. se hodnocení důkazů 
soudem děje podle vnitřního přesvědčení soudců, založeného na pečlivém uvážení 
všech okolností případu jednotlivě i v jejich souhrnu.

Podle § 6 písm. c) tr. ř. ve znění zákona č. 64/1956 Sb. nelze trestní stíhání 
zahájit, a  bylo-li již zahájeno, nelze v něm pokračovat a musí být zastaveno 
proti tomu, proti němuž dřívější trestní stíhání pro týž skutek skončili 
pravomocným rozsudkem nebo bylo soudem nebo prokurátorem zastaveno, pokud 
nebyla povolena obnova.

Uvedenými ustanoveními se jak Vojenský obvodový soud v Olomouci, tak Vyšší 
vojenský soud v Trenčíně důsledně neřídily. Obviněný, jak vyplývá z odůvodnění 
rozsudku soudu I. stupně, který měl Nejvyšší soud k dispozici, když trestní 
spis již byl skartován, v rámci své obhajoby uvedl, že nechce plnit povinnosti, 
které mu z vojenské služby vyplývají, nechce takovouto službu nastoupit, 
přičemž důvodem pro toto odmítnutí je jeho náboženské přesvědčení, které mu 
službu se zbraní zakazuje. Vojenský obvodový soud pak v rámci hodnocení této 
obhajoby, jakož i provedených dalších důkazů dovodil, že byť Ústava v článku 32 
odst. 1 zaručuje každému občanovi vyznání jakékoli náboženské víry, nemůže být 
podle odst. 2 citovaného ustanovení současně náboženská víra či přesvědčení 
důvodem k tomu, aby  někdo odmítal plnit svou občanskou povinnost, která je mu 
uložena zákonem. Z tohoto důvodu byla obhajoba obviněného odmítnuta jako 
malicherná. Shodné stanovisko při  hodnocení obhajoby pak vzhledem k výsledku, 
jež se projevil v podobě končeného rozhodnutí, zaujal i odvolací soud.

Jak soud I. stupně, tak soud odvolací při svém rozhodování pominuly zjištění, 
že  obviněný byl za stejný trestný čin již v minulosti odsouzen, což je patrno 
z rozsudku Vojenského obvodového soudu v Olomouci ze dne 7. 8. 1959, sp. zn. 2 
T 184/59, kde mu byl uložen výrazný nepodmíněný trest odnětí svobody v trvání 
18 měsíců. Z vyjádření obviněného bylo zřejmé, že jeho rozhodnutí nepodrobit se 
povolávacímu rozkazu a nenastoupit na  vojenské cvičení  je dáno jednou provždy 
a má trvalý charakter. Jeho úmysl zjevně směřoval k tomu, aby se vojenské 
službě vyhnul trvale. Pokud tedy obviněný byl znovu odsouzen pro již citovaný 
trestný čin, byl odsouzen pro týž skutek a rozsudkem nalézacího soudu, jakož 
usnesením soudu odvolacího byla porušena zásada „ne bis in idem\", tj. že nikdo 
nemůže být dvakrát postižen pro týž skutek, která je uvedena v čl. 4 Protokolu 
č. 7 k Úmluvě o ochraně lidských práv a svobod. Tento právní názor je konformní 
s nálezy Ústavního soudu České republiky, vyjádřenými např. v nálezech I. ÚS 
184/96 ze dne 20. 3. 1997, II. ÚS 285/97, a  IV. ÚS 81/95.

Pokud tedy jak Vojenský obvodový soud v Olomouci, tak Vyšší vojenský soud v 
Trenčíně rozhodovaly v rozporu s touto zásadou, porušily svou povinnost řádně 
vyhodnotit provedené důkazy, a odvolací soud nadto porušil povinnosti, jež mu 
vyplývaly z důsledně aplikace revizního principu.

Nejvyšší soud poté podle § 268 odst. 2 tr. ř. vyslovil, že usnesením Vyššího 
vojenského soudu v Trenčíně ze dne 23. 3. 1961, sp. zn. To 24/61, byl porušen 
zákon v ustanovení § 281 tr. ř. ve znění zákona č. 64/1956 Sb., a v řízení, 
které mu předcházelo, v ustanoveních § 2 odst. 8 a § 6 písm. e) tr. ř. ve znění 
zákona č. 64/1956 Sb. v neprospěch obviněného K. M. Podle § 269 odst. 2 tr. ř. 
napadené usnesení zrušil, stejně tak  rozsudek Vojenského obvodového soudu v 
Olomouci ze dne 1. 3. 1961, sp. zn. 1 T 16/61, a rozsudek téhož soudu ze dne 
30. 4. 1991, sp. zn. 2 Rtv 55/91. Zrušena byla také všechna další na toto 
usnesení a rozsudky obsahově navazující rozhodnutí, pokud vzhledem ke změně, k 
níž došlo zrušením, pozbyla podkladu. Nejvyšší soud poté mohl ve věci 
rozhodnout sám ve  smyslu ustanovení § 271 odst. 1 tr. ř. Vzhledem k právnímu 
názoru uvedenému výše dospěl k závěru, že trestní stíhání obviněného bylo od 
jeho zahájení nepřípustné, a proto podle § 11 odst. 1 písm. f) tr. ř. zastavil 
trestní stíhání obviněného K. M.  pro skutek spočívající v tom, že dne 19. 10. 
1960 do 13. 00 hod., a poté až do 1. 3. 1961 nenastoupil na  vojenské cvičení, 
ačkoli v září 1960 obdržel od Okresní vojenské správy ve Frýdku-Místku 
povolávací rozkaz, přičemž se odvolával na  své náboženské přesvědčení, které 
mu neumožňovalo vykonávat vojenskou službu, v čemž obžaloba spatřovala trestný 
čin nenastoupení služby v branné moci podle § 265 odst. 1 tr. zák. ve znění 
zákona č. 86/1950 Sb.

P o u č e n í : Proti tomuto rozsudku není opravný prostředek přípustný.

V Brně dne 13. září 2000

                                                                                
     Předsedkyně senátu:

JUDr. Danuše  N o v o t n á 
