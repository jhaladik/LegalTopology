Soud: Nejvyšší soud

Spisová značka: 4 Tz 63/2002

Datum rozhodnutí: 10.10.2002

Typ rozhodnutí: Rozsudek




4 Tz 63/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 10. 
října 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného B. O., proti trestnímu příkazu 
Okresního soudu v Olomouci, ze dne 5. 5. 2002, čj. 7 T 68/2002-23, 

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

	Trestním příkazem Okresního soudu v Olomouci ze dne 5. 5. 2002, čj. 7 T 
68/2002-23, byl v ustanovení § 36 tr. zák. a v řízení, které mu předcházelo v 
ustanovení § 2 odst. 5, odst. 6 tr. ř., porušen zákon v neprospěch obviněného 
B. O.

	Tento trestní příkaz se v celém rozsahu zrušuje. Dále se zrušují 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu.

	Okresnímu soudu v Olomouci se přikazuje, aby věc v potřebném rozsahu 
znovu projednal a rozhodl.  

O d ů v o d n ě n í :

Trestním příkazem Okresního soudu v Olomouci ze dne  5. 5. 2002, čj. 7 T 
68/2002&#64979;23, byl obviněný B. O. uznán vinným trestným činem krádeže podle 
§ 247 odst. písm. e) tr. zák. na tom skutkovém základě, že dne 4. 5. 2002 kolem 
12.10  hod. v O., na ulici H. l., v supermarketu T., odcizil dva kusy teploměrů 
v celkové hodnotě 812,- Kč, které uschoval pod oděv a prošel pokladnou bez 
zaplacení, čímž způsobil firmě J. SD Č. B. škodu v uvedené výši, když tohoto 
jednání se dopustil přesto, že byl dne 3. 7. 2001 odsouzen rozsudkem Okresního 
soudu v Kroměříži, čj. 1 T 9/2001-180,  mimo jiné pro trestný čin krádeže podle 
§ 247 odst. 1 písm. a), b) tr. zák., k nepodmíněnému trestu odnětí svobody v 
trvání 10 měsíců. Za to mu byl uložen podle § 314e odst. 2 tr. ř. a podle § 247 
odst. 1, § 45 odst. 1, odst. 2 a § 45a odst. 1 tr. zák. trest obecně 
prospěšných  prací ve výměře 150 hodin. 

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného B. O. Okresnímu soudu vytýká, že 
napadeným trestním příkazem byla překročena maximálně přípustná výměra trestu 
obecně prospěšných prací, která je podle § 45a odst. 1 tr. zák. 400 hodin. 
Dokládá to tím, že rozsudkem Okresního soudu v Hodoníně ze dne 15. 2. 2002, č. 
j. 3 T 83/2002, jímž byl uznán vinným trestným činem krádeže podle § 247 odst. 
1 písm. e)  tr. zák., byl odsouzen k trestu obecně prospěšných prací ve výměře 
300 hodin. S poukazem na ustanovení § 36 věty první tr. zák. uvedl, že trest 
obecně prospěšných prací, který byl obviněnému B. O. tímto soudem ve výměře 300 
hodin uložen, ke dni vydání napadeného trestního příkazu dosud nevykonal, a tak 
mu mohl být Okresním soudem v Olomouci při respektování ustanovení § 36 a § 45a 
tr. zák. uložen trest obecně prospěšných prací v maximální možné výměře 100 
hodin. Ministr spravedlnosti závěrem navrhl, aby Nejvyšší soud vyslovil podle § 
268 odst. 2 tr. ř., že trestním příkazem Okresního soudu v Olomouci ze dne 5. 
5. 2002, č. j. 7 T 68/2002-23, byl porušen zákon v ustanovení § 36 a § 45a tr. 
zákona, aby podle § 269 odst. 2 tr. ř. napadený trestní příkaz zrušil a dále 
postupoval podle § 270  odst. 1 tr. ř.

	

Nejvyšší soud  přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v  tomto zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   povinnosti  
přezkoumat  všechny  podstatné okolnosti  případu. V  přípravném řízení  orgány 
činné  v trestním řízení  objasňují způsobem  uvedeným v  tomto zákoně  i bez 
návrhu stran stejně pečlivě okolnosti svědčící ve prospěch i v neprospěch 
osoby,  proti níž  se řízení vede. V  řízení před  soudem státní zástupce a  
obviněný mohou na  podporu svých stanovisek  navrhovat a provádět  důkazy.  
Státní  zástupce  je  povinen  dokazovat vinu obžalovaného.  To  nezbavuje  
soud  povinnosti,  aby  sám  doplnil dokazování v rozsahu potřebném pro své 
rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák.. trest obecně prospěšných prací  může soud uložit 
ve výměře od 50 do 400 hodin.

Citovanými ustanoveními trestního zákona a trestního řádu se Okresní soud v 
Olomouci při vydání trestního příkazu č. j. 7 T 68/2002 ze dne 5. 5. 2002 
neřídil. Při jeho vydání totiž již existoval trestní příkaz Okresního soudu v 
Hodoníně č.j. 3 T 83/2002, o němž byla zmínka přímo v návrhu na potrestání, 
kterým byl obviněnému B. O. uložen  trest obecně prospěšných prací ve výměře 
300 hodin, který vzhledem ke krátkosti doby od vydání trestního příkazu (15. 2. 
2002) nemusel být ještě vykonán. Jak se po vyžádání trestního spisu Nejvyšším 
soudem ukázalo výkon tohoto trestu dodnes nebyl ani nařízen. Okresní soud v 
Olomouci měl tudíž k této skutečnosti při vyměřování trestu přihlížet, a to se 
zřetelem k již citovanému ustanovení § 36 tr. zák., což by znamenalo, že by 
obviněnému nemohlo být uloženo dalších 150 hodin obecně prospěšných prací. 
Uložením takového trestu byla překročena nejvyšší výměra dovolená zákonem pro 
tento druh trestu. V důsledku toho jde o trest, který je ve zřejmém nepoměru ke 
stupni nebezpečnosti činu pro společnost a stížnost pro porušení zákona byla 
shledána přípustnou podle § 266 odst. 2 tr. ř. Při ukládání trestu nebyl ze 
strany Okresního soudu v Olomouci zároveň dodržen ani požadavek na provedení 
všech dostupných důkazů, na základě jejichž vyhodnocení by bylo možné zjistit 
skutkový stav, o němž nejsou důvodné pochybnosti (§ 2 odst. 5, odst. 6 tr. ř.). 
Tyto požadavky se vztahují i na prověření osoby obviněného včetně jeho 
kriminální minulosti, neboť  poznatky v daném směru přímo ovlivňují druh a 
výměru trestu.

Nejvyšší soud na základě uvedeného proto podle § 268 odst. 2 tr. ř. vyslovil, 
že napadeným trestním příkazem byl porušen zákon v neprospěch obviněného B. O. 
v ustanovení § 36 tr. zák., a v řízení, které jeho vydání předcházelo, tj. v 
činnosti soudce, jenž ve smyslu § 314e odst. 1 tr. ř. je povinen zkoumat, zda 
skutkový stav je spolehlivě prokázán, a to i z hlediska volby a uložení trestu, 
též v ustanovení § 2 odst. 5, odst. 6 tr. ř.

Poté podle § 269 odst. 2 tr. ř. napadený trestní příkaz, jakož i na něj všechna 
obsahově navazující rozhodnutí, zrušil, a to nejen ve výroku o trestu, jak bylo 
státním zástupcem Nejvyššího státního zastupitelství i obhájkyní obviněného při 
veřejném zasedání navrhováno, nýbrž v celém rozsahu. V tomto směru se odkazuje 
na R 56/2000 Sbírky soudních rozhodnutí a stanovisek, v němž již bylo 
vysvětleno, že je-li trestní příkaz zatížen vadou, v důsledku níž se jako 
institut s povahou odsuzujícího rozsudku stal nezákonným a je třeba jej proto 
podle § 269 odst. 2 tr. ř. zrušit, je nutno v případě, kdy nápravu lze zjednat 
jen pokračováním v řízení, jej zrušit celý, i když zjištěná vada dopadá pouze 
na správnost výroku o trestu. 

Nejvyšší soud neakceptoval ani další návrh státního zástupce, aby Nejvyšší 
soud  podle § 271 odst. 1 tr. ř. ve věci rozhodl sám, protože nepovažoval za 
vhodné tímto způsobem napravovat zjevné pochybení okresního soudu a též proto, 
že rozhodování o vině a trestu náleží především do kompetence soudu prvního 
stupně. V souladu s tímto názorem proto Okresnímu soudu v Olomouci podle § 270 
odst. 1 tr. ř. přikázal, aby věc v potřebném rozsahu znovu projednal a rozhodl. 
V konkrétním případě to znamená znovu rozhodnout o návrhu Okresního státního 
zastupitelství v Olomouci ze dne 5. 5. 2002, sp. zn. 7 T 68/2002, na potrestání 
obviněného B. O. Při rozhodování o trestu pak bude nutno vzít zřetel na cit. 
trestní příkaz Okresního soudu v Hodoníně ze dne 15. 2. 2002,  č. j. 3 T 
83/2002-75, přičemž obviněnému B. O. by měl být uložen, bude-li opět shledán 
vinným,  trest za dodržení zásady uvedené v ustanovení § 36 tr. zák.  V této 
souvislosti se okresnímu soudu zároveň připomíná, že je vázán právním názorem 
zde Nejvyšším soudem vysloveným (§ 270 odst. 4 tr. ř.), jakož i zásadou 
vyplývající z ustanovení § 273 tr. ř. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá, tr. ř.).    

V Brně dne 10. října 2002

Předseda senátu:

JUDr. Juraj  M a l i k 

	
