Soud: Nejvyšší soud

Spisová značka: 4 Tz 20/2002

Datum rozhodnutí: 30.04.2002

Typ rozhodnutí: Rozsudek




4 Tz 20/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne             30. dubna 2002 v senátě složeném z předsedkyně JUDr. Danuše 
Novotné a soudců              JUDr. Františka Hrabce a JUDr. Jiřího Pácala 
stížnost pro porušení zákona, kterou podal ministr spravedlnosti České 
republiky ve prospěch obviněného  J. R. proti trestnímu příkazu Obvodního soudu 
pro Prahu 4 ze dne 18. 5. 2000, sp. zn. 2 T 68/2000, a podle § 268 odst. 2 tr. 
ř., § 269 odst. 2 tr. ř. a § 270 odst. 1 tr. ř. rozhodl   t a k t o :

	Pravomocným trestním příkazem Obvodního soudu pro Prahu 4 ze dne 18. 5. 
2000,    sp. zn. 2 T 68/2000, a řízením, jež jeho vydání předcházelo,  b y l   
p o r u š e n   z á k o n   v ustanoveních § 35 odst. 2 tr. zák., § 314a odst. 
2 tr. ř., § 314e odst. 4 písm. d) tr. ř. a § 2 odst. 5, odst. 6 tr. ř. v 
neprospěch obviněného J. R.

	Tento trestní příkaz  se v celém rozsahu   z r u š u j e .  

	Zrušují se též všechna další rozhodnutí, jež na zrušený trestní příkaz 
obsahově navazují, pokud vzhledem ke změně, k níž došlo zrušením, pozbyla 
podkladu.

	Obvodnímu soudu pro Prahu 4  se   p ř i k a z u j e , aby věc v 
potřebném rozsahu znovu projednal a rozhodl.

                                                        O d ů v o d n ě n í :

	Samosoudkyně Obvodního soudu pro Prahu 4 vydala dne 18. 5. 2000 trestní 
příkaz pod sp. zn. 2 T 68/2000, jímž obviněného  J. R.  uznala vinným trestnými 
činy nedovoleného užívání cizí věci podle § 249 odst. 1 tr. zák., maření výkonu 
úředního rozhodnutí podle § 171 odst. 1 písm. c) tr. zák. a pokusem trestného 
činu neoprávněného užívání cizí věci podle § 8 odst. 1 tr. zák. a § 249 odst. 1 
tr. zák., jichž se měl dopustit tím, že

I.	v noci ze dne 15. 10. na 16. 10. 1996 v P. v Z. ulici vnikl do 
vozidla zn. Škoda Forman, které neoprávněně užíval k jízdám po Praze, ke škodě 
majitele L. N.,

      II.     dne 4. 2. 1997 kolem 19.55 hod. v P., v L. ulici řídil osobní 
motorové  vozidlo zn.  VAZ 2110 přesto, že mu byl rozsudkem Obvodního  soudu 
pro Prahu 9 ze dne 27. 3. 1995, sp. zn. 1 T 5/95 uložen mj. i trest zákazu  
řízení všech motorových vozidel na dobu tří let, 

      III.      dne 3. 1. 1997 kolem 01.50 hod. v P., ve V. ulici vnikl do 
osobního vozidla zn. Škoda Favorit, vytrhl drátky spínací skříňky v úmyslu 
vozidlo nastartovat a použít k jízdě, ke škodě M. Ch., což se mu však 
nepodařilo.

Za to mu byl uložen podle § 249 odst. 1 tr. zák. za použití § 35 odst. 2 tr. 
zák. souhrnný trest odnětí svobody v trvání osmi měsíců. Výkon tohoto trestu 
byl podle                   § 58 odst. 1 písm. a) tr. zák. a § 59 odst. 1 tr. 
zák. podmíněně odložen na zkušební dobu v trvání dvou let. Podle § 53 odst. 2 
písm. a) tr. zák. byl obviněnému uložen i peněžitý trest ve výši patnáct tisíc 
Kč, přičemž pro případ, že by peněžitý trest nebyl ve stanovené lhůtě vykonán, 
byl současně podle § 54 odst. 3 tr. zák. stanoven náhradní trest odnětí svobody 
v trvání tří měsíců. Podle § 49 odst. 1 tr. zák. byl uložen i trest zákazu 
činnosti spočívající v zákazu řízení všech motorových vozidel na dobu dvou let. 
Současně byl zrušen výrok             o trestu v trestním příkazu Obvodního 
soudu pro Prahu 8 ze dne 3. 7. 1998, sp. zn. 2 T 33/98, jakož i výroky obsahově 
navazující, pokud vzhledem ke změně, k níž došlo zrušením, pozbyly podkladu. 
Podle § 229 odst. 1 tr. ř. (v napadeném trestním příkazu je vadně citován 
trestní zákon) byl poškozený M. Ch. odkázán s nárokem na náhradu škody na 
řízení ve věcech občanskoprávních.

	

Trestní příkaz byl státnímu zástupci Okresního státního zastupitelství pro 
Prahu 4 doručen dne 31. 5. 2000, jak vyplývá z písemného sdělení tohoto orgánu, 
když   doručenka naopak ve spise založena není. Obviněnému  J. R.  byl trestní 
příkaz doručen dne 11. 8. 2000, jeho obhájkyni dne 2. 6. 2000. Poškozenému M. 
Ch.    byl trestní příkaz ve smyslu § 62 odst. 4 tr. ř. doručen dne 2. 6. 2000, 
tj. dnem, kdy došlo k uložení písemnosti. Vzhledem k tomu, že oprávněnými 
osobami nebyl proti trestnímu příkazu podán odpor, nabyl tak právní moci dne 
20. 8. 2000. (V tomto směru je třeba považovat za zcela nesprávný údaj, jež je 
uveden na originálu trestního příkazu  /č. l. 93/, že toto rozhodnutí nabylo 
právní moci dne 24. 10. 2000.)

	Proti  citovanému trestnímu příkazu podal ministr spravedlnosti ve 
prospěch obviněného  J. R.  stížnost pro porušení zákona. Obvodnímu soudu pro 
Prahu 4 vytýká porušení zákona v ustanoveních § 2 odst. 6 tr. ř., § 35 odst. 2 
tr. zák. a § 314e odst. 4 písm. d) tr. ř. v neprospěch obviněného.

Ministr spravedlnosti především poukázal na vadu trestního příkazu, která je ve 
výroku o trestu, když ve zrušovacím  výroku je uvedeno zrušení výroku o trestu 
v rozsudku Obvodního soudu pro Prahu 8 ze dne 3. 7. 1998, sp. zn. 2 T 33/98. 
Tento rozsudek se však týká zcela jiného obviněného, a to J. V., který byl v 
tomto řízení odsouzen pro trestný čin loupeže podle § 234 odst. 1 tr. zák., za 
což mu byl uložen trest odnětí svobody v trvání dvou roků, jeho výkon  byl 
podmíněně odložen na zkušební dobu v trvání čtyř roků. Samosoudkyně zřejmě měla 
na mysli trestní příkaz  téhož soudu, avšak ze dne 8. 7. 1998,  sp. zn. 2 T 
83/98, který se týkal obviněného R. Avšak i tento výrok o trestu již v době 
rozhodování samosoudkyně neexistoval, neboť byl zrušen rozsudkem Městského 
soudu v Praze ze dne 2. 7. 1999, sp. zn. 9 To 212/99. Úvahu o omylu 
samosoudkyně opírá stížnost pro porušení zákona o závěr, že napadený trestní 
příkaz  kopíruje druhy trestu a jejich výměry ve shodě s uváděným rozhodnutím 
sp. zn. 2 T 83/98. 

	Samosoudkyně Obvodního soudu pro Prahu 4 však měla zrušit výrok o 
souhrnném trestu odnětí svobody v trvání sedmi měsíců, jehož výkon byl 
podmíněně odložen na zkušební dobu v trvání osmnácti měsíců, o peněžitém trestu 
ve výši patnáct tisíc Kč, spolu se stanoveným náhradním trestem odnětí svobody 
v trvání tří měsíců, jakož i výrok o trestu zákazu činnosti, který spočívá v 
zákazu řízení všech motorových vozidel na dobu jednoho roku. 

	

	Napadený trestní příkaz je vadný též proto, že rozhodnutí o uložení 
souhrnného trestu mělo být učiněno po projednání věci v hlavním líčení 
rozsudkem, když předchozí trest byl rovněž uložen rozsudkem.

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky (dále jen Nejvyšší soud) vyslovil podle § 268 
odst. 2 tr. ř., že  trestním příkazem Obvodního soudu pro Prahu 4 ze dne 18. 5. 
2000, sp. zn. 2 T 68/2000, byl v namítaném rozsahu porušen zákon v neprospěch 
obviněného J. R., aby podle § 269 odst. 2 tr. ř. napadený trestní příkaz zrušil 
v celém rozsahu, včetně na něj obsahově navazujících rozhodnutí, pokud vzhledem 
ke změně, k níž došlo zrušením, pozbyla podkladu, a dále aby postupoval podle § 
270 odst. 1 tr. ř. 

	Nejvyšší soud podle § 267 odst. 3 tr. ř.   přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

	Je třeba konstatovat, že samosoudkyně Obvodního soudu pro Prahu 4 
nerespektovala ustanovení § 35 odst. 2 tr. zák., který stanoví zásady, dle 
nichž je ukládán souhrnný trest. Soud uloží souhrnný trest dle zásad uvedených 
v § 35 odst. 1 tr. zák., když odsuzuje pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin.

	Nejvyšší soud především ze spisu Obvodního soudu pro Prahu 4, sp. zn. 2 
T 83/98 zjistil, že obviněný J. R. byl  trestním příkazem tohoto soudu ze dne 
8. 7. 1998, sp. zn. 2 T 83/98, který mu byl doručen dne 1. 6. 1999, uznán 
vinným trestným činem maření výkonu úředního rozhodnutí podle § 171 odst. 1 
písm. c) tr. zák., jehož se dopustil dne 26. 4. 1998,       a za to byl 
odsouzen k peněžitému trestu ve výši patnáct tisíc Kč. Pro případ, že by výkon 
peněžitého trestu mohl být zmařen, byl stanoven náhradní trest odnětí svobody v 
trvání tří měsíců. Obviněnému byl uložen i trest zákazu činnosti spočívající v 
zákazu řízení všech motorových vozidel na dobu jednoho roku. Trestní příkaz 
nabyl právní moci dne 10. 6. 1999.

	Dále bylo zjištěno, že obviněný byl znovu odsouzen Obvodním soudem pro 
Prahu 9 rozsudkem ze dne 1. 3. 1999, pod sp. zn. 4 T 179/98 pro trestný čin 
krádeže podle § 247    písm. a), b) tr. zák. /správně § 247 odst. 1 písm. a), 
b) tr. zák./, dílem dokonaný a dílem nedokonaný podle § 8 odst. 1 tr. zák., 
jakož i trestným činem poškozování cizí věci podle           § 257 odst. 1 tr. 
zák., za což mu byl uložen trest odnětí svobody v trvání sedmi měsíců, jehož 
výkon byl podle § 58 odst. 1 písm. a) tr. zák. a § 59 odst. 1 tr. zák. 
podmíněně odložen na zkušební dobu v trvání osmnácti měsíců. Obviněný podal 
proti tomuto rozsudku odvolání, přičemž Městský soud v Praze z podnětu tohoto 
odvolání rozhodl rozsudkem ze dne 2. 7. 1999, sp. zn. 9 To 212/99 tak, že 
napadený rozsudek podle § 258 odst. 1 písm. b), odst. 2 tr. ř. v celém rozsahu 
zrušil a sám za podmínek § 259 odst. 3 tr. ř. nově rozhodl.  Obviněného na 
stejném skutkovém podkladě uznal vinným stejnými trestnými činy, za což mu 
uložil v sazbě § 247 odst. 1 tr. zák. za použití § 35 odst. 2 tr. zák. souhrnný 
trest odnětí svobody v trvání sedmi měsíců. Výkon tohoto trestu rovněž 
podmíněně odložil na zkušební dobu v trvání osmnácti měsíců. Podle § 53 odst. 
1, odst. 2 písm. a) tr. zák. a § 54 odst. 3 tr. zák. uložil obviněnému peněžitý 
trest ve výši patnáct tisíc Kč, přičemž pro případ, že by výkon tohoto trestu 
mohl být zmařen, stanovil náhradní trest odnětí svobody v trvání tří měsíců. 
Podle § 49 odst. 1 tr. zák. uložil i trest zákazu činnosti spočívající v zákazu 
řízení všech motorových vozidel na dobu jednoho roku. Současně zrušil výrok o 
trestu z trestního příkazu Obvodního soudu pro Prahu 8 ze dne 8. 7. 1998, sp. 
zn. 2 T 83/98, jakož i všechna další rozhodnutí, na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Městský soud v Praze při ukládání souhrnného trestu zjistil, že tento trestní 
příkaz byl obviněnému doručen dne 1. 6. 1999, přičemž podle § 314e odst. 5 tr. 
ř. má trestní příkaz povahu odsuzujícího rozsudku, kdy účinky spojené s 
vyhlášením rozsudku nastávají doručením trestního příkazu obviněnému. Za tohoto 
stavu věci důvodně užil ustanovení             o souhrnném trestu podle § 35 
odst. 2 tr. zák. Pro úplnost nutno uvést, že k zahájení trestního řízení i k 
odsuzujícímu rozsudku soudu prvního stupně došlo v situaci, kdy obviněný Jan 
Rybín vystupoval pod cizí identitou, a to pod jménem Z. M., přičemž až ve 
stadiu odvolacího řízení před Městským soudem v Praze byla zjištěna skutečná 
identita obviněného. Rozsudek soudu druhého stupně již byl vyhlášen ve vztahu k 
obviněnému J. R.

	Poté, co Obvodnímu soudu pro Prahu 4 napadla dne 2. 5. 2000 obžaloba na 
obviněného  J. R.  pro trestné činy neoprávněného užívání cizí věci podle § 249 
odst. 1 tr. zák., maření výkonu úředního rozhodnutí podle § 171 odst. 1 písm. 
c) tr. ř. a pokus trestného činu neoprávněného užívání cizí věci podle § 8 
odst. 1 tr. zák. a § 249 odst. 1 tr. zák., požádal sice samosoudce   Obvodní 
soud pro Prahu 8 o zapůjčení spisu tohoto soudu sp. zn. 2 T 83/98, když v opisu 
rejstříku trestů bylo odsouzení obviněného v předmětné trestní věci vyznačeno, 
avšak z dalšího obsahu spisu je zřejmé, že tento spis  samosoudce neměl v době 
rozhodování skutečně k dispozici. V opačném případě by totiž samosoudkyně, 
která posléze ve věci rozhodovala, musela zjistit, že trestní příkaz Obvodního 
soudu pro Prahu 8 ze dne 8. 7. 1998, sp. zn. 2 T 83/98, k němuž v posuzované 
trestní věci přicházelo v úvahu uložení souhrnného trestu podle § 35 odst. 2 
tr. zák., již byl zrušen výše citovaným rozsudkem Městského soudu v Praze ze 
dne 2. 7. 1999, sp. zn. 9 To 212/99. Jestliže však má být uložen souhrnný trest 
a předchozí trest byl uložen rozsudkem, nelze vzhledem k ustanovení § 314e 
odst. 4 písm. d) tr. ř. ve věci vydat trestní příkaz. Nadto ve věci ani nemohl 
konat řízení samosoudce, neboť bylo zřejmé, že má být uložen souhrnný trest a 
dřívější trest byl uložen v řízení před senátem (§ 314a odst. 2 tr. ř.). 
Nedostatek potřebných skutkových zjištění v tomto směru pak vedl k tomu, že v 
rozporu s citovanými zákonnými požadavky řízení konala samosoudkyně a vydala ve 
věci trestní příkaz. Pro úplnost je třeba uvést, že při tomto zcela vadném 
procesním postupu došlo k dalšímu zásadnímu pochybení samosoudkyně Obvodního 
soudu pro Prahu 4, kdy v souvislosti s ukládáním souhrnného trestu zrušila 
podle § 35 odst. 2 tr. zák. výrok o trestu v rozsudku Obvodního soudu pro Prahu 
8 ze dne 20. 3. 1998, sp. zn. 2 T 33/98, jenž se však týkal úplně jiné osoby 
než obviněného R., a to   obviněného J. V., který jím byl odsouzen pro trestný 
čin loupeže podle § 234 odst. 1 tr. zák.

Nejvyšší soud poté na základě shora uvedených skutečností podle § 268 odst. 2 
tr. ř. vyslovil, že  trestním příkazem Obvodního soudu pro Prahu 4 ze dne 18. 
5. 2000, sp. zn.           2 T 68/2000, a řízením, které jeho vydání 
předcházelo,  byl porušen zákon v ustanoveních         § 35 odst. 2 tr. zák., § 
314a odst. 2 tr. ř., § 314e odst. 4 písm. d) tr. ř. a § 2 odst. 5, odst. 6 tr. 
ř. v neprospěch obviněného J. R. Podle § 269 odst. 2 tr. ř. napadený trestní 
příkaz zrušil v celém rozsahu, včetně všech rozhodnutí, jež na něj obsahově 
navazovala, pokud vzhledem ke změně, k níž došlo zrušením, pozbyla podkladu. 
Poté věc podle § 270 odst. 1 tr. ř. přikázal Obvodnímu soudu pro Prahu 4, aby 
ji v potřebném rozsahu znovu projednal a rozhodl.

 	Obvodní soud pro Prahu 4 bude postupovat v intencích tohoto 
rozhodnutí, při dodržení zásad stanovených § 314a odst. 2 tr. ř., provede ve 
věci hlavní líčení a podle jeho výsledků ve věci rozhodne. V případě, že bude 
vydán odsuzující rozsudek, opatří si soud prvního stupně spisy Obvodního soudu 
pro Prahu 8, sp. zn. 2 T 83/98 a Obvodního soudu pro Prahu 9, sp. zn.  4 T 
179/98, k nimž přichází v úvahu uložení souhrnného trestu.  Obvodní soud není 
omezen ani v případném rozhodování v intencích § 172 odst. 2 písm. a) tr. ř., 
nebo § 37 tr. zák., je však limitován ustanovením § 273 tr. ř., tj. v novém 
řízení nemůže dojít ke změně rozhodnutí v neprospěch obviněného.    

Nejvyšší soud pro úplnost připomíná ustanovení § 270 odst. 4 tr. ř., podle 
něhož je orgán, jemuž byla věc přikázána,  vázán právním názorem, který ve věci 
vyslovil Nejvyšší soud, a je povinen provést procesní úkony,  jejichž provedení 
Nejvyšší soud nařídil.

P o u č e n í : Proti tomuto rozsudku není opravný prostředek přípustný.

                               V Brně dne 30. dubna 2002

  Předsedkyně senátu:

  JUDr. Danuše   N o v o t n á   

	

	   

	

	
