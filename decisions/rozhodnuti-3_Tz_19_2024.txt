Soud: Nejvyšší soud

Spisová značka: 3 Tz 19/2024

Datum rozhodnutí: 30.05.2024

Typ rozhodnutí: ROZSUDEK


Heslo: Podmíněné odsouzení, Řádný život, Stížnost pro porušení zákona, Započítání zkušební doby

Dotčené předpisy: § 83 odst. 1 tr. zákoníku, § 2 odst. 5,6 tr. ř., § 84 odst. 4 tr. ř.

Kategorie rozhodnutí: C




3 Tz 19/2024-183 




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 30. 5. 2024 v senátě 
složeném z předsedy JUDr. Petra Šabaty a soudců JUDr. Aleše Koláře a JUDr. 
Ondřeje Círka stížnost pro porušení zákona, kterou podal ministr spravedlnosti 
České republiky ve prospěch obviněného P. B., proti usnesení Okresního soudu v 
Litoměřicích ze dne 10. 1. 2022, sp. zn. 4 T 39/2020, a podle § 268 odst. 2 tr. 
ř., § 269 odst. 2 tr. ř. a § 270 odst. 1 tr. ř. rozhodl  takto:


		Usnesením Okresního soudu v Litoměřicích ze dne 10. 1. 2022, 
sp. zn. 4 T 39/2020,  byl porušen zákon v ustanovení § 83 odst. 1 tr. zákoníku 
a v řízení, které mu předcházelo v § 2 odst. 5, 6 tr. ř.  v neprospěch 
obviněného P. B.

Napadené usnesení se zrušuje.

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.


Odůvodnění:


Trestním příkazem Okresního soudu v Litoměřicích ze dne 14. 4. 2020, sp. zn. 3 
T 44/2020, byl obviněný P. B. uznán vinným přečinem zanedbání povinné výživy 
podle § 196 odst. 1 tr. zákoníku, za což byl podle § 196 odst. 1 tr. zákoníku 
odsouzen k trestu odnětí svobody v trvání 7 (sedmi) měsíců, jehož výkon byl 
podle § 81 odst. 1 tr. zákoníku, § 82 odst. 1 tr. zákoníku podmíněně odložen na 
zkušební dobu v trvání dvou let. Podle § 82 odst. 2 tr. zákoníku za použití § 
48 odst. 4 písm. i) tr. zákoníku mu byla uložena povinnost, aby podle svých 
pracovních a výdělkových schopností zaplatil dluh na výživném. Uvedený trestní 
příkaz obviněný převzal dne 21. 8. 2020 a téhož dne nabyl právní moci. 

Trestním příkazem Okresního soudu v Litoměřicích ze dne 4. 3. 2021, sp. zn. 4 T 
39/2020, byl obviněný P. B. uznán vinným přečinem krádeže podle § 205 odst. 1 
písm. b) tr. zákoníku, za což byl podle § 205 odst. 1 tr. zákoníku za použití § 
43 odst. 2 tr. zákoníku a § 314e odst. 2 tr. ř. odsouzen k souhrnnému trestu 
odnětí svobody v trvání 12 (dvanácti) měsíců, jehož výkon byl podle § 81 odst. 
1 a § 82 odst. 1 tr. zákoníku podmíněně odložen na zkušební dobu v trvání tři 
roků. Podle § 82 odst. 2 tr. zákoníku za použití § 48 odst. 4 písm. i) tr. 
zákoníku mu byla uložena povinnost, aby podle svých pracovních a výdělkových 
schopností zaplatil dluh na výživném. Podle § 43 odst. 2 tr. zákoníku byl 
zrušen výrok o trestu z trestního příkazu Okresního soudu v Litoměřicích ze dne 
14. 4. 2020, sp. zn. 3 T 44/2020, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. Tento trestní příkaz byl obviněnému doručen dne 5. 5. 2021 a 
nabyl právní moci dne 14. 5. 2021.

Rozsudkem Okresního soudu v Litoměřicích ze dne 4. 10. 2021, sp. zn. 6 T 
52/2021, byl obviněný P. B. uznán vinným přečinem zanedbání povinné výživy 
podle § 196 odst. 1 tr. zákoníku, jehož se dopustil v období od 4. 3. 2020 do 
4. 10. 2020, za což byl podle § 196 odst. 1 tr. zákoníku odsouzen k trestu 
odnětí svobody v trvání osmi měsíců, pro jehož výkon byl podle § 56 odst. 2 
písm. a) zařazen do věznice s ostrahou.

Okresní soud v Litoměřicích rozhodl unesením ze dne 10. 1. 2022, sp. zn. 4 T 
39/2020 tak, že obviněný P. B. vykoná trest odnětí svobody v trvání 12 
(dvanácti) měsíců, který mu byl uložen trestním příkazem Okresního soudu v 
Litoměřicích ze dne 4. 3. 2021, sp. zn. 4 T 39/2020, s tím, že pro výkon tohoto 
trestu obviněného zařadil do věznice s ostrahou. Podle § 136 odst. 3 tr. ř. 
neobsahuje usnesení odůvodnění, protože obviněný i státní zástupce se po 
vyhlášení vzdali práva stížnosti a obviněný i za osoby oprávněné a zároveň 
prohlásili, že netrvají na písemném odůvodnění. 

Jak vyplývá z úředního záznamu ze dne 12. 11. 2021 nacházejícího se na č. l. 
129 tr. spisu Okresního soudu v Litoměřicích sp. zn. 4 T 39/2020, vyšší soudní 
úřednice nezapočetla zkušební dobu podmíněného odsouzení trestním příkazem 
Okresního soudu v Litoměřicích ze dne 14. 4. 2020, sp. zn. 3 T 44/2020, neboť 
dospěla k závěru, že obviněný  P. B. v této zkušební době nevedl řádný život ve 
smyslu § 82 odst. 4 tr. zákoníku ve znění účinném do 31. 12. 2021 (aktuálně ve 
smyslu § 82 odst. 5 tr. zákoníku), jelikož byl rozsudkem Okresního soudu v 
Litoměřicích ze dne 4. 10. 2021, sp. zn. 6 T 52/2021, odsouzen za trestnou 
činnost páchanou právě v jejím průběhu. 

Proti usnesení Okresního soudu v Litoměřicích ze dne 10. 1. 2022, sp. zn. 4 T 
39/2020, podal ministr spravedlnosti České republiky stížnost pro porušení 
zákona ve prospěch obviněného P. B. Vytkl v ní, že zákon byl porušen v 
ustanovení § 83 odst. 1 tr. zákoníku.

V odůvodnění stížnosti pro porušení zákona stěžovatel namítl, že nabytím 
právním moci trestního příkazu Okresního soudu v Litoměřicích ze dne 4. 3. 
2021, sp. zn. 4 T 39/2020, přestal existovat celý výrok o trestu z trestního 
příkazu Okresního soudu v Litoměřicích ze dne 14. 4. 2020, sp. zn. 3 T 44/2020, 
a to včetně tímto trestním příkazem stanovené zkušební doby. V důsledku tohoto 
faktu nebyl již Okresní soud v Litoměřicích ve smyslu § 83 odst. 1 tr. zákoníku 
oprávněn posuzovat, zda obviněný P. B. vedl ve zkušební době podmíněného 
odsouzení stanovené trestním příkazem Okresního soudu v Litoměřicích ze dne 14. 
4. 2020, sp. zn. 3 T 44/2020, řádný život. Po právní moci tohoto trestního 
příkazu mohl Okresní soud v Litoměřicích posuzovat, vedení řádného života ve 
zkušební době stanovené trestním příkazem Okresního soudu v Litoměřicích ze dne 
14. 4. 2020, 3 T 44/2020, pouze pro účely započtení zkušební doby ve smyslu § 
82 odst. 4 tr. zákoníku ve znění účinném do 31. 12.2021, resp. ve smyslu § 82 
odst. 5 tr. zákoníku v aktuálně účinném znění. 

Usnesením Okresního soudu v Litoměřicích ze dne 10. 1. 2022, sp. zn. 4 T 
39/2020, tak v důsledku nesprávného postupu vyšší soudní úřednice došlo k 
porušení zákona v ustanovení § 83 odst. 1 tr. zákoníku v neprospěch obviněného 
P. B. 

Závěrem stížnosti pro porušení zákona ministr spravedlnosti České republiky 
navrhl, aby Nejvyšší soud vyslovil podle § 268 odst. 2 tr. ř., že usnesením 
Okresního soudu v Litoměřicích ze dne 10. 1. 2022, sp. zn. 4 T 39/2020, byl 
porušen zákon v neprospěch obviněného P. B., v ustanovení § 83 odst. 1 tr. 
zákoníku ve vytýkaném směru a podle § 269 odst. 2 tr. ř. napadené usnesení bez 
dalšího zrušil v celém rozsahu, jakož i další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

K podané stížnosti pro porušení zákona se písemně vyjádřil státní zástupce 
činný u Nejvyššího státního zastupitelství. Poukázal na okolnosti vyplývající 
ze spisového materiálu a uvedl, že se ztotožňuje s podanou stížností pro 
porušení zákona a navrhl této vyhovět. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon porušen byl.

Podle ustanovení § 82 odst. 4 tr. zákoníku (ve znění účinném do 31. 12. 2021) 
se doba, po kterou podmíněně odsouzený vedl ve zkušební době řádný život a 
vyhověl uloženým podmínkám, započítává do zkušební doby nově stanovené při 
podmíněném odsouzení pro týž skutek nebo do zkušební doby stanovené při uložení 
úhrnného nebo souhrnného trestu nebo společného trestu za pokračování v 
trestném činu.

Podle § 83 odst. 1 tr. zákoníku, jestliže podmíněně odsouzený vedl ve zkušební 
době řádný život a vyhověl uloženým podmínkám, vysloví soud, že se osvědčil; 
jinak rozhodne, a to popřípadě již během zkušební doby, že se trest vykoná. 
Výjimečně může soud vzhledem k okolnostem případu a osobě odsouzeného ponechat 
podmíněné odsouzení v platnosti, i když odsouzený zavdal příčinu k nařízení 
výkonu trestu, a
 a) stanovit nad odsouzeným dohled,
 b) přiměřeně prodloužit zkušební dobu, ne však o více než dvě léta, přičemž 
nesmí překročit horní hranici zkušební doby stanovené v § 82 odst. 1,
 c) stanovit dosud neuložená přiměřená omezení a přiměřené povinnosti uvedené v 
§ 48 odst. 4 směřující k tomu, aby vedl řádný život,
 d) stanovit dosud neuložená výchovná opatření podle § 82 odst. 4, je-li ve 
věku blízkém věku mladistvých, nebo
 e) stanovit, aby se podmíněně odsouzený zdržoval v určeném obydlí nebo jeho 
části podle § 82 odst. 2.

Ze shora uvedeného spisového materiálu, a to zejména z úředního záznamu ze dne 
12. 11. 2021 nacházejícího se na č. l. 129 tr. spisu Okresního soudu v 
Litoměřicích vedeného pod sp. zn. 4 T 39/2020 Nejvyšší soud zjistil, že vyšší 
soudní úřednice nezapočetla zkušební dobu podmíněného odsouzení trestním 
příkazem Okresního soudu v Litoměřicích ze dne 14. 4. 2020, sp. zn. 3 T 
44/2020, neboť dospěla k závěru, že obviněný P. B. v této zkušební době nevedl 
řádný život, aniž respektovala ustanovení § 82 odst. 4 tr. zákoníku (ve znění 
účinném do 31. 12. 2021). V daném případě byl.

Okresní soud v Litoměřicích byl v trestní věci vedené pod sp. zn. 4 T 39/2020 
povinen do nově stanovené zkušební doby započíst dobu, po kterou podmíněně 
odsouzený vedl ve zkušební době řádný život. Od nově stanovené zkušební doby 
podmíněného odsouzení v trvání 3 roků bylo třeba odečíst započítaný rozsah 
předchozí zkušební doby, kterou Okresní soud v Litoměřicích stanovil trestním 
příkazem ze dne 14. 4. 2020, sp. zn. 3 T 44/2020, v trvání 2 roků. Zkušební 
doba stanovená citovaným trestním příkazem počala plynout až po nabytí právní 
moci tohoto příkazu (tedy až dnem 14. 5. 2021). V době od nabytí právní moci 
zmiňovaného trestního příkazu se obviněný nedopustil ve stanovené zkušební době 
podmíněného odsouzení žádné trestné činnosti. Veškerou trestnou činnost 
obviněný páchal totiž v období od května 2019 do října 2020. Proto nebyly 
splněny podmínky pro rozhodnutí podle § 83 odst. 1 tr. zákoníku ani o tom, že 
se vykoná trest odnětí svobody v trvání 1 roku, který byl obviněnému uložen 
trestním příkazem Okresního soudu v Litoměřicích ze dne 4. 3. 2021, sp. zn. 4 T 
39/2020. Pokud okresní soud rozhodl podle citovaného ustanovení o nařízení 
výkonu podmíněně odloženého trestu odnětí svobody, postupoval v neprospěch 
obviněného P. B. a porušil tak zákon v ustanovení § 83 odst. 1 tr. zákoníku.

Nejvyšší soud přisvědčil námitkám stěžovatele, že Okresní soud v Litoměřicích v 
trestní věci obviněného P. B. vedené pod sp. zn. 4 T 39/2020 porušil zákon v 
ustanovení § 83 odst. 1 tr. zákoníku, pokud rozhodl, že obviněný P. B. vykoná 
trest odnětí svobody v trvání 12 (dvanácti) měsíců, který mu byl uložen 
trestním příkazem Okresního soudu v Litoměřicích ze dne 4. 3. 2021, sp. zn. 4 T 
39/2020. 

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu v Litoměřicích ze dne 10. 1. 2022, sp. zn. 4 T 
39/2020, byl porušen zákon v ustanovení § 83 odst. 1 tr. zákoníku, podle § 269 
odst. 2 tr. ř. napadené usnesení bez dalšího opatření zrušil, jakož i všechna 
další rozhodnutí na zrušený výrok obsahově navazující, pokud vzhledem ke změně, 
k níž došlo zrušením, pozbyla podkladu. Uvedeným postupem došlo k nápravě 
nezákonného stavu.


Poučení:  Proti tomuto rozhodnutí není opravný prostředek přípustný.


V Brně dne 30. 5. 2024

JUDr. Petr Šabata
předseda senátu

	
	





