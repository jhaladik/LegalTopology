Soud: Nejvyšší soud

Spisová značka: 4 Tz 82/2003

Datum rozhodnutí: 08.07.2003

Typ rozhodnutí: Rozsudek




4 Tz 82/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne           8. července 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky v 
neprospěch obviněného M. T., proti usnesení Krajského soudu v Ostravě, pobočka 
v Olomouci ze dne 5. 3. 2003, sp. zn. 2 To 136/2003, v trestní věci Okresního 
soudu v Šumperku, sp. zn. 18 T 244/2001 a podle § 268 odst. 2 tr. ř. rozhodl   
t a k t o :

Usnesením Krajského soudu v Ostravě, pobočka v Olomouci ze dne 5. 3. 2003, sp. 
zn. 2 To 136/2003 a v řízení, které mu předcházelo   b y l   p o r u š e n   z 
á k o n   v ustanovení § 254 odst. 1, § 258 odst. 1 písm. a) a § 260 tr. ř. ve 
prospěch obviněného M. T.

Odůvodnění:

Rozsudkem Okresního soudu v Šumperku ze dne 13. 11. 2002, sp. zn. 4 T 133/2002 
byl obviněný M. T. uznán vinným trestným činem útoku na veřejného činitele 
podle § 155 odst. 1 písm. a), odst. 2 písm. a) tr. zák., jehož se dopustil tím, 
že dne 5. 3. 2002  v 7.50 hodin v prostoru čerpací stanice J. v Š. při šetření 
dopravního přestupku najel svým osobním vozidlem tov. zn. Mercedes Benz na 
policistu Okresního ředitelství Policie ČR v Š. M. B. a do policisty, který 
musel před vozidlem uskočit, narazil. Za uvedené jednání byl obviněnému uložen 
trest odnětí svobody na 12 měsíců s podmíněným odkladem na zkušební dobu v 
trvání 2 roků.

Proti tomuto rozsudku podal obviněný M. T. odvolání, na jehož základě rozhodl 
Krajský soud v Ostravě, pobočka v Olomouci, usnesením ze dne 5. 3. 2003, sp. 
zn.    2 To 136/2003, kterým podle § 258 odst. 1 písm. a), b), c) tr. ř. 
napadený rozsudek v celém rozsahu zrušil a podle § 260 tr. ř. věc vrátil 
státnímu zástupci k došetření.

Ministr spravedlnosti podal podle § 266 odst. 1 tr. ř. proti naposledy 
citovanému usnesení odvolacího soudu stížnost pro porušení zákona v neprospěch 
obviněného M. T. V této poukázal na porušení ustanovení § 30 odst. 1 a § 260 
tr. ř.  odvolacím soudem, když  nesouhlasí  s jeho názorem, že by v přípravném 
řízení byl z vykonávání úkonů vyloučen policejní orgán, který je v dané věci 
prováděl, čímž ani nevznikla neodstranitelná procesní vada, která by 
odůvodňovala vrácení věci až státnímu zástupci.

Takovýto postup pak nemohl odůvodnit ani další požadavek odvolacího soudu, že 
ve věci měli být vyslechnuti další dva svědci, jelikož takové výslechy může 
provést samotný soud. Taktéž ani trvání na provedení vyšetřovacího pokusu či 
rekonstrukce neopravňovalo odvolací soud k takovému rozhodnutí, zejména když 
vznesený požadavek je značně nekonkrétní, jelikož každý z těchto úkonů sleduje 
jiný cíl, jehož má být dosaženo a také podléhá jiné právní úpravě.

Krajský soud tudíž rozhodl o vrácení věci státnímu zástupci k došetření, aniž 
by pro takový postup byly splněny zákonné podmínky, a proto ministr 
spravedlnosti závěrem navrhl, aby Nejvyšší soud akademickým výrokem podle § 268 
odst. 2 tr. ř. vyslovil, že napadeným usnesením Krajského soudu v Ostravě, 
pobočka v Olomouci byl porušen zákon v ustanovení § 2 odst. 6 a § 260 tr. ř. ve 
prospěch obviněného.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen.

Nejprve je třeba uvést, že Krajský soud v Ostravě, pobočka v Olomouci spatřoval 
závažné porušení trestního řádu, k němuž mělo dojít v přípravném řízení, v 
nerespektování ustanovení § 30 odst. 1 tr. ř., neboť v daném případě vykonávali 
prakticky všechny úkony trestního řízení pracovníci Okresního ředitelství 
Policie ČR v Š. Tam totiž jsou zařazeni i poškozený M. B. a svědek J. B. 
Trestní řízení proto mělo být vedeno u jiného policejního orgánu, v daném 
případě u jiného policejního ředitelství. Okresní soud pak podle soudu 
odvolacího rozhodoval na základě úkonů, které nemohou být podkladem pro 
rozhodnutí v trestním řízení.

Podle § 260 tr. ř. nelze-li po zrušení rozsudku pokračovat v řízení před soudem 
pro neodstranitelné procesní vady a není-li důvod pro jiné rozhodnutí, odvolací 
soud vrátí věc státnímu zástupci k došetření. Ustanovení § 191 a § 264 odst. 2 
tr. ř.  tu platí obdobně.

Podle § 30 odst. 1 tr. ř. z vykonávání úkonů trestního řízení je vyloučen 
soudce nebo přísedící, státní zástupce, policejní orgán nebo osoba v něm 
služebně činná, u něhož lze mít pochybnosti, že pro poměr k projednávané věci 
nebo osobám, jichž se úkon přímo dotýká, k jejich obhájcům, zákonným zástupcům 
a zmocněncům, nebo pro poměr k jinému orgánu činnému v trestním řízení nemůže 
nestranně rozhodovat. Úkony, které byly učiněny vyloučenými osobami, nemohou 
být podkladem pro rozhodnutí v trestním řízení.

Podle § 31 odst. 1 věta první tr. ř. o vyloučení z důvodů uvedených v § 30 
rozhodne orgán, kterého se tyto důvody týkají, a to i bez návrhu. Podle odst. 2 
téhož ustanovení zákona je proti rozhodnutí podle odstavce 1 přípustná 
stížnost. Podle odst. 3 téhož ustanovení zákona o stížnosti rozhodne orgán 
bezprostředně nadřízený orgánu, jenž napadené rozhodnutí vydal.

Z obsahu předloženého trestního spisu vyplývá, že svědek a zároveň poškozený M. 
B. a svědek J. B. jsou příslušníky Policie ČR a služebně jsou zařazeni na 
oddělení hlídkové služby Okresního ředitelství v Š., jako policejní inspektoři. 
Trestní stíhání v předmětné věci bylo od jeho počátku až do předložení návrhu 
na podání obžaloby vedeno příslušníky Služby kriminální policie a vyšetřování 
Okresního ředitelství Policie ČR v Š.

Okolnost, že svědky, případně poškozenými jsou příslušníci Policie ČR, zařazení 
na určitém okresním ředitelství, sama o sobě nezakládá důvod pro vyloučení 
policejního orgánu z téhož okresního ředitelství z vykonávání úkonů trestního 
řízení. Důvodem pro takové vyloučení by musela být opodstatněná pochybnost, že 
takový policejní orgán je schopen vést trestní řízení nepodjatě. To jinými 
slovy znamená, že jeho poměr k projednávané věci by byl založen na jeho přímém 
zájmu na výsledku řízení v ní. Nebo že jeho poměr k subjektům konkrétního 
trestního řízení, či k jinému orgánu činnému v trestním řízení v této věci 
spočívá v příbuzenském nebo obdobném vztahu, jenž může být přátelský nebo 
naopak zjevně nepřátelský.

Pokud by zde takový poměr byl dán, byl by policejní orgán povinen sám 
rozhodnout    o svém vyloučení z projednávání této věci. Případně by takovou 
námitku podjatosti mohl vznést kterýkoli subjekt trestního řízení, tedy i 
obviněný a opět by o ní muselo být rozhodnuto. Ve spisu samotném se ale 
nenachází žádné rozhodnutí policejního orgánu o jeho vyloučení z vykonávání 
úkonů trestního řízení v této věci a ani obviněný žádnou takovou námitku na 
jeho adresu nevznesl. Ze samotného spisu taktéž nevyplývají žádné konkrétní 
skutečnosti nasvědčující tomu, že by policejní orgán měl jakýkoli poměr k 
projednávané věci, či subjektům nebo ostatním orgánům trestního řízení. Teprve 
až v písemném odvolání proti odsuzujícímu rozsudku začal obviněný zpochybňovat 
průběh přípravného řízení, a to pouze na podkladě té okolnosti, že jak svědci, 
tak policejní orgán jsou příslušníky Policie ČR, zařazení na stejném okresním 
ředitelství, aniž doložil jakékoli konkrétní údaje, jež by nepodjatost 
policejního orgánu zpochybňovaly.

Nebyl zde proto ani žádný důvod pro zpochybnění regulérnosti přípravného řízení 
nehledě na to, že jak obviněný M. T., tak svědci M. B. a  J. B. byli po 
zákonném poučení vyslechnuti samosoudcem okresního soudu v hlavním líčení. 
Proto za základ pro hodnocení důkazů bylo tak jako tak třeba vzít tyto výpovědi 
jmenovaných, když v případě obviněného ani jinou jeho výpověď soud k dispozici 
neměl, jelikož v přípravném  řízení odmítl vypovídat, a to co popsal v písemně 
podaném odporu proti trestnímu příkazu, nebylo možné za důkaz použít, jelikož 
se nejednalo o vlastní výpověď obviněného po zákonném poučení.

Každopádně je ale možné uzavřít, že dosavadní řízení netrpělo žádnou 
neodstranitelnou procesní vadou, pro níž by nebylo možné pokračovat v řízení 
před soudem, a proto také vrácení věci státnímu zástupci k došetření poté, co 
byl rozsudek okresního soudu v celém rozsahu zrušen, nebylo v souladu se 
zákonem.

Pokud pak odvolací soud v další části odůvodnění svého usnesení pokládá za 
nezbytné vyslechnutí dalších svědků, a to pprap. L. a nstržm. K., jedná se o 
požadavek opodstatněný, ale v této souvislosti je třeba poukázat na ustanovení 
§ 259 odst. 1 tr. ř. s tím, že výslech těchto svědků mohl provést přímo 
odvolací soud ve veřejném zasedání a teprve poté měl posoudit případnou 
důvodnost svého dalšího požadavku na provedení rekonstrukce, či vyšetřovacího 
pokusu a event. věc vrátit okresnímu soudu k novému projednání a rozhodnutí. 
Tyto nedostatky v dokazování a tím i v objasnění skutkového stavu věci již ale 
nemohly vést k vrácení věci do přípravného řízení, ale pouze k vrácení soudu 
prvního stupně.

Protože stížnost pro porušení zákona byla podána v neprospěch obviněného M. T. 
a byla shledána důvodnou, Nejvyšší soud pouze mohl tzv. akademickým výrokem 
podle § 268 odst. 2 tr. ř. vyslovit, že napadeným usnesením Krajského soudu v 
Ostravě, pobočka v Olomouci a v řízení, které mu předcházelo, byl porušen zákon 
ve prospěch obviněného v ustanovení § 254 odst. 1,  § 258 odst. 1 písm. a) a § 
260 tr. ř. 

Poučení: Proti tomuto rozsudku není opravný prostředek přípustný.

V Brně dne 8. července 2003

Předseda senátu:

JUDr. František Hrabec   

	

	
