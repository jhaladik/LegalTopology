Soud: Nejvyšší soud

Spisová značka: 7 Tz 228/2001

Datum rozhodnutí: 25.09.2001

Typ rozhodnutí: Rozsudek




7 Tz 228/2001 

ČESKÁ   REPUBLIKA

R O Z S U D E K 

J M É N E M   R E P U B L I K Y

            Nejvyšší soud projednal ve veřejném zasedání dne 25. 9. 2001 v 
senátě složeném z předsedy JUDr. Jana Engelmanna a soudců JUDr. Petra Hrachovce 
a JUDr. Zdeňka Sováka stížnost pro porušení zákona podanou ministrem 
spravedlnosti České republiky ve prospěch obviněného Ing. Z. K., proti usnesení 
Krajského soudu v Brně ze dne 19. 10. 2000, č. j. 6 To 269/2000-110, a podle § 
268 odst. 2, § 269 odst. 2 a § 270 odst. 1 tr. ř. rozhodl   t a k t o :

            Usnesením Krajského soudu v Brně ze dne 19. 10. 2000, č. j. 6 To 
269/2000-110,

b y l    p o r u š e n   z á k o n

v ustanovení § 256 tr. ř. a v řízení, které jeho vydání předcházelo, v 
ustanovení § 2 odst. 5, 6 tr. ř. v neprospěch obviněného Ing. Z. K.

            Toto usnesení a rozsudek Okresního soudu v Třebíči ze dne 7. 9. 
2000, sp. zn. 3 T 25/2000, se  z r u š u j í . Zrušují se také všechna další 
rozhodnutí na zrušené usnesení a rozsudek obsahově navazující, pokud vzhledem 
ke změně, k níž došlo zrušením, pozbyla podkladu.

            Státnímu zástupci Okresního státního zastupitelství v Třebíči se  p 
ř i k a z u j e , aby věc v potřebném rozsahu znovu projednal a rozhodl. 

O d ů v o d n ě n í :

            Rozsudkem Okresního soudu v Třebíči ze dne 7. 9. 2000, sp. zn. 3 T 
25/2000, byl obviněný Ing. Z. K.  uznán vinným trestným činem neodvedení daně, 
pojistného na sociální zabezpečení, na zdravotní pojištění a příspěvku na 
státní politiku zaměstnanosti podle § 147 odst. 1, odst. 2 tr. zák., kterého se 
dopustil tím, že „a) jako jednatel firmy M., s. r. o., T.,  od ledna 1998 do 
října 1998 včetně, neodváděl za zaměstnance této firmy sražené zálohy na dani z 
příjmu fyzických osob ze závislé činnosti a funkčních požitků Českému státu 
zastoupenému Finančním úřadem v Třebíči v celkové výši 792.148,- Kč, b) jako 
jednatel společnosti M.  spol. s r.o., v období od ledna 1998 do 27. 11. 1998 
neplnil svou zákonnou povinnost a neodváděl pojistné na sociální zabezpečení za 
své zaměstnance, čímž mu vznikl na tomto pojistném dluh ve výši 657.896,- Kč a 
současně neodváděl za své zaměstnance pojistné na zdravotní pojištění a takto 
mu na zdravotním pojištění vznikl dluh 270.735,- Kč“. Obviněnému byl okresním 
soudem uložen podle § 147 odst. 2 tr. zák. trest odnětí svobody v trvání 
dvanácti měsíců, když výkon tohoto trestu byl obviněnému podle § 58 odst. 1 
písm. a) a § 59 odst. 1 tr. zák. podmíněně odložen na zkušební dobu v trvání 
tří roků.

            Proti citovanému rozsudku podal obviněný ve lhůtě stanovené zákonem 
odvolání, které Krajský soud v Brně podle § 256 tr. ř. jako nedůvodné zamítl.

            Ministr spravedlnosti České republiky podal ve prospěch obviněného 
Ing. Z. K.  stížnost pro porušení zákona proti usnesení Krajského soudu v Brně 
ze dne 19.10.2000, sp. zn. 6 To 269/2000. V tomto svém mimořádném opravném 
prostředku poukázal ministr spravedlnosti na to, že soudy obou stupňů se 
neřídily ustanoveními trestního zákona a trestního řádu, neboť pro naplnění 
zákonných znaků trestného činu podle § 147 tr. zák. je nezbytné mimo jiné 
prokazovat, že obviněný potřebné finanční částky měl k dispozici, tj. že měl 
peníze pro své zaměstnance na výplaty jejich hrubých mezd, z těchto hrubých 
mezd srazil příslušné částky odpovídající povinným platbám, avšak neodvedl je a 
použil je k jiným účelům. Ministr spravedlnosti poukázal dále také na to, že 
při shora uvedeném trestném činu musí úmysl obviněného směřovat k tomu, že 
zákonnou povinnost odvést provedené srážky neuskuteční vůbec. 

            V podané stížnosti pro porušení zákona vyslovil ministr 
spravedlnosti dále své přesvědčení, že orgány činné v trestním řízení 
postupovaly v rozporu s ustanovením § 2 odst. 5, 6 tr. ř., pokud na základě 
písemností dospěly k závěru o vině obviněného. Nedostatky skutkových zjištění 
je  potřebné podle názoru stěžovatele spatřovat např. v tom, že v dokladech, 
které měly orgány činné v trestním řízení k dispozici schází legenda, která by 
vysvětlovala, jakou skutečnost má který doklad prokazovat, kterými orgány byl 
vystaven apod. V mnoha případech se podle názoru ministra spravedlnosti jedná o 
nepoužitelné kopie. Ministr spravedlnosti rovněž upozorňuje na skutečnost, že 
orgány činnými v trestním řízení nebylo již vůbec zkoumáno např. to, zda měl 
obviněný v kritickém období finanční prostředky na výplaty hrubých mezd pro své 
zaměstnance a zda z nich prováděl srážky na platby záloh na daně a další dávky. 

            Vzhledem ke shora uvedeným skutečnostem navrhl ministr 
spravedlnosti v petitu stížnosti pro porušení zákona, aby Nejvyšší soud podle § 
268 odst. 2 tr. ř. vyslovil, že usnesením Krajského soudu v Brně ze dne 19. 10. 
2000, č. j. 6 To 269/2000-110, byl porušen zákon v ustanovení § 254 odst. 1 a § 
256 tr. ř. a v řízení, které jeho vydání předcházelo v ustanovení § 2 odst. 5, 
6 tr. ř. v neprospěch obviněného, dále aby podle § 269 odst. 2 tr. ř. usnesení 
krajského soudu zrušil a dále aby postupoval podle § 270 odst. 1 tr. ř.

            Nejvyšší soud na podkladě podané stížnosti pro porušení zákona 
podle § 267 odst. 1 tr. ř. přezkoumal správnost všech výroků napadeného 
usnesení, jakož i řízení, které jeho vydání předcházelo, a dospěl k závěru, že 
zákon byl porušen. 

            K podané stížnosti pro porušení zákona je předně nutno uvést, že 
Nejvyšší soud podle § 267 odst. 1 tr. ř. přezkoumává správnost výroku 
napadeného rozhodnutí a řízení, které jeho vydání předcházelo. V případě, že je 
rozhodnutí věcně správné, není však dostatečně odůvodněno ve smyslu např. § 134 
odst. 2 tr. ř. či § 125 tr. ř., není tento nedostatek důvodem pro vyslovení 
porušení zákona jak je mylně dovozováno v části odůvodnění podané stížnosti pro 
porušení zákona. Povinnost přezkoumat zákonnost a odůvodněnost (tedy ve smyslu 
§ 125 tr. ř. či § 134 odst. 2 tr. ř.) všech výroků rozsudku, i správnost 
postupu řízení, které předcházelo vydání rozsudku, má odvolací soud stanovenou 
v § 254 odst. 1 tr. ř. Bylo tedy povinností Krajského soudu v Brně na základě 
odvolání podaného obviněným postupovat v souladu s výše uvedeným ustanovením. 
Odvolací soud sice konstatoval postup podle § 254 odst. 1 tr. ř., avšak dospěl 
k nesprávnému závěru, že odvolání obviněného je nedůvodné.

            Nejvyšší soud musí poukázat na to, že trestného činu podle § 147 
odst. 1 tr. zák. se dopustí ten, kdo jako plátce ve větším rozsahu nesplní 
svoji povinnost za poplatníka odvést daň, pojistné na sociální zabezpečení nebo 
zdravotní pojištění, nebo příspěvek na státní politiku zaměstnanosti. Přísněji 
trestný je pak pachatel tohoto trestného činu, který získá shora uvedeným činem 
prospěch velkého rozsahu. Současně se zavedením tohoto ustanovení do trestního 
zákona bylo do trestního zákona  začleněno také zvláštní ustanovení o účinné 
lítosti (§ 147a), podle kterého trestnost neodvedení daně, pojistného na 
sociální zabezpečení, na zdravotní pojištění a příspěvku na státní politiku 
zaměstnanosti (§ 147 tr. zák.) zaniká, jestliže pachatel svoji povinnost 
dodatečně splnil.

            V souvislosti s postupem orgánů činných v trestním řízení v trestní 
věci obviněného je třeba uvést, že trestní stíhání proti Ing. Z. K.  bylo pro 
trestný čin neodvedení daně, pojistného na sociální zabezpečení, na zdravotní 
pojištění a příspěvku na státní politiku zaměstnanosti zahájeno sdělením 
obvinění dne 6. 9. 1999. Ve své výpovědi tehdy obviněný uvedl, že za období 
leden až říjen 1998 firma, jejímž byl jednatelem a jediným vlastníkem (M.  s. 
r. o.), srážela zálohy na daň zaměstnancům a tyto neodvedla finančnímu úřadu. 
Ihned však ve výpovědi uvedl, že takto získané peníze použil pro chod firmy, 
resp. že se srážky na dani zaměstnancům vůbec neobjevily, neboť se vyplácely 
pouze holé mzdy. K této části trestné činnosti, která byla posléze vedena u 
Okresního soudu v Třebíči pod sp. zn. 3 T 192/99, nebyl vyslechnut žádný svědek 
a okresní soud se spokojil při čtení materiálů shromážděných orgány přípravného 
řízení s tím, že mu byly předloženy různé doklady, které nebyly ověřeny a 
nemají ani povahu originálů písemností. Na tuto skutečnost také zcela správně 
poukazuje podaná stížnost pro porušení zákona. Další sdělení obvinění převzal 
obviněný Ing. Z. K.  dne 22. 12. 1999, kdy mu bylo sděleno obviněný pro skutek 
uvedený pod písm. b) rozsudku Okresního soudu v Třebíči ze dne 7. 9. 2000, sp. 
zn. 3 T 25/2000. Téhož dne (22. 12. 1999) bylo obviněnému rovněž sděleno 
obvinění pro trestný čin zpronevěry podle § 248 odst. 1 tr. zák. Tresní stíhání 
pro tento skutek bylo usnesením státního zástupce Okresního státního 
zastupitelství v Třebíči dne 8. 2. 2000 pod sp. zn. Zt 1895/2000 podle § 172 
odst. 1 písm. b) tr. ř. zastaveno.

            V řízení před Okresním soudem v Třebíči došlo usnesením tohoto 
soudu ze dne 24. 2. 2000, sp. zn. 3 T 25/2000, ke spojení této věci s trestní 
věcí obviněného vedenou u téhož soudu pod sp. zn. 3 T 192/99. Jak přípravné 
řízení tak i Okresní soud v Třebíči nevěnovaly dostatečnou pozornost 
problematice trestného činu neodvedení daně, pojistného na sociálního 
zabezpečení, na zdravotní pojištění a příspěvku na státní politiku 
zaměstnanosti podle § 147 odst. 1, odst. 2 tr. zák., když přípravné řízení 
velkou část dokazování zaměřilo na skutek kvalifikovaný jako trestný čin 
zpronevěry podle § 248 odst. 1 tr. zák., pro který bylo trestní stíhání později 
zastaveno. Také spis Okresního soudu v Třebíči sp. zn. 3 T 25/2000, obsahuje 
řadu písemností, které byly soudem použity jako důkazy, aniž by se jednalo o 
originály či ověřené kopie. V rámci dokazování při uplatněné obhajobě 
obviněného považoval okresní soud za nutné vyslechnout jako svědka P. P., který 
koupil firmu M., s. r. o., od obviněného. Za účelem výslechu tohoto svědka bylo 
následně třikrát hlavní líčení odročeno, z čehož lze dovodit, že okresní soud 
jeho výslech považoval za nutný, avšak následně, poté co se nepodařilo zajistit 
účast tohoto svědka, bylo od jeho výslechu upuštěno, aniž by se soud prvního 
stupně v rozsudku zmínil, jakou skutečnost měl tento svědek potvrdit či 
vyvrátit.

            Ve vztahu k prováděnému dokazování k trestnému činu neodvedení 
daně, pojistného na sociální zabezpečení nebo zdravotní pojištění, nebo 
příspěvku na státní politiku zaměstnanosti nestačí pouze zjistit a ověřit výši 
neodvedených finačních částek, ale je rovněž nezbytné zjišťovat a důkazy 
ověřovat důvody, které obviněného k takovému jednání vedly. V případě tohoto 
trestného činu bude zpravidla vyloučeno rozhodnout ve věci bez opatření 
účetních dokladů dokumentujících hospodaření plátce – obviněného v předmětném 
období. Dále je možno poukázat také na to, že v uvedené trestní věci obviněného 
byl vyslechnut pouze obviněný a dále v přípravném řízení dvě svědkyně, jejichž 
výslech však byl zaměřen na skutek kvalifikovaný jako trestný čin zpronevěry. 
Přestože z povahy trestného činu, pro který byl obviněný odsouzen vyplývá, že 
pachatelem trestného činu podle § 147 tr. zák. je plátce uvedeného pojistného 
nebo uvedeného příspěvku, který nesplní svou zákonnou povinnost odvést tyto 
platby, nebylo již žádným důkazem zjišťováno, zda obviněný jako zaměstnavatel 
měl k dispozici potřebné finanční prostředky, tj. že příslušné částky ze mzdy 
svým zaměstnancům z jejich hrubých mezd skutečně srazil a v rozporu se zákonem 
je neodvedl oprávněným subjektům, ale použil je k jiným účelům. V tomto směru 
nebyl opatřen k zažalovanému a později odsouzenému skutku žádný důkaz, nebyl 
vyslechnut ani svědek, který by se vyjádřil k finanční situaci firmy 
obviněného, např. zaměstnanci, kteří by se vyjádřili k tomu, jak dostávali své 
výplaty, zda to bylo ve stanovených termínech, v jaké výši, dále také k tomu, 
co je jim známo o srážkách z hrubých mezd. Podrobně rovněž měla být vyslechnuta 
mzdová účetní či další pracovníci, kteří přišli do styku s účetnictvím firmy 
obviněného. V souvislosti s uvedenými skutky a v návaznosti na výslechy shora 
uvedených svědků bylo rovněž potřebné zvážit důvodnost přibrání znalce z oboru 
ekonomiky, odvětví účetnictví a daňového poradenství, resp. znalce se 
specializací na podnikatelské aktivity a tomuto položit odpovídající otázky 
zejména k finanční situaci obviněného, jeho tvrzení o tzv. druhotné platební 
neschopnosti, dostatku hotovosti a provádění zákonných odvodů z hrubých mezd 
apod. Nelze přehlédnout ani případné doplnění dokazování o dokumenty, které 
musel obviněný předkládat finančnímu úřadu, Okresní správě sociálního 
zabezpečení či Všeobecné zdravotní pojišťovně, které mohou směřovat k finanční 
situaci firmy obviněného. Tyto doklady mají svůj význam také v souvislosti s 
výší dluhů, které shora uvedené orgány obviněnému vyčíslily.

            S ohledem na skutkovou podstatu trestného činu neodvedení daně, 
pojistného na sociální zabezpečení nebo zdravotní pojištění, nebo příspěvku na 
státní politiku zaměstnanosti podle § 147 tr. zák.  je třeba uvést, že pro 
zjištění úmyslu obviněného nesplnit zákonem mu stanovenou povinnost odvést tyto 
platby bude v případě uplatněné obhajoby obviněného, že platby nebylo možno 
odvádět vzhledem k jeho špatné finanční situaci vyvolané tzv. druhotnou 
platební neschopností, důležité právě objasnění jeho hospodářské situace z 
hlediska, zda bylo vůbec reálné, aby platby byly uskutečněny případně v jiném v 
úvahu připadajícím termínu. Vzhledem k častým případům tvrzení, že špatná 
finanční situace, případně druhotná platební neschopnost byla důvodem 
neodvedení zákonem předepsaných plateb je rovněž nutno k otázce subjektivní 
stránky tohoto trestného činu uvést, že v případě takových déle trvajících 
jednání bude naplnění subjektivní stránky zpravidla zřejmé právě z délky doby 
neplnění zákonných povinností sražené částky odvádět. Z výše uvedené 
skutečnosti tedy vyplývá, že pokud podnikatel zjistí, že není schopen zajistit 
pokrytí nákladů provozu podniku, platy zaměstnanců a odvod sražených částek, 
musí takové podnikání ukončit, tj. je povinen při vedení svého podniku 
přizpůsobit hospodaření tak, aby mohl dostát své povinnosti plynoucí mu z 
ustanovení § 147 tr. zák. Pro posouzení subjektivní stránky trestného činu 
podle § 147 tr. zák. je nutno věnovat patřičnou pozornost také případným dalším 
aktivitám pachatelů trestných činů a plnění si zákonných povinností také z 
těchto dalších činností.

            Vzhledem k tomu, že trestný čin neodvedení daně, pojistného na 
sociální zabezpečení, na zdravotní pojištění a příspěvku na státní politiku 
zaměstnanosti je trestným činem úmyslným, musí úmysl pachatele tohoto trestného 
činu směřovat k tomu, že zákonnou povinnost odvést provedené srážky neuskuteční 
vůbec, nepostačuje pouze zjištění, že je neodvedl v době, kdy je odvést měl. 
„Přitom s ohledem na ustanovení § 4 písm. b) tr. zák. postačí závěr, že 
pachatel věděl, že v důsledku jeho jednání záležícím v neodvedení sražené 
částky ze mzdy zaměstnanců v termínu, ve kterém k němu mělo dojít, a jejich 
použitím na jiné účely, může způsobit, že tato částka nebude oprávněným 
příjemcům odvedena vůbec, a pro případ, že se tak stane, byl s tím srozuměn 
(usnesení NS ČR sp. zn. 3 Tz 155/2001)“. 

            Vzhledem ke všem shora uvedeným skutečnostem, kdy krajský soud 
nedostál své přezkumné povinnosti a důvodně podané odvolání obviněného jako 
nedůvodné zamítl, musel Nejvyšší soud vyslovit porušení zákona usnesením 
Krajského soudu v Brně ze dne 19. 10. 2000, sp. zn. 6 To 269/2000, v ustanovení 
§ 256 tr. ř. Porušení zákona bylo také shledáno v řízení, které vydání tohoto 
usnesení předcházelo a podrobně bylo rozvedeno výše. Orgány trestního řízení 
nebylo postupováno v souladu s ustanovením § 2 odst. 5, 6 tr. ř., které jim 
ukládá povinnost postupovat tak, aby byl zjištěn skutkový stav věci, o němž 
nejsou důvodné pochybnosti, a to v rozsahu, který je nezbytný pro jejich 
rozhodnutí, přičemž důkazy hodnotí podle svého vnitřního přesvědčení založeného 
na pečlivém uvážení všech okolností případu jednotlivě i v jejich souhrnu. 
Těmito základními zásadami trestního řízení se orgány činné v trestním řízení 
neřídily, a proto bylo nutno vyslovit porušení zákona v těchto ustanoveních. 
Vzhledem k tomu, že nebyly opatřeny důkazy ve smyslu výše naznačeném a 
stávající důkazy byly hodnoceny pouze v neprospěch obviněného, bylo nutno 
vyslovit, že k porušení zákona došlo jak usnesením Krajského soudu v Brně, tak 
i v řízení, které jeho vydání předcházelo v neprospěch obviněného. Nejvyšší 
soud dále podle § 269 odst. 2 tr. ř. napadené usnesení Krajského soudu v Brně 
zrušil, stejně jako rozsudek Okresního soudu v Třebíči ze dne 7. 9. 2000, sp. 
zn. 3 T 25/2000, a všechna další rozhodnutí na tato rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. Je 
nesporné, že nedostatky přípravného řízení měly být patrny již okresnímu soudu 
a následně také soudu odvolacímu. Na tyto nedostatky měl upozornit po náležitém 
prostudování věci již Okresní soud v Třebíči a postupovat podle § 188 odst. 1 
písm. e) tr. ř., příp. odvolací soud, který pochybení okresního soudu měl 
napravit, tj. zrušit rozhodnutí soudu prvního stupně podle § 258 odst. 1 písm. 
b), c) tr. ř. a dále postupovat podle § 260 tr. ř. Vzhledem k podstatným vadám 
v přípravném řízení a nedostatečně zjištěnému skutkovému stavu ve smyslu § 2 
odst. 5 tr. ř., kdy dokazování bude nutno obsáhle doplnit mj. také o důkazy 
shora uvedené, bylo nutno věc vrátit do stadia přípravného řízení, tj. státnímu 
zástupci, aby ji tento v potřebném rozsahu znovu projednal a rozhodl.

Poučení: Proti tomuto rozsudku není opravný prostředek přípustný.

V Brně dne 25. září 2001

Předseda senátu:

JUDr. Jan Engelmann
