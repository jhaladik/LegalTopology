Soud: Nejvyšší soud

Spisová značka: 3 Tz 83/2001

Datum rozhodnutí: 04.07.2001

Typ rozhodnutí: Rozsudek




3 Tz 83/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 4. července 2001 v senátě složeném z předsedy Mgr. Josefa Hendrycha a 
soudců JUDr. Pavla Kučery a JUDr. Eduarda Teschlera stížnost pro porušení 
zákona, kterou podal ministr spravedlnosti České republiky v neprospěch 
obviněného J. G., proti usnesení Krajského soudu v Ostravě, pobočka Olomouc ze 
dne 6. 10. 2000, sp. zn. 2 To 997/2000 a podle § 268 odst. 2, § 269 odst. 2 a § 
270 odst. 1 tr. řádu za splnění podmínek § 272 odst. 1 tr. řádu rozhodl t a k t 
o :

	Usnesením Krajského soudu v Ostravě, pobočka Olomouc ze dne 6. 10. 
2001, sp. zn. 2 To 997/2000 a v řízení, které mu předcházelo, byl porušen zákon 
v ustanoveních § 147 odst. 1, § 148 odst. 1 písm. c) a § 188 odst. 1 písm. e) 
tr. řádu ve prospěch obviněného.

	Citované usnesení Krajského soudu v Ostravě, pobočka Olomouc i usnesení 
Okresního soudu v Přerově ze dne 4. 7. 2000, sp. zn. 3 T 356/99 se zrušují. 
Zrušují se též všechna další rozhodnutí na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	Okresnímu soudu v Přerově se přikazuje, aby věc v potřebném rozsahu 
znovu projednal a rozhodl.

O d ů v o d n ě n í :

	Dne 7. 12. 1998 bylo J. G. sděleno obvinění z pokračujícího trestného 
činu loupeže podle § 234 odst. 1 tr. zákona, protože

1)  dne 12. 10. 1998 kolem 12.40 hodin v P. na ulici Š. měl v prodejně 
starožitnictví A. s pistolí v ruce a maskován kuklou na hlavě přinutit 
spolumajitele firmy Ing. J. P., k vydání finanční hotovosti ve výši nejméně 3 
500,- Kč a dále se měl zmocnit příruční pokladny patřící spolumajiteli prodejny 
J. P., s obsahem dámských a pánských starožitných hodinek, deníku nákupu a 
prodeje zboží a dalších reklamních věcí, vše v celkové hodnotě 40 600,- Kč, 
poté měl poškozeného Ing. P. připoutat ke stolu pouty, které měl zabalené v 
kapesníku, jenž na místě činu vytratil, a z místa činu měl utéct,

2)  dne 6. 11. 1998 kolem 00.30 hodin v P. na ulici H. měl opět maskován kuklou 
na hlavě vejít do prodejních prostor benzinové čerpací stanice a zde s pistolí 
v ruce přinutit J. N., k vydání tržby a otevření trezoru, přičemž následně z 
pokladny měl sám vybrat částku 16 796,- Kč ke škodě společnosti T., s. r. o., 
P. a poté z místa činu uprchnout, neboť byl vyrušen příchozí zákaznicí.

	Po skončeném přípravném řízení byla na obviněného J. G. podána dne 8. 
2. 1999 obžaloba Okresního státního zastupitelství v Přerově, sp. zn. 1 Zt 
1897/98, kterou projednal tamní okresní soud a rozsudkem sp. zn. 3 T 33/99 dne 
6. 5. 1999 rozhodl tak, že obviněného J. G. uznal vinným trestným činem loupeže 
podle § 234 odst. 1 tr. zákona, a to pouze pro jeden ze zažalovaných dílčích 
útoků (pro jednání ze dne 12. 10. 1998), přičemž dílčí útok ze dne 6. 11. 1998 
vypustil. Za to byl odsouzen podle § 234 odst. 1 tr. zákona k trestu odnětí 
svobody v trvání dva a půl roku nepodmíněně se zařazením pro účely jeho výkonu 
do věznice s ostrahou. Dále byl vysloven trest propadnutí věci a rozhodnuto o 
náhradě škody.

	Uvedený rozsudek nenabyl právní moci, neboť jej na podkladě odvolání 
obviněného a státního zástupce projednával v odvolacím řízení Krajský soud v 
Ostravě, pobočka Olomouc, který usnesením ze dne 21. 6. 1999, sp. zn. 2 To 
571/99 podle § 258 odst. 1 písm. b), c) tr. řádu napadený rozsudek v celém 
rozsahu zrušil a podle § 260 tr. řádu byla věc vrácena státnímu zástupci k 
došetření. Odvolací soud ve svém rozhodnutí stanovil, aby v průběhu došetření 
věci bylo provedeno vyčerpávající důkazní řízení tak, aby bylo možno 
konstatovat, že v dané věci již není možno provést další důkaz, a současně, aby 
byla detailně zkoumána obhajoba obžalovaného G. po všech stránkách. Své pokyny 
upřesnil tak, že uložil provést poznávací řízení podle hlasu se svědkem Ing. P. 
a obžalovaným G. Za vhodné považoval provést výslech vyšetřovatele k 
okolnostem, proč nebyl dne 25. 1. 1998 proveden plánovaný vyšetřovací úkon s 
tehdy obviněným G. Dále výslechem příslušníků Policie ČR a příslušných 
pracovníků Kriminalistického ústavu v Praze uložil objasnit důležité okolnosti 
související se zajištěním vzorků a stop na DNK a manipulací s nimi. K útoku 
žalovanému pod bodem 2) obžaloby uložil odvolací soud vyslechnout jako svědka 
pprap. Š. a znovu legálním způsobem zajistit odběr srovnávacích vzorků 
obžalovaného G., jakož i provést znovu odborné zkoumání o shodnosti DNK. Podle 
technických možností Policie ČR uložil zvážit provedení výslechu obžalovaného 
G. na tzv. detektoru lži.

	Po provedeném došetření byla Okresním státním zastupitelstvím v Přerově 
dne 11. 11. 1999 podána na obviněného J. G. nová obžaloba, která mu kladla opět 
za vinu pokračující trestný čin loupeže podle § 234 odst. 1 tr. zákona, kterého 
se měl dopustit dvěma dílčími útoky ve dnech 12. 10. 1998 a 6. 11. 1998. 

Tuto v pořadí již druhou obžalobu předběžně projednal Okresní soud v Přerově a 
usnesením ze dne 4. 7. 2000, sp. zn. 3 T 356/99 věc znovu vrátil státnímu 
zástupci k došetření, neboť měl zato, že nebyly provedeny všechny úkony dle 
předchozího pokynu odvolacího soudu a dále požadoval provedení úkonů dalších. 

Proti tomuto usnesení podal státní zástupce stížnost, kterou projednal Krajský 
soud v Ostravě, pobočka Olomouc dne 6. 10. 2000 a usnesením sp. zn. 2 To 
997/2000 ji podle § 148 odst. 1 písm. c) tr. řádu jako nedůvodnou zamítl. 
Rozhodnutí opřel o zjištění, že v průběhu došetření věci na základě svého 
předchozího rozhodnutí ze dne 21. 6 .1999, sp. zn. 2 To 571/99 nebyly splněny 
všechny tam stanovené pokyny, zejména poznávací řízení podle hlasu obviněného 
J. G. svědkem Ing. J. P. a svědkyní J. N., dále nebyl proveden výslech 
vyšetřovatele B. a příslušníka Policie ČR kpt. S. K novým pokynům, které uložil 
soud prvního stupně ve svém rozhodnutí o vrácení věci k došetření, se krajský 
soud připojil a považuje je za opodstatněné.

Uvedené rozhodnutí stížnostního soudu napadl ve lhůtě stanovené v § 272 odst. 1 
tr. řádu ministr spravedlnosti ČR stížností pro porušení zákona v neprospěch 
obviněného J. G., neboť je toho názoru, že Krajský soud v Ostravě, pobočka 
Olomouc nepostupoval v souladu s ustanovením § 147 odst. 1 písm. a), b) a § 148 
odst. 1 písm. a) tr. řádu a v těchto ustanoveních porušil zákon ve prospěch 
obviněného. Porušení zákona pak spatřuje i v ustanovení § 188 odst. 1 písm. e) 
tr. řádu v případě postupu soudu prvního stupně. 

V písemném vyhotovení stížnosti pro porušení zákona ministr spravedlnosti 
namítá, že provedeným došetřením věci byly odstraněny nedostatky původního 
řízení, tedy byly vyslechnuty odvolacím soudem uvedené osoby a nad rámec pokynů 
i další svědci. Bylo rovněž provedeno doporučené fyziodetekční vyšetření 
obviněného J. G. na tzv. detektoru lži, přičemž výsledek vyšetření byl 
zaprotokolován a je založen ve spisu.

 Pokud jde o požadované poznávací řízení podle hlasu má zato, že jak svědek 
Ing. P., tak svědkyně J. N. se již s obviněným setkali v řízení před soudem a 
proto poznávací řízení, které by mělo být provedeno, by bylo pouze formálním 
úkonem a nemohlo by přispět k objasnění věci. Neprovedení výslechu 
vyšetřovatele B. pak bezprostředně souvisí s neprovedením poznávacího řízení 
hlasu obviněného svědkem P. a svědkyní N. Nadbytečným se jeví tento důkaz 
proto, že nemá zásadní význam na objasnění věci a může se týkat pouze 
procesních postupů, které byly již řešeny státním zástupcem před podáním 
obžaloby. 	

	 Postup soudu prvního stupně, který poté, co projednal věc v hlavním 
líčení a vynesl rozsudek, po novém podání obžaloby přichází s novými požadavky 
na došetření věci, které neformuloval ani krajský soud při prvním vrácení věci 
státnímu zástupci k došetření podle § 260 tr. řádu, považuje ministr 
spravedlnosti za zcela účelový, který znemožňuje rychlé projednání věci před 
soudem. V této souvislosti je poukazováno i na skutečnost, že obžaloba státního 
zástupce, v pořadí již druhá napadla u soudu 11. 11. 1999, a o vrácení věci 
státnímu zástupci k došetření bylo soudem rozhodnuto až v červenci, resp. srpnu 
2000, tedy se značnou časovou prodlevou.

	V závěru podané stížnosti pro porušení zákona proto ministr 
spravedlnosti navrhl, aby Nejvyšší soud České republiky podle § 268 odst. 2 tr. 
řádu vyslovil, že usnesením Krajského soudu v Ostravě, pobočka Olomouc ze dne 
6. 10. 2000, sp. zn. 2 To 997/2000, byl ve prospěch obviněného J. G. porušen 
zákon v ustanovení § 147 odst. 1 písm. a), b) a § 148 odst. 1 písm. c) tr. řádu 
a usnesením Okresního soudu v Přerově ze dne 4. 7. 2000, č. j. 3 T 356/99 též v 
ustanovení § 188 odst. 1 písm. e) tr. řádu, podle § 269 odst. 2 tr. řádu za 
podmínek § 272 odst. 1 tr. řádu, aby citované usnesení zrušil a dále aby 
postupoval podle § 270 odst. 1 tr. řádu.

	Nejvyšší soud České republiky (dále jen Nejvyšší soud) ve smyslu 
ustanovení § 267 odst. 1 tr. řádu přezkoumal na podkladě podané stížnosti pro 
porušení zákona správnost výroku napadeného usnesení, jakož i řízení, které mu 
předcházelo a dospěl k následujícím závěrům.

	Podle § 260 tr. řádu odvolací soud vrátí věc státnímu zástupci k 
došetření zpravidla tehdy, když zjistí, že věc je objasněna tak nedostatečně, 
že ani opakování hlavního líčení by zřejmě nemohlo vést k nápravě a je proto 
žádoucí věc přešetřit v přípravném řízení. Musí jít o rozsáhlé a obtížné 
došetření skutečností, které mají význam pro náležité objasnění věci, bez nichž 
nelze spravedlivě rozhodnout a vrácením k došetření státnímu zástupci se 
vyřízení věci urychlí, popř. nová obžaloba nebude již podána a bude rozhodnuto 
jiným způsobem.

	

Podle § 191 odst. 1 tr. řádu vrátí-li soud věc státnímu zástupci k došetření, 
uvede, ve kterých směrech je třeba přípravné řízení doplnit a které skutečnosti 
je třeba objasnit, popřípadě, které úkony je třeba provést. Státní zástupce je 
přitom těmito pokyny vázán a nemůže je obejít podáním nové obžaloby, v níž 
neuplatní skutečnosti, ohledně nichž měl provést došetření.

	Ze spisového materiálu Nejvyšší soud zjistil, že původní rozhodnutí 
odvolacího soudu, který na podkladě uplatněných řádných opravných prostředků 
postupoval podle § 258 odst. 1 písm. b), c) tr. řádu a napadený rozsudek soudu 
prvního stupně zrušil v celém rozsahu a podle § 260 tr. řádu věc vrátil do 
stadia přípravného řízení, bylo správné a v souladu se zákonem. Ve svém 
rozhodnutí uvedl, v čem shledává vady napadeného rozsudku a řízení, jež mu 
předcházelo a uložil, ve kterých směrech má být řízení doplněno, a jaké úkony 
považuje za vhodné provést pro náležité objasnění věci. Dále se z odůvodnění 
tohoto rozhodnutí podává, že ponechal na úvaze státního zástupce, zda 
vyšetřování doplní o důkazy další tak, aby bylo možno konstatovat, že 
dokazování v přípravném řízení bylo provedeno vyčerpávajícím způsobem.	

Podstatou projednávané stížnosti pro porušení zákona je tedy posouzení, zda 
státní zástupce postupoval ve smyslu ustanovení § 191 tr. řádu a zda poté, co 
byla na obviněného J. G. podána v pořadí již druhá obžaloba, která jej i nadále 
viní z pokračujícího trestného činu loupeže podle § 234 odst. 1 tr. zákona, 
soud prvního stupně a následně i soud stížnostní postupovaly v souladu se 
zákonem, pokud věc byla opětovně vrácena státnímu zástupci k dalšímu došetření.

V této souvislosti Nejvyšší soud zjistil, že po vrácení věci do přípravného 
řízení podle § 260 tr. řádu byl důkazní materiál doplněn o důkazy, které vedly 
k odstranění pochybností, vzniklých jednak nedůsledným postupem orgánů činných 
v přípravném řízení a jednak nedostatečnou dokumentací jednotlivých úkonů, což 
ve svých důsledcích vedlo odvolací soud k pochybnostem o důkazní hodnotě 
opatřených důkazů. Výslechem dalších svědků, především příslušníků Policie ČR 
zařazených na úseku kriminalistické techniky a pracovníků Kriminalistického 
ústavu v Praze byl dostatečně objasněn postup při zajišťování pachových a 
biologických stop na místě činu i postup při odebírání příslušných kontrolních 
vzorků od obviněného, včetně způsobu jejich následné analýzy a vyhodnocení, 
přičemž výsledek zkoumání byl řádně zadokumentován. Vyšetřovatel také 
zabezpečil fyziodetekční vyšetření obžalovaného, jehož výsledky byly rovněž 
protokolárně podchyceny.

Shodně s podanou stížností pro porušení zákona je nutno konstatovat, že v 
případě opětovného vrácení věci do přípravného řízení na podkladě předběžného 
projednání nově podané obžaloby byly oběma soudy rozšířeny požadavky na 
opatření důkazů, které jdou jednoznačně nad rámec původního rozhodnutí 
odvolacího soudu. Jde především o odborné vyjádření k otázce možného použití 
kontaktních čoček obviněným, provedení poznávacího řízení použité zbraně 
poškozenými a opatření dalších důkazů, které by mohly případně vést k 
náležitému objasnění věci.Tyto požadavky s ohledem na odstup času od spáchání 
trestné činnosti, jakož i z hlediska jejich důkazní hodnoty se jeví jako 
formální a nadbytečné. Nicméně pokud by soud prvního stupně dospěl k závěru, že 
bez provedení těchto důkazů nelze ve věci spravedlivě rozhodnout, nic mu 
nebrání v tom, aby si požadované důkazy sám opatřil a provedl v hlavním líčení. 
V této souvislosti je správně argumentováno, že uvedené požadavky na došetření 
věci byly navíc soudem prvního stupně vzneseny více než po sedmi měsících od 
nápadu obžaloby, přičemž stížnostní soud na tuto skutečnost ve svém rozhodnutí 
nijak nereagoval, jak bylo jeho povinností v rámci řízení o stížnosti státního 
zástupce.

 S námitkami podané stížnosti pro porušení zákona se Nejvyšší soud ztotožnil i 
pokud jde o argumentaci napadeného rozhodnutí spočívající v tom, že v průběhu 
došetření věci nebyly vyšetřovatelem provedeny všechny požadované úkony a 
dokazování nebylo provedeno ve všech naznačených směrech. V této souvislosti 
považuje Nejvyšší soud za nutné uvést, že požadavek na dodatečné provedení 
poznávacího řízení podle hlasu, které by mělo být provedeno s delším časovým 
odstupem od doby spáchání trestné činnosti a za situace, kdy oba poškození již 
byli v kontaktu s obviněným u hlavního líčení, není možno považovat za důkaz, 
který by z hlediska jeho důkazní hodnoty mohl přispět k zásadním změnám v dané 
důkazní situaci. S tím souvisí i požadavek výslechu vyšetřovatele B. jako 
svědka. Ten ke svému postupu ve věci zpracoval úřední záznam, který je založen 
ve spise. Pokud by soud považoval za nutné jej vyslechnout k okolnostem, 
jdoucím nad rámec jím zpracovaného úředního záznamu, nic mu nebrání v tom, aby 
jej vyslechl sám v rámci hlavního líčení. Konečně k požadavku legálního 
zajištění odběru srovnávacích vzorků obžalovaného a opětovného provedení 
odborného zkoumání shodnosti DNK lze vedle toho, co je již výše uvedeno dodat, 
že vedle důkazů, které byly k této problematice v průběhu doplnění dokazování 
opatřeny, lze rovněž vyslechnout příslušníka Policie ČR kpt. S. přímo v řízení 
před soudem.

Vzhledem k těmto zjištěním dospěl Nejvyšší soud k závěru, že daný důkazní stav 
ve věci již nelze žádným důkazem zásadního významu doplnit a to i přes to, že 
trestní řízení je dynamicky se vyvíjejícím procesem. Po podání nové obžaloby 
bylo tedy na soudu prvního stupně, aby ve věci v hlavním líčení jednal a 
rozhodl. Pokud tak neučinil a věc se značným časovým odstupem v rámci 
předběžného projednání obžaloby opětovně vrátil do stadia přípravného řízení a 
rozšířil své požadavky na doplnění dokazování o důkazy, jdoucími nad rámec 
původního rozhodnutí odvolacího soudu, postupoval v rozporu s ustanovením § 188 
odst. 1 písm. e) tr. řádu. Pochybení krajského soudu pak spočívá v tom, že v 
řízení o podaném řádném opravném prostředku nesplnil svoji přezkumnou povinnost 
a rozhodl v rozporu se zákonem ve prospěch obviněného J. G.

Podle § 268 odst. 2 tr. řádu proto vyslovil, že usnesením Krajského soudu v 
Ostravě, pobočka Olomouc ze dne 6. 10. 2000, sp. zn. 2 To 997/2000 a v řízení, 
které mu předcházelo, byl porušen zákon v ustanoveních § 147 odst. 1, § 148 
odst. 1 písm. c) a § 188 odst. 1 písm. e) tr. řádu ve prospěch obviněného. Za 
splnění podmínek § 272 odst. 1 tr. řádu pak Nejvyšší soud podle § 269 odst. 2 
tr. řádu napadené usnesení i usnesení Okresního soudu v Přerově ze dne 4. 7. 
2000, sp. zn. 3 T 356/99 zrušil, včetně všech dalších rozhodnutí na zrušená 
usnesení obsahově navazujících, pokud vzhledem ke změně, k níž došlo zrušením, 
pozbyla podkladu a podle § 270 odst. 1 tr. řádu Okresnímu soudu v Přerově 
přikázal, aby ji v potřebném rozsahu znovu projednal a rozhodl. Tento soud tedy 
podanou obžalobu projedná v hlavním líčení a ve věci rozhodne.

P o u č e n í : Proti tomuto rozhodnutí není stížnost pro porušení zákona 
přípustná.

V Brně dne 4. července 2001

Předseda senátu:

Mgr. Josef Hendrych 
