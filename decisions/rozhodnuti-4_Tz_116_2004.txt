Soud: Nejvyšší soud

Spisová značka: 4 Tz 116/2004

Datum rozhodnutí: 11.08.2004

Typ rozhodnutí: Rozsudek




4 Tz 116/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 11. srpna 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce     a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného V.  B., proti 
trestnímu příkazu Okresního soudu v Novém Jičíně ze dne 31. 7. 2003, sp. zn. 4 
T 102/2003, a podle § 268 odst. 2 tr. ř., § 269 odst. 2 tr. ř. a § 270 odst. 1 
tr. ř. rozhodl   t  a k t o :

Pravomocným trestní příkazem Okresního soudu v Novém Jičíně ze dne 31. 7. 2003, 
sp. zn. 4 T 102/2003, a v řízení, které mu předcházelo,  b y l  p o r u š e n  
z á k o n  v ustanoveních § 36,  § 45a odst. 1 tr. zák. a § 2 odst. 5, odst. 6  
tr. ř. v neprospěch obviněného V. B.

Napadený trestní příkaz  s e  z r u š u j e  v celém rozsahu v části týkající 
se obviněného V. B.

Zrušují se též všechna další rozhodnutí, na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Novém Jičíně  s e  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Novém Jičíně ze dne 31. 7. 2003, sp. zn. 4 
T 102/2003, byl obviněný V. B. uznán vinným trestným činem krádeže podle § 247 
odst. 1 písm. a), b) tr. zák., jehož se dopustil společně s obviněnými R. B., 
J. P. a R. P. tím, že dne 9. 6. 2003 kolem 12.00 hodin ve S., okres N. J., na 
ulici T., poté, co vyhnuli a rozpletli oka spodní části dvoumetrového oplocení, 
vnikli na odstavné parkoviště firmy Ž. s. a. s. B., kde odcizili osm kovových 
disků na automobily zn. TATRA 815, které následně prodali ve sběrných 
surovinách, čímž způsobili Ž. s. a. s. B. škodu ve výši 17.052,- Kč. Za to byl 
obviněnému V. B. v sazbě § 247 odst. 1 tr. zák. za použití § 45 odst. 1 a § 45a 
odst. 1 tr. zák. uložen trest obecně prospěšných prací ve výměře 280 hodin.

Tento trestní příkaz nabyl právní moci ohledně obviněného V. B. dne    26. 8. 
2003.

Proti citovanému trestnímu příkazu podal podle § 266 odst. 1, 2 tr. ř. ministr 
spravedlnosti České republiky stížnost pro porušení zákona ve prospěch 
obviněného V. B. Namítá v ní, že zákon byl v neprospěch obviněného porušen v 
ustanoveních § 314e odst. 1  tr. ř.,  § 36 tr. zák.,  § 45a odst. 1 tr. zák. a 
v řízení, které vydání rozhodnutí předcházelo v ustanoveních § 2 odst. 5, 6 tr. 
ř. 

Ve svém mimořádném opravném prostředku ministr spravedlnosti vytkl Okresnímu 
soudu v Novém Jičíně, že uložením trestu obecně prospěšných prací ve výměře 280 
hodin byla porušena maximální přípustná hranice tohoto druhu trestu, která je 
stanovena v § 36 a § 45a odst. 1 tr. zák.  Okresní soud v Novém Jičíně 
nezohlednil skutečnost, že obviněnému byl trestním příkazem Okresního soudu v 
Ostravě ze dne 4. 7. 2002, sp. zn. 8 T 120/2002, uložen trest obecně 
prospěšných prací ve výměře 250 hodin, z něhož v době rozhodování v trestní 
věci, která je napadena stížností pro porušení zákona, neměl obviněný nic 
vykonáno. Vzhledem k tomu, že horní hranice výměry trestu obecně prospěšných 
prací činí 400 hodin, došlo v posuzované trestní věci k překroční maximální 
možné výměry trestu o 130 hodin. V tomto směru byl v neprospěch obviněného 
porušen zákon. 

Závěrem stížnosti pro porušení zákona Ministr spravedlnosti navrhl, aby 
Nejvyšší soud České republiky (dále jen Nejvyšší soud) podle § 268 odst. 2 tr. 
ř. vyslovil, že napadeným trestním příkazem byl porušen zákon v neprospěch 
obviněného V. B. v namítaném rozsahu, aby podle § 269 odst. 2 tr. ř. napadený 
trestní příkaz zrušil  a dále pak postupoval podle ustanovení § 270 odst. 1 tr. 
ř., případně § 271 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející,a vzhledem k tomu, že stížností pro porušení zákona byla napadena 
část rozhodnutí, týkající se některé z více osob, o nichž bylo rozhodnuto týmž 
rozhodnutím, přezkoumal Nejvyšší soud podle § 267 odst. 5 tr. ř. uvedeným 
způsobem jen tu část rozhodnutí a předcházejícího řízení, která se týkala 
obviněného V. B., přičemž shledal, že zákon byl porušen.

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu.

Podle ustanovení § 45a odst. 1 tr. zák. může soud trest obecně prospěšných 
prací uložit ve výměře od 50 do 400 hodin.

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Z obsahu přezkoumávaného spisu je zřejmé, že se samosoudce Okresního soudu v 
Novém Jičíně citovanými zákonnými ustanoveními důsledně neřídil.

Samosoudce Okresního soudu v Novém Jičíně vydal dne 31. 7. 2003 pod sp. 
zn.          4 T 102/2003 ve věci trestní příkaz, kterým byl obviněnému uložen 
trest obecně prospěšných prací ve výměře 280 hodin. V době vydání trestního 
příkazu však již byl rozsudkem Okresního soudu v Ostravě ze dne 4. 7. 2002, sp. 
zn. 8 T 120/2002, který nabyl právní moci 30. 10. 2002, obviněnému uložen trest 
obecně prospěšných prací ve výměře 250 hodin.  Samosoudce okresního soudu tuto 
skutečnost mohl zjistit z opisu rejstříku trestů, který je ve spise založen (č. 
l. 51-52).  Uvedené zjištění mělo následně vést samosoudce v rámci úvah o 
trestu z pohledu ustanovení § 23 a § 31 tr. zák. k prověření, zda a v jakém 
rozsahu byl předchozí trest obecně prospěšných prací vykonán. Jen tímto 
způsobem mohl dostát povinnosti vyplývající z ustanovení § 36 tr. zák. Podle 
tohoto ustanovení musí soud při ukládání stejného druhu trestu zohlednit stav, 
kdy existuje nevykonaný trest stejného druhu z jiného rozsudku, přičemž výměra 
trestu nově ukládaného a již uloženého dosud nevykonaného trestu nesmí 
přesáhnout horní hranici, která je trestním zákonem pro takovýto druh trestu 
stanovena. Pokud by při zjišťování skutkového stavu ve vztahu k uložení 
zamýšleného druhu trestu samosoudce takto postupoval, zjistil by, že z trestu 
obecně prospěšných prací, který byl obviněnému uložen výše citovaným rozsudkem 
Okresního soudu v Ostravě, sp. zn. 8 T 120/2002, nemá obviněný dosud nic 
vykonáno. Z obsahu přezkoumávaného trestního spisu je však zřejmé, že 
samosoudce neučinil potřebné úkony, které by ke zjištění této skutečnosti 
směřovaly. Jelikož trestní zákon stanoví v ustanovení       § 45a odst. 1, že 
trest obecně prospěšných prací může soud uložit ve výměře od  50 do 400 hodin, 
nemohl tak obviněnému uložit uvedený druh trestu ve výměře 280 hodin, neboť tak 
překročil zákonem stanovenou hranici o 130 hodin.

Je třeba konstatovat, že samosoudce okresního soudu v Novém Jičíně porušil 
zákon     také v ustanoveních § 2 odst. 5, 6 tr. ř., neboť povinnost soudu 
postupovat tak, aby zjištěn skutkový stav věci o němž nejsou důvodné 
pochybnosti, se vztahuje i na zjištění okolností rozhodných pro stanovení 
adekvátního druhu trestu a jeho výměry. Důsledkem tohoto pochybení je i 
nerespektování zákonných požadavků uvedených v  ustanovení § 314e odst. 1 tr. 
ř., neboť neexistence spolehlivě zjištěného skutkového stavu vytvořila překážku 
pro aplikaci tohoto zákonného ustanovení.

Stížnost pro porušení zákona byla důvodně podána podle ustanovení § 266 odst. 
1, 2 tr. ř., neboť uložený trest v posuzované trestní věci je ve zřejmém 
nepoměru ke stupni nebezpečnosti činu pro společnost. Tento nepoměr je nutno 
konstatovat v případě každého trestu, který je uložen nad horní hranicí trestní 
sazby.

Vzhledem k uvedeným zjištěním poté Nejvyšší soud podle § 268 odst. 2 tr. ř. 
vyslovil, že pravomocným trestním příkazem Okresního soudu v Novém Jičíně ze 
dne 31. 7. 2003,    sp. zn. 4 T 102/2003, byl porušen zákon v ustanoveních § 36 
a § 45a odst. 1 tr. zák., a v ustanoveních § 2 odst. 5, odst. 6 tr. ř. v 
neprospěch obviněného V. B. Podle § 269 odst. 2 tr. ř. napadený trestní příkaz 
v části, která se týká obviněného V. B. zrušil, stejně jako i všechna další 
rozhodnutí, která na  zrušenou část trestního příkazu obsahově navazují, pokud 
vzhledem ke změně, k níž došlo zrušením, pozbyla podkladu. Věc poté podle § 270 
odst. 1 tr. ř. přikázal Okresnímu soudu v Novém Jičíně, aby ji v potřebném 
rozsahu znovu projednal a rozhodl. 

V novém řízení pak samosoudce Okresního soudu v Novém Jičíně doplní dokazování 
vyžádáním zprávy Probační  a mediační služby ČR, středisko Ostrava, zda 
obviněný  trest obecně prospěšných prací, který mu byl uložen trestním příkazem 
Okresního soudu  v Ostravě, sp. zn. 8 T 120/2002, vykonal zcela či zčásti, 
opatří si také tento  trestní spis, jakož i nový opis rejstříku trestů 
obviněného, a teprve poté vyhodnotí obsah těchto nově provedených důkazů 
společně s důkazy, jež jsou již v trestním spise fixovány, a může dojít k 
přesvědčivým závěrům o stanovení zákonného trestu, jeho druhu a adekvátní 
výši.  Ve svých úvahách však bude významně limitován ustanovením  § 273 tr. ř., 
v němž je obsažen zákaz reformationis in peius, tudíž novým rozhodnutím nemůže 
dojít ke změně rozhodnutí v neprospěch obviněného, pakliže Nejvyšší soud 
vyslovil porušení zákona, k němuž došlo v neprospěch obviněného. 

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 11. srpna 2004 

                                                                                
     Předsedkyně senátu:

                                                                                
    JUDr. Danuše   N o v o t n á  

	

	
