Soud: Nejvyšší soud

Spisová značka: 21 Cdo 48/2000

Datum rozhodnutí: 24.01.2001

Typ rozhodnutí: Rozsudek


Kategorie rozhodnutí: C




21 Cdo 48/2000

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Ljubomíra Drápala a soudců JUDr. Zdeňka Novotného a JUDr. Ivany Zlatohlávkové v 
právní věci žalobce M. Š., zastoupeného advokátkou, proti žalovaným 1) I. J., 
2) V. B., oběma zastoupeným advokátkou, o určení dědického práva, vedené u 
Městského soudu v Brně pod sp. zn. 42 C 32/96, o dovolání žalobce proti 
rozsudku Krajského soudu v Brně ze dne 31. srpna 1999 č.j. 20 Co 377/99-95, 
takto:

Rozsudek krajského soudu se zrušuje a věc se vrací Krajskému soudu v Brně k 
dalšímu řízení.

O d ů v o d n ě n í :

Žalobce se domáhal, aby bylo určeno, že důvody pro jeho vydědění, uvedené 
zůstavitelkou Z. Š., zemřelou dne 10.4.1995, v listině o vydědění ze dne 
14.12.1994, nejsou dány. Žalobu zdůvodnil zejména tím, že nejsou pravdivé údaje 
uvedené v listině o vydědění, že by o zůstavitelku od roku 1985 neprojevoval 
zájem a že by jí odmítl poskytovat pomoc, kterou s ohledem na svůj věk a 
zdravotní stav potřebovala. Ve skutečnosti žil (spolu s manželkou) se 
zůstavitelkou (svojí matkou) až do konce léta roku 1989 ve společné domácnosti, 
odkud se odstěhoval na žádost zůstavitelky. I po svém odstěhování se podle 
svých možností o zůstavitelku staral, navštěvoval ji a prováděl práce podle 
jejích požadavků. Vztahy se zůstavitelkou se zhoršily až v poslední době, a to 
pod vlivem žalovaných; zůstavitelka proto jeho návštěvy a pomoc odmítala.

Žalované namítaly, že žalobce krátce poté, co se oženil, opustil společnou 
domácnost se zůstavitelkou a odstěhoval se "neznámo kam". Po celou dobu se se 
zůstavitelkou nestýkal a pouze si u zůstavitelky ponechal, proti její vůli, 
trvalé bydliště. Tvrzení žalobce o tom, že by se o zůstavitelku staral a 
pravidelně ji navštěvoval, není pravdivé. Vztahy mezi žalobcem a zůstavitelkou 
se nezhoršily v poslední době; šlo o stav trvající "posledních deset let" a 
žalobce se nezúčastnil ani pohřbu zůstavitelky.

Městský soud v Brně rozsudkem ze dne 1.4.1997 č.j. 42 C 32/96-40 žalobě vyhověl 
a rozhodl, že žalované jsou povinny zaplatit žalobci na náhradě nákladů řízení 
každá 4.070,- Kč "na účet Advokátní kanceláře JUDr. M. M.". Na základě 
provedených důkazů dovodil, že vztahy v rodině zůstavitelky byly považovány do 
roku 1985 za dobré. K narušení těchto vztahů došlo výměnou bytu v B a 
přestěhováním žalobce zůstavitelkou v jeho nepřítomnosti do jednoho pokoje v 
bytě v B. a zejména v roce 1989, v němž bylo pro vážné rozpory mezi 
zůstavitelkou a manželkou žalobce ukončeno na žádost zůstavitelky "jejich 
krátké společné soužití". Po odstěhování žalobce a jeho manželky pečovaly o 
zůstavitelku její matka, která s ní žila ve společné domácnosti, obě žalované, 
sousedka Z. V. a D. H. Důvody uvedené zůstavitelkou v listině o vydědění 
považoval soud prvního stupně za "účelová tvrzení", neboť bylo prokázáno, že se 
zůstavitelka zúčastnila svatebního obřadu žalobce v roce 1988 a že se žalobce 
spolu s manželkou na žádost zůstavitelky přistěhoval do jejího bytu (i když 
společné soužití trvalo jen krátce). Po odstěhování žalobce byla péče o 
zůstavitelku zajištěna a zůstavitelka žalobce ani o žádnou pomoc nežádala. Soud 
prvního stupně za tohoto stavu věci uvěřil žalobci v tom, že zůstavitelka 
"jakoukoliv pomoc a projev zájmu potomka, který by jako potomek projevovat 
měl", svým jednáním (pokládáním telefonů, nevpuštěním žalobce do bytu, když ji 
přišel navštívit, tvrzením, že neví, kde žalobce pracuje, ačkoliv jí to žalobce 
sdělil, nepravdivým tvrzením, že žalobce neviděla od roku 1985) znemožnila. 
Protože existence důvodů uvedených zůstavitelkou v závěti a listině o vydědění 
ze dne 14.12.1994 nebyla žalobci prokázána, je žaloba důvodná.

K odvolání žalovaných Krajský soud v Brně rozsudkem ze dne 19.5.1998 č.j. 20 Co 
362/97-56 rozsudek soudu prvního stupně změnil tak, že žalobu zamítl; současně 
rozhodl, že žalobce je povinen zaplatit žalovaným na náhradě nákladů řízení 
před soudem prvního stupně 13.250,- Kč a na náhradě nákladů odvolacího řízení 
4.350,- Kč, vše "na účet" advokátky. Po doplnění dokazování zopakováním 
výslechu žalobce a výslechem svědkyně K. O. dospěl k závěru, že soud prvního 
stupně nesprávně zhodnotil skutková zjištění "a následně nesprávně dovodil 
odpovídající právní závěry". Podle odvolacího soudu důvod k vydědění podle 
ustanovení § 469a odst.1 obč. zák. nemůže spočívat v tom, že by žalobce 
nepozval zůstavitelku na svou svatbu nebo že by se s manželkou od zůstavitelky 
odstěhoval a "nehodlal s ní dále bydlet". Důvod vydědění může být spatřován 
pouze v tom, že žalobce o zůstavitelku trvale neprojevoval takový zájem, který 
by jako potomek projevovat měl (§ 469a odst.1 písm.b) obč. zák.). Na základě 
provedených důkazů odvolací soud dovodil, že žalobce neprokázal své tvrzení, že 
by o zůstavitelku v době po odstěhování ze společné domácnosti projevoval zájem 
(navštěvoval ji, telefonoval jí, zjišťoval její zdravotní stav v nemocnici) a 
že by zůstavitelka "toto" odmítala. Oproti výpovědím svědků J. P. a S. N. 
(jejichž údaje navíc ani spolehlivě neprokazují, že by se žalobce se 
zůstavitelkou "kontaktoval a tato ho vyhodila"), ostatní svědci uvedli, že 
žalobce o zůstavitelku nejevil zájem a žádným způsobem ji "nekontaktoval". 
Odvolací soud v tomto směru akcentoval výpověď svědkyně K. O. (důvěrné 
přítelkyně zůstavitelky, která znala všechny členy rodiny a poměry v rodině 
panující a která není ve věci "citově zainteresovaná ve prospěch žádné 
strany"), která uvedla, že žalobce po odstěhování z domácnosti zůstavitelky o 
ni vůbec nejevil zájem a že zůstavitelce se nepodařilo zjistit, kde žalobce 
pracuje a navázat s ním kontakt, ačkoliv se o to snažila. Z uvedených důvodů 
dospěl odvolací soud k závěru, že žaloba není důvodná.

K dovolání žalobce Nejvyšší soud České republiky rozsudkem ze dne 8.4.1999 č.j. 
21 Cdo 1778/98-69 rozsudek odvolacího soudu zrušil a věc vrátil tomuto soudu k 
dalšímu řízení. Dovolací soud dospěl ke shodnému závěru jako odvolací soud, že 
důvod vydědění žalobce nemůže spočívat v tom, že by žalobce nepozval 
zůstavitelku na svou svatbu nebo že by se s manželkou od zůstavitelky 
odstěhoval a "nehodlal s ní dále bydlet". Závěr odvolacího soudu, že žalobce 
neprokázal neexistenci důvodu vydědění spočívajícího v tom, že by o 
zůstavitelku neprojevoval opravdový zájem, který by jako její syn měl 
projevovat, neměl podle názoru dovolacího soudu oporu v provedeném dokazování. 
Dovolací soud v tomto směru odvolacímu soudu vytknul, že nepřihlédl ke 
zjištění, že soužití žalobce a jeho manželky se zůstavitelkou v roce 1989 bylo 
provázeno neshodami, jakož i k tomu, že zůstavitelka žalobce a jeho manželku 
vyzvala, aby se odstěhovali, že zůstavitelka krátce poté, co žalobce a jeho 
manželku vyzvala, aby se odstěhovali, se rozhodla žalobce vydědit, což učinila 
listinou sepsanou formou notářského zápisu ze dne 3.11.1989, a že zůstavitelka 
uvedla v listině o vydědění nepravdivé údaje; tyto skutečnosti měl odvolací 
soud zvážit i tak, zda, popřípadě jak se toto rozhodnutí zůstavitelky promítlo 
do jejích dalších (pozdějších) vztahů k žalobci. Dovolací soud dále shledal 
chybným postup odvolacího soudu při hodnocení důkazů (zejména výpovědí svědků 
J. P. a S. N.) a v tom, že odvolací soud v rozporu s ustanoveními § 122, § 132, 
§ 211 a § 213 o.s.ř. dovodil z důkazů provedených soudem prvního stupně odlišná 
skutková zjištění, aniž by tyto důkazy - kromě výslechu žalobce a svědkyně K. 
O. - zopakoval.

V průběhu dalšího řízení žalobce změnil se souhlasem odvolacího soudu žalobu 
tak, že se na základě stejných rozhodných skutečností domáhal, aby bylo určeno, 
že je dědicem po zůstavitelce Z. Š., zemřelé dne 10.4.1995.

Krajský soud v Brně v dalším řízení vyslechl účastníky řízení a svědky Z. B., 
Z. V., J. P., S. V., Z. J., D. H., J. Š. a P. K., provedl důkaz listinami a 
rozsudkem ze dne 31.8.1999 č.j. 20 Co 377/99-95 rozsudek soudu prvního stupně 
změnil tak, že zamítl žalobu na určení, že žalobce je dědicem po zůstavitelce 
Z. Š., zemřelé dne 10.4.1995 a že žalobce je povinen zaplatit žalovaným na 
náhradě nákladů řízení 13.250,- Kč k rukám advokátky; současně rozhodl, že 
žalobce je povinen zaplatit žalovaným na náhradě nákladů odvolacího řízení 
10.175,- Kč k rukám advokátky. Při posuzování otázky, zda žalobce projevoval o 
zůstavitelku opravdový zájem, který by jako její syn měl projevovat, odvolací 
soud dovodil, že "i přes rozsáhlé dokazování byla většina důkazů podpůrná". 
Tvrzení žalobce, že o zůstavitelku zájem projevoval, ale zůstavitelka jeho 
zájem odmítala, potvrzovaly výpovědi svědků J. P., S. N. a J. Š. Tvrzení 
žalovaných, že žalobce se o zůstavitelku od svého odstěhování nezajímal, 
potvrzovali svědci Z. B., Z. V., Z. J., S. V., D. H., K. O. a P. K. Při 
hodnocení výpovědí svědků odvolací soud akcentoval, že Z. V. (sousedka 
zůstavitelky) zůstavitelku "pravidelně, skoro každodenně" navštěvovala a že Z. 
J. v bytě zůstavitelky od podzimu 1993 až do její smrti bydlel, avšak žádný z 
nich nebyl přítomen pokusu žalobce "o kontakt" se zůstavitelkou, a to ani v 
době, kdy zůstavitelka měla narozeniny nebo svátek. Podle odvolacího soudu je 
zarážející, že žalobce se nekontaktoval ani s ošetřujícím lékařem zůstavitelky 
P. K., aby se informoval na její zdravotní stav nebo o jejím úmrtí, přestože se 
s tímto svědkem znal již z dřívější doby. Odvolací soud proto dospěl k závěru, 
že žalobce "v řízení neprokázal, že by o zůstavitelku projevoval opravdový 
zájem a tato jeho projevy odmítala". Skutečnosti, že zůstavitelka převedla na 
základě smlouvy ze dne 16.12.1992 členská práva a povinnosti k družstevnímu 
bytu na žalovanou 1), která pak dne 30.11.1994 předložila smlouvu o převodu 
těchto členských práv a povinností zpět na zůstavitelku, nemají pro rozhodnutí 
této věci význam, neboť tyto převody se odehrály v době, kdy žalobce již se 
zůstavitelkou nebydlel, a bylo na zůstavitelce "jako na individuální člence 
družstva a výlučné nájemkyni", jak s bytem disponovala. Vzhledem k tomu, že 
nezájem žalobce o zůstavitelku ve smyslu ustanovení § 469a odst.1 písm.b) obč. 
zák. je dán, nemůže být žaloba důvodná.

Proti tomuto rozsudku odvolacího soudu podal žalobce dovolání. Podle názoru 
žalobce bylo v řízení prokázáno, že zůstavitelka uvedla v listině o vydědění 
nepravdivé údaje. Zůstavitelka sepsala první listinu o vydědění již dne 
3.11.1989 (bezprostředně poté, co se žalobce s manželkou od ní odstěhoval) a 
druhou listinu o vydědění dne 14.12.1994 (přibližně pět měsíců před svou 
smrtí). Bylo prokázáno, že není pravdivý údaj obsažený v druhé listině, že 
žalobce o ni neprojevuje žádný zájem, že byl u ní na návštěvě naposledy v roce 
1985, když jej prosila, aby se k ní s manželkou nastěhoval, což odmítl, neboť 
byla přítomna na svatbě žalobce, která se konala v květnu 1988, a žalobce s 
manželkou společně bydleli se zůstavitelkou do září 1989, přičemž "pravidla" 
soužití stanovila zůstavitelka podle svých představ. Dokazováním bylo rovněž 
prokázáno, že i po odstěhování se nadále o zůstavitelku zajímal, avšak 
zůstavitelka jeho zájem odmítala. Žalobce dále odvolacímu soudu vytýká, že při 
hodnocení výpovědí svědků nevzal v úvahu, že svědci vypovídali o skutečnostech, 
které jim sdělila zůstavitelka, ačkoliv z listinných důkazů je zřejmé, že 
zůstavitelka neuváděla vždy pravdu. Odvolací soud nepřihlédl ani k tomu, že 
svědkyně Z. B. uvedla před odvolacím soudem, že se zůstavitelkou "nebydlela 
trvale, pouze přijížděla", přestože před soudem prvního stupně tvrdila, že "v 
B. fakticky bydlela stále". Podle názoru žalobce odvolací soud řádně 
nevyhodnotil skutečnost, že v době od 16.12.1992 do 30.11.1994 byla členkou 
družstva a nájemkyní družstevního bytu žalovaná 1). I když bylo právem 
zůstavitelky, jak se svým družstevním bytem nakládala, je "pozoruhodné", že o 
této skutečnosti žalovaná 1) nehovořila a že o ní nevěděl Z. J., který v té 
době v bytě bydlel jako "podnájemník", ani sousedi Z. V. a S. V.; vyplývá z 
toho, že údaje, které zůstavitelka sdělovala osobám ve své blízkosti, byly 
"nejméně kusé a neodpovídaly celé pravdě". Při hodnocení důkazů měl odvolací 
soud přihlédnout i k tomu, že žalobce do svých 35 let (než se oženil) žil se 
zůstavitelkou a vždy jí pomáhal. Byla to zůstavitelka, která si nepřála další 
soužití, i když žalobce v tomto směru respektoval i názor své manželky. Z 
výpovědí svědků a žalované 1) vyplynulo, že zůstavitelka neusilovala o žádný 
kontakt se žalobcem, ačkoliv věděla, kde bydlí a kde pracuje. Žalobce poukazuje 
na to, že odvolací soud při svém rozhodování nerespektoval právní názor 
vyslovený v rozsudku Nejvyššího soudu ze dne 8.4.1999 č.j. 21 Cdo 1778/98-69 a 
navrhl, aby dovolací soud rozsudek odvolacího soudu zrušil a aby mu věc vrátil 
k dalšímu řízení.

Nejvyšší soud České republiky jako soud dovolací (§ 10a o.s.ř.) věc projednal 
podle občanského soudního řádu ve znění účinném do 31.12.2000 - dále jen 
"o.s.ř." (srov. Část dvanáctou, Hlavu I, bod 17. zákona č. 30/2000 Sb., kterým 
se mění zákon č. 99/1963 Sb., občanský soudní řád, ve znění pozdějších 
předpisů, a některé další zákony) a po zjištění, že dovolání proti pravomocnému 
rozsudku odvolacího soudu bylo podáno ve lhůtě uvedené v ustanovení § 240 odst. 
1 o.s.ř. a že jde o rozsudek, proti kterému je podle ustanovení § 238 odst. 1 
písm. a) o.s.ř. dovolání přípustné, přezkoumal napadený rozsudek bez jednání (§ 
243a odst. 1 věta první o.s.ř.) a dospěl k závěru, že dovolání je opodstatněné.

Podle ustanovení § 469a odst.1 písm.b) obč. zák. zůstavitel může vydědit 
potomka, jestliže o zůstavitele trvale neprojevuje opravdový zájem, který by 
jako potomek projevovat měl.

Podle ustálené judikatury soudů je třeba otázku, zda potomek o zůstavitele 
trvale neprojevoval opravdový zájem, který by jako potomek projevovat měl, 
posuzovat s přihlédnutím ke všem okolnostem případu a ve spektru dobrých mravů, 
které se ve společnosti ustálily. Jedním z hledisek, které je třeba u tohoto 
důvodu vydědění vždy zkoumat, je to, zda potomek zůstavitele měl reálnou 
možnost o zůstavitele projevit opravdový zájem, který by jako potomek měl 
projevit, tj. zda zůstavitel měl sám zájem se s potomkem stýkat a udržovat s 
ním běžné příbuzenské vztahy; vydědění přichází v úvahu jen tam, kde zůstavitel 
o tento blízký příbuzenský vztah stojí, kde se ho nezájem potomka osobně citově 
dotýká, kde mu tento stav vadí, a nikoliv, jde-li o situaci, kdy je mu tento 
stav lhostejný, případně kdy k němu sám i podstatně přispěl (srov. například 
rozsudek Krajského soudu v Českých Budějovicích ze dne 9.8.1996 sp. zn. 6 Co 
10/96, publikovaný pod č. 23 ve Sbírce soudních rozhodnutí a stanovisek, ročník 
1998).

V posuzovaném případě žalobce v žalobě i v průběhu řízení tvrdil, že o 
zůstavitelku projevoval jako její syn zájem, že však zůstavitelka jeho zájem 
odmítala; z výše uvedeného je nepochybné, že tvrzení žalobce má pro právní 
posouzení této věci význam. Odvolací soud po zhodnocení provedených důkazů 
dospěl k závěru, že žalobce své tvrzení neprokázal. S tímto závěrem odvolacího 
soudu nelze souhlasit, neboť jeho skutková zjištění nemají oporu v provedeném 
dokazování.

Za skutkové zjištění, které nemá oporu v provedeném dokazování, je třeba ve 
smyslu ustanovení § 241 odst.3 písm.c) o.s.ř. považovat výsledek hodnocení 
důkazů soudem, který neodpovídá postupu vyplývajícímu z ustanovení § 132 
o.s.ř., protože soud vzal v úvahu skutečnosti, které z provedených důkazů nebo 
přednesů účastníků nevyplynuly ani jinak nevyšly za řízení najevo, protože soud 
pominul rozhodné skutečnosti, které byly provedenými důkazy prokázány nebo 
vyšly za řízení najevo, nebo protože v hodnocení důkazů, popřípadě poznatků, 
které vyplynuly z přednesů účastníků nebo které vyšly najevo jinak, z hlediska 
závažnosti (důležitosti), zákonnosti, pravdivosti, eventuálně věrohodnosti je 
logický rozpor, nebo který odporuje ustanovení § 133 až § 135 o.s.ř. Skutkové 
zjištění nemá oporu v provedeném dokazování v podstatné části tehdy, týká-li se 
skutečností, které byly významné pro posouzení věci z hlediska hmotného práva. 
Provedeným dokazováním je třeba rozumět jak dokazování provedené u soudu 
prvního stupně, tak i dokazování u soudu odvolacího.

Již v předchozím rozsudku ze dne 8.4.1999 č.j. 21 Cdo 1778/98-69 dovolací soud 
vytknul odvolacímu soudu, že při zjišťování skutkového stavu nepřihlédl ke 
zjištění, že soužití žalobce a jeho manželky se zůstavitelkou v roce 1989 bylo 
provázeno neshodami a že to byla zůstavitelka, která žalobce a jeho manželku 
vyzvala, aby se odstěhovali. V této souvislosti mělo být přihlédnuto - jak se 
dále uvádí v uvedeném rozsudku dovolacího soudu - též k tomu, že zůstavitelka 
se již krátce poté, co žalobce a jeho manželku vyzvala, aby se z bytu 
odstěhovali, rozhodla žalobce vydědit. Učinila tak listinou sepsanou formou 
notářského zápisu dne 3.11.1989, v níž jako důvod vydědění uvedla, že žalobce s 
ní "odmítá bydlet, přesto, že je vážně nemocná a potřebuje cizí péči". 
Rozhodla-li se zůstavitelka vydědit žalobce již začátkem listopadu 1989 a 
uvedla-li přitom důvod vydědění v rozporu se skutečností, měl odvolací soud 
pečlivě - také s přihlédnutím k výpovědi svědka P. K. před soudem prvního 
stupně ze dne 1.4.1997, který zůstavitelku charakterizoval jako "velice 
energickou ženu" - zvážit, zda, popřípadě jak se toto rozhodnutí zůstavitelky 
promítlo do jejích dalších (pozdějších) vztahů k žalobci.

K uvedeným zjištěním nepřihlédl a naznačeným způsobem odvolací soud 
nepostupoval - jak vyplývá z odůvodnění napadeného rozsudku - ani při novém 
rozhodování věci. Žalobce proto právem odvolacímu soudu vytýká, že se při svém 
rozhodování v rozporu s ustanovením § 243d odst.1 větou druhou o.s.ř. neřídil 
závazným právním názorem dovolacího soudu.

Tvrzení žalobce o tom, že o zůstavitelku projevoval jako její syn zájem a že 
zůstavitelka jeho zájem odmítala, potvrdili svědci J. P., S. N. a J. Š. s tím, 
že rozhodné skutečnosti jim jsou převážně známy ze sdělení žalobce. Odvolací 
soud - jak vyplývá z odůvodnění napadeného rozsudku - nezjistil žádné 
okolnosti, z nichž by bylo možné usuzovat na nevěrohodnost těchto svědků nebo 
na nepravdivost jejich údajů, a takové okolnosti nevyplývají ani z obsahu spisu.

Žalobkyně tvrzení žalobce popřely a od počátku řízení uváděly, že žalobce se o 
zůstavitelku od svého odstěhování nezajímal, že ji ani žádným způsobem 
nekontaktoval a že si u zůstavitelky ponechal, proti její vůli, trvalé 
bydliště. Svědci, kteří tvrzení žalovaných podporovali, věděli rozhodné 
skutečnosti převážně od zůstavitelky. Při hodnocení těchto důkazů měl odvolací 
soud přihlédnout také k tomu, že - jak bylo dokazováním zjištěno - zůstavitelka 
ani v důvodech vydědění obsažených v listinách ze dne 3.11.1989 a ze dne 
14.12.1994 vždy neuvedla pravdivé údaje.

Svědkyně Z. B. ve své výpovědi před soudem prvního stupně dne 10.10.1996 
uvedla, že je od roku 1973 vdova a že "když má dcera Z. Š. byla nemocná, ta 
byla od mládí nemocná, bydlela stále u ní, jen v případě, když byla v 
nemocnici, odjela zpět do G.". Před odvolacím soudem dne 13.7.1999 tato 
svědkyně oproti tomu uvedla, že "s dcerou Z. Š. v B. trvale nebydlela", že 
"bydlela v G.", že "když bylo potřeba, vždycky za dcerou přijela", že když 
"byla dcera nemocná, dojížděla za ní do nemocnice, jinak domů, nejčastěji to 
řešila tak, že ráno rychlíkem přijela a večer jela zpátky". I když je 
nepochybné, že tyto údaje nemohou vedle sebe obstát a že jsou způsobilé 
zpochybnit věrohodnost této svědkyně, odvolací soud nevěnoval rozdílům ve 
výpovědi svědkyně Z. B. pozornost a při hodnocení důkazů se jimi nezabýval.

V průběhu řízení před odvolacím soudem bylo zjištěno, že zůstavitelka, která 
byla členkou stavebního bytového družstva M. v B. a nájemkyní družstevního bytu 
v B., převedla smlouvou, předloženou družstvu dne 16.12.1992, svá členská práva 
a povinnosti na žalovanou 1 a že dne 30.11.1994 předložila žalovaná 1) družstvu 
smlouvu, kterou převedla členská práva a povinnosti zpět na zůstavitelku. I 
když žalobce v družstevním bytě v době uvedených převodů členských práv a 
povinností nebydlel a i když zůstavitelka byla oprávněna se svými členskými 
právy a povinnosti nakládat podle vlastního rozhodnutí, šlo nepochybně o 
dispozice s majetkem zůstavitelky, které pro ni (pro její poměry) a pro osoby 
jí blízké byly (musely být) významné. Odvolací soud proto měl k okolnostem 
převodů členských práv a povinností v družstvu vyslechnout žalovanou 1) a 
ostatní účastníky a vědomost o těchto převodech - jak správně uvádí žalobce - 
též promítnout do hodnocení výpovědí svědků, kteří o vztazích zůstavitelky se 
žalobcem byli informováni výlučně nebo převážně zůstavitelkou.

Z uvedeného vyplývá, že odvolací soud při svém rozhodování pominul rozhodné 
skutečnosti, které vyplývají z provedených důkazů, a že v jeho hodnocení důkazů 
je z hlediska jejich pravdivosti a věrohodnosti logický rozpor. Skutková 
zjištění, která vedla k závěru, že žalobce "v řízení neprokázal, že by o 
zůstavitelku projevoval opravdový zájem a tato jeho projevy odmítala", proto 
nemají oporu v provedeném dokazování.

Protože rozsudek odvolacího soudu není správný, Nejvyšší soud České republiky 
jej zrušil a věc vrátil Krajskému soudu v Brně k dalšímu řízení (§ 243b odst. 1 
část věty za středníkem, § 243b odst. 2 věta první o.s.ř.).

Právní názor vyslovený v tomto rozsudku je závazný; v novém rozhodnutí o věci 
soud rozhodne též o náhradě nákladů řízení včetně nákladů dovolacího řízení (§ 
243b odst. 1 věta druhá a třetí o.s.ř.).

Proti tomuto rozsudku není přípustný opravný prostředek.

V Brně 24. ledna 2001

JUDr. Ljubomír D r á p a l, v. r.

předseda senátu


