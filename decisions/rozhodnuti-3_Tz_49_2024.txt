Soud: Nejvyšší soud

Spisová značka: 3 Tz 49/2024

Datum rozhodnutí: 13.11.2024

Typ rozhodnutí: ROZSUDEK


Heslo: Stížnost pro porušení zákona, Vyhoštění

Dotčené předpisy: § 80 odst. 1 tr. zákoníku

Kategorie rozhodnutí: C




3 Tz 49/2024-286




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 13. 11. 2024 v senátě 
složeném z předsedy senátu JUDr. Petra Šabaty a soudců JUDr. Ondřeje Círka a 
Mgr. Martina Lýska stížnost pro porušení zákona, kterou podal ministr 
spravedlnosti České republiky ve prospěch obviněného N. H. N., proti 
pravomocnému rozsudku Okresního soudu v Liberci ze dne 27. 2. 2024, č. j. 2 T 
13/2022-233, a rozhodl takto:
I. Podle § 268 odst. 2 tr. ř. se vyslovuje, že pravomocným rozsudkem Okresního 
soudu v Liberci ze dne 27. 2. 2024, č. j. 2 T 13/2022-233, byl porušen zákon v 
ustanovení § 80 odst. 1 tr. zákoníku v neprospěch obviněného N. H. N.
II. Podle § 269 odst. 2 tr. ř. se napadený rozsudek ve výroku o trestu 
vyhoštění zrušuje. Zrušují se také všechna další rozhodnutí na zrušenou část 
rozsudku obsahově navazující, pokud vzhledem ke změně, k níž došlo zrušením, 
pozbyla podkladu.


Odůvodnění:
I. Dosavadní průběh řízení
1. Rozsudkem Okresního soudu v Liberci ze dne 27. 2. 2024, č. j. 2 T 
13/2022-233, byl obviněný N. H. N. (dále jen „obviněný“) uznán vinným zločinem 
výroby a držení předmětu k nedovolené výrobě omamné a psychotropní látky a jedu 
podle § 286 odst. 1, odst. 2 písm. b) tr. zákoníku, za který byl podle § 286 
odst. 2 tr. zákoníku, § 43 odst. 2 tr. zákoníku a § 80 odst. 1, 2 tr. zákoníku 
odsouzen k souhrnnému trestu vyhoštění v trvání šesti let. Podle § 67 odst. 1 
tr. zákoníku a § 68 odst. 1, odst. 2 tr. zákoníku za užití § 43 odst. 2 tr. 
zákoníku byl obviněnému dále uložen souhrnný peněžitý trest ve výměře 80denních 
sazeb v částce 500 Kč, tedy celkem ve výši 40 000 Kč. Podle § 73 odst. 1 tr. 
zákoníku za užití § 43 odst. 2 tr. zákoníku byl obviněnému dále uložen souhrnný 
trest propadnutí věci, a to tablet zn. Efedrina Arena o hmotnosti 979,1 gramu. 
Podle § 43 odst. 2 tr. zákoníku byl zrušen výrok o trestu, který byl obviněnému 
uložen trestním příkazem Obvodního soudu pro Prahu 4 ze dne 29. 12. 2020, č. j. 
2 T 181/2020-76, trestním příkazem Obvodního soudu pro Prahu 4 ze dne 26. 1. 
2021, č. j. 2 T 10/2021-53, a trestním příkazem Obvodního soudu pro Prahu 4 ze 
dne 29. 3. 2021, č. j. 2 T 22/2021-97, jakož i všechna další rozhodnutí na tyto 
výroky obsahově navazující, pokud vzhledem ke změně, k níž došlo zrušením, 
pozbyla podkladu.
II. Stížnost pro porušení zákona a vyjádření k ní
2. Proti rozsudku Okresního soudu v Liberci ze dne 27. 2. 2024, č. j. 2 T 
13/2022-233, podal ministr spravedlnosti (dále též „stěžovatel“) ve prospěch 
obviněného stížnost pro porušení zákona. Podle názoru ministra spravedlnosti 
byl napadeným rozhodnutím v neprospěch obviněného porušen zákon v ustanovení § 
80 odst. 1 tr. zákoníku.
3. Stěžovatel poukázal na znění ustanovení § 80 odst. 1 tr. zákoníku a vyjádřil 
přesvědčení, že k porušení zákona došlo tím, že obviněnému byl uložen podle § 
80 odst. 1 tr. zákoníku trest vyhoštění, který je však dle zákonných podmínek 
možné uložit pouze pachateli, který není občanem České republiky. Obviněný je 
však státním občanem jak Vietnamu, tak České republiky. Okresní soud v Liberci 
podle názoru stěžovatele vycházel z matoucí lustrace v informačním systému 
základních registrů, kde byl v řádku „státní občanství“ uveden údaj „Vietnam“, 
zatímco v řádku „začátek pobytu v ČR“ pak byl uveden údaj „Česká republika“, 
zřejmě představující druhý řádek údaje o občanství, posunutý do druhé, nižší 
kolonky. V době ukládání trestu se tak soud chybně domníval, že jde jen o 
neúplný údaj o pobytu obviněného na území České republiky, a nikoliv údaj o 
druhém státním občanství. Důsledkem tohoto pochybení je stav, kdy byl 
obviněnému pravomocně uložen trest vyhoštění, který podle § 80 odst. 1 tr. 
zákoníku nemůže být uložen občanům České republiky.
4. Stěžovatel proto navrhl, aby Nejvyšší soud podle § 268 odst. 2 tr. ř. 
vyslovil, že rozsudkem Okresního soudu v Liberci ze dne 27. 2. 2024, č. j. 2 T 
13/2022-233, byl porušen zákon v ustanovení § 80 odst. 1 tr. zákoníku v 
neprospěch obviněného N. H. N., a aby podle § 269 odst. 2 tr. ř. napadený 
rozsudek v části výroku o trestu, kterým byl obviněný odsouzen k souhrnnému 
trestu vyhoštění na dobu 6 let, zrušil, jakož aby zrušil i další rozhodnutí na 
tuto část výroku obsahově navazující, pokud vzhledem ke změně, k níž došlo 
zrušením, pozbyla podkladu. Souhlasil rovněž s rozhodnutím v neveřejném 
zasedání.
5. Státní zástupce Nejvyššího státního zastupitelství se s mimořádným opravným 
prostředkem ministra spravedlnosti ztotožnil co do důvodů i co do návrhu 
rozhodnutí Nejvyššího soudu a souhlasil s rozhodnutím v neveřejném zasedání.
6. Obhájkyně obviněného, které byla stížnost pro porušení zákona i vyjádření 
státního zástupce doručeny dne 9. 9. 2024, se do doby konání neveřejného 
zasedání stížnostním soudem ve věci nevyjádřila.
III. Důvodnost stížnosti pro porušení zákona
7. Nejvyšší soud z podnětu podané stížnosti pro porušení zákona přezkoumal 
podle § 267 odst. 3 tr. ř. zákonnost a odůvodněnost rozhodnutí, proti němuž 
byla stížnost pro porušení zákona podána, v rozsahu a z důvodů v ní uvedených, 
a dospěl k závěru, že zákon v neprospěch obviněného N. H. N. byl porušen.
8. Podle § 80 odst. 1 tr. zákoníku soud může uložit pachateli, který není 
občanem České republiky, trest vyhoštění z území České republiky, a to jako 
trest samostatný nebo i vedle jiného trestu, vyžaduje-li to bezpečnost lidí 
nebo majetku, anebo jiný obecný zájem; jako samostatný trest může být trest 
vyhoštění uložen, jestliže vzhledem k povaze a závažnosti spáchaného trestného 
činu a osobě a poměrům pachatele uložení jiného trestu není třeba.
9. Po přezkoumání spisového materiálu Nejvyšší soud konstatuje, že argumentace 
stěžovatele byla shledána oprávněnou a obsahově plně korespondující se 
zjištěními plynoucími z uvedeného spisového materiálu. Z něj vyplývá, že 
obviněný je skutečně občanem nejen Vietnamské socialistické republiky, ale i 
České republiky. To bezpečně vyplývá ze zprávy Ministerstva vnitra České 
republiky, odboru azylové a migrační politiky, oddělení pobytu cizinců 
Karlovarský kraj (č. l. 268), podle níž obviněný nabyl státní občanství České 
republiky dne 5. 7. 2014. Rovněž ze zprávy Ředitelství služby cizinecké 
policie, odboru správních činností (č. l. 265) vyplývá, že obviněný má státní 
příslušnost Česká republika uvedenu v Centrálním registru evidence obyvatel, 
jakož i v Evidenci rejstříku trestů, přičemž dne 18. 1. 2022 byl obviněnému 
vydán občanský průkaz České republiky. Z výše uvedeného vyplývá, že obviněný N. 
H. N. byl v době vydání shora citovaného rozsudku (27. 2. 2024) občanem České 
republiky.
10. Jestliže je obviněný občanem České republiky, nebylo možné mu s ohledem na 
znění ustanovení § 80 odst. 1 tr. zákoníku trest vyhoštění uložit. Za této 
situace Nejvyšší soud ve shodě s podaným mimořádným opravným prostředkem 
uzavírá, že napadený rozsudek je v označené části (ve výroku o uložení trestu 
vyhoštění) nezákonný.
IV. Způsob rozhodnutí
11. Nejvyšší soud po přezkoumání obsahu trestního spisu na podkladě stížnosti 
pro porušení zákona podané ministrem spravedlnosti ve prospěch obviněného 
zjistil, že v posuzované trestní věci došlo z výše popsaných důvodů k porušení 
zákona. Proto v souladu s návrhem stěžovatele podle § 268 odst. 2 tr. ř. 
vyslovil, že pravomocným rozsudkem Okresního soudu v Liberci ze dne 27. 2. 
2024, č. j. 2 T 13/2022-233, byl porušen zákon, a to v ustanovení § 80 odst. 1 
tr. zákoníku v neprospěch obviněného N. H. N.
12. Protože podle § 269 odst. 2 věty druhé tr. ř. v případě, že je nezákonný 
jen některý výrok napadeného rozhodnutí a lze-li jej oddělit od ostatních, 
zruší Nejvyšší soud jen tento výrok, omezil se Nejvyšší soud pouze na zrušení 
stížností pro porušení zákona napadeného výroku o trestu vyhoštění, uloženého 
obviněnému N. H. N. Současně zrušil i všechna další rozhodnutí na zrušenou část 
rozsudku obsahově navazující, pokud vzhledem ke změně, k níž došlo zrušením, 
pozbyla podkladu. K tomuto řešení Nejvyšší soud přistoupil poté, co na podkladě 
provedeného dokazování zjistil, že není nezbytné činit další šetření a 
objasňování otázek týkajících se okolností, pro něž nelze obviněnému trest 
vyhoštění uložit. I z těchto důvodů nebylo třeba zrušit celý rozsudek, k čemuž 
by Nejvyšší soud musel přistoupit, pokud by z důvodu nutnosti objasnění těchto 
otázek vracel věc k novému projednání a rozhodnutí okresnímu soudu.
13. Jelikož předmětné pochybení bylo napraveno již samotným zrušujícím 
rozhodnutím Nejvyššího soudu, nepřicházel v úvahu postup spočívající v 
přikázání věci k novému projednání a rozhodnutí Okresnímu soudu v Liberci (§ 
270 odst. 1 tr. ř.), ani postup spočívající v novém rozhodnutí věci Nejvyšším 
soudem podle § 271 odst. 1 tr. ř.


Poučení: Proti tomuto rozhodnutí není opravný prostředek přípustný.


V Brně dne 13.11.2024


	Mgr. Martin Lýsek 
	předseda senátu 
	
	





