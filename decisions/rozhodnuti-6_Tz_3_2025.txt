Soud: Nejvyšší soud

Spisová značka: 6 Tz 3/2025

Datum rozhodnutí: 18.02.2025

Typ rozhodnutí: ROZSUDEK


Heslo: Řízení o stížnosti pro porušení zákona, Krádež

Dotčené předpisy: § 209 odst. 4 písm. b) tr. zákoníku

Kategorie rozhodnutí: C




6 Tz 3/2025-201





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 18. 2. 2025 v senátě 
složeném z předsedy senátu JUDr. Ivo Kouřila a soudců JUDr. Vladimíra Veselého 
a Mgr. Pavla Götha stížnost pro porušení zákona, kterou podal ministr 
spravedlnosti České republiky ve prospěch obviněného D. G. proti pravomocnému 
rozsudku Okresního soudu v Ústí nad Labem ze dne 14. 7. 2020, č. j. 62 T 
72/2020-144, a rozhodl  takto: 


I.	Podle § 268 odst. 2 tr. ř. se vyslovuje, že pravomocným rozsudkem 
Okresního soudu v Ústí nad Labem ze dne 14. 7. 2020, č. j. 62 T 72/2020-144, 
byl porušen zákon v neprospěch obviněného D. G. v ustanovení § 205 odst. 4 
písm. b) tr. zákoníku. 

II. 	Podle § 269 odst. 2 tr. ř. se rozsudek Okresního soudu v Ústí nad 
Labem ze dne 14. 7. 2020, č. j. 62 T 72/2020-144, zrušuje. Zrušují se také 
všechna další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu.

III. 	Podle § 270 odst. 1 tr. ř. se Okresnímu soudu v Ústí nad Labem 
přikazuje, aby věc v potřebném rozsahu znovu projednal a rozhodl.
 

Odůvodnění:


I. Dosavadní průběh řízení

1. 	Rozsudkem Okresního soudu v Ústí nad Labem ze dne 14. 7. 2020, č. j. 
62 T 72/2020-144, byl D. G., nar. XY (dále též jen jako „obviněný“) uznán 
vinným zločinem krádeže podle § 205 odst. 1 písm. a), odst. 2, odst. 4 písm. b) 
tr. zákoníku (ad 1. až 5.) a zločinem krádeže podle § 205 odst. 2, odst. 4 
písm. b) tr. zákoníku (ad 6.). Za tyto zločiny a sbíhající se přečin krádeže 
podle § 205 odst. 2 tr. zákoníku, jímž byl uznám vinným rozsudkem Okresního 
soudu v Ústí nad Labem ze dne 30. 6. 2020, č. j. 4 T 133/2019-59, byl odsouzen 
podle § 205 odst. 4 tr. zákoníku za užití § 43 odst. 2 tr. zákoníku k 
souhrnnému trestu odnětí svobody v trvání 36 měsíců. Podle § 56 odst. 2 písm. 
a) tr. zákoníku byl pro výkon tohoto trestu zařazen do věznice s ostrahou. 
Podle § 43 odst. 2 tr. zákoníku byl zrušen výrok o trestu z rozsudku Okresního 
soudu v Ústí nad Labem ze dne 30. 6. 2020, č. j. 3 T 133/2019-59, jakož i další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Rozsudek nabyl právní moci ve vztahu k vině a 
trestu dne 14. 7. 2020. Ve vztahu k výroku ke škodě nabyl právní moci dne 25. 
7. 2020.

2. 	Uvedených zločinů se obviněný podle zjištění soudu dopustil 
(zkráceně vyjádřeno) tím, že (citovány jen body 4. až 6. výroku):

… dne 2. 4. 2020 v 11,45 hodin v Ústí nad Labem, ul. XY č. XY, v prodejním 
centru provozovaném obchodní společností Kaufland Česká republika, v. o. s., 
Bělohorská č. 2423/203, Praha 6, IČ: 25110161, pod bundu uschoval 17 ks čokolád 
Merci v celkové hodnotě 2 038,30 Kč, a tyto následně ke škodě jmenované 
poškozené vynesl bez placení mimo pokladní prostor, a tohoto jednání se 
dopustil v době probíhající pandemie koronaviru, způsobujícího onemocnění 
COVID-19, tedy pandemie nemoci vážně ohrožující zdraví a život lidí, kdy na 
toto Vláda České republiky reagovala vyhlášením nouzového stavu, který byl 
konkrétně vyhlášen usnesením Vlády České republiky č. 194, ze dne 12. 3. 2020, 
na dobu od 14:00 hodin dne 12. 3. 2020 na dobu 30 dnů, kdy tento byl následně 
usnesením Vlády ČR č. 396 ze dne 9. 4. 2020 prodloužen do 30. 4. 2020,

dne 4. 4. 2020 v 19,10 hodin v Ústí nad Labem, ul. XY č. XY, v prodejním centru 
provozovaném obchodní společností Kaufland Česká republika, v. o. s., 
Bělohorská č. 2423/203, Praha 6, IČ: 25110161, pod bundu uschoval 14 ks čokolád 
Merci v celkové hodnotě 1 678,60 Kč, a tyto následně ke škodě jmenované 
poškozené vynesl bez placení mimo pokladní prostor, a tohoto jednání se 
dopustil v době probíhající pandemie koronaviru, způsobujícího onemocnění 
COVID-19, tedy pandemie nemoci vážně ohrožující zdraví a život lidí, kdy na 
toto Vláda České republiky reagovala vyhlášením nouzového stavu, který byl 
konkrétně vyhlášen usnesením Vlády České republiky č. 194, ze dne 12. 3. 2020, 
na dobu od 14:00 hodin dne 12. 3. 2020 na dobu 30 dnů, kdy tento byl následně 
usnesením Vlády ČR č. 396 ze dne 9. 4. 2020 prodloužen do 30. 4. 2020,

dne 17. 5. 2020 v 13,08 hodin v Ústí nad Labem, ul. XY č. XY v prodejním centru 
Albert-Hypermarket provozovaném obchodní společností Albert Česká republika, s. 
r. o., Radlická č. 520, Praha 5, IČ:44012373, pod bundu uschoval láhev 
alkoholického nápoje Fernet Original 0,7 litru v hodnotě 190 Kč a zboží 
následně ke škodě jmenované poškozené vynesl bez zaplacení mimo pokladní 
prostor, a tohoto jednání se dopustil v době probíhající pandemie koronaviru, 
způsobujícího onemocnění COVID-19, tedy pandemie nemoci vážně ohrožující zdraví 
a život lidí, kdy na toto Vláda České republiky reagovala vyhlášením nouzového 
stavu, který byl konkrétně vyhlášen usnesením Vlády České republiky č. 194, ze 
dne 12. 3. 2020, na dobu od 14:00 hodin dne 12. 3. 2020 na dobu 30 dnů, kdy 
tento byl následně usnesením Vlády ČR č. 396 ze dne 9. 4. 2020 prodloužen do 
30. 4. 2020,

přičemž jednání pod body 1. až 6. se dopustil přes skutečnost, že byl odsouzen 
rozsudkem Okresního soudu Ústí nad Labem č. j. 6 T 102/2018-54 ze dne 31. 7. 
2018, jenž nabyl právní moci téhož dne, pro spáchání přečinu krádeže podle § 
205 odst. 2 trestního zákoníku k trestu odnětí svobody v trvání osmi měsíců se 
zařazením do věznice s ostrahou, který vykonal dne 24. 1. 2019.

II. Stížnost pro porušení zákona a vyjádření k ní

3.	Proti citovanému rozsudku podal ministr spravedlnosti ve prospěch 
obviněného stížnost pro porušení zákona (dále též jen „stížnost“), jelikož 
podle něj byl napadeným rozsudkem porušen zákon v ustanovení § 205 odst. 4 
písm. b) tr. zákoníku v neprospěch obviněného. Stěžovatel poukázal na 
relevantní právní úpravu § 205 odst. 2 tr zákoníku a § 205 odst. 4 písm. b) tr. 
zákoníku a upozornil na rozhodnutí velkého senátu trestního kolegia Nejvyššího 
soudu ze dne 16. 3. 2021, sp. zn. 15 Tdo 110/2021, podle něhož platí, že „k 
tomu, aby mohly být ty případy krádeží, které jsou jinak pouhými přečiny (§ 205 
odst. 1, 2, 3 tr. zákoníku), posouzeny jako zločiny v důsledku naplnění 
některého ze zákonných znaků podle § 205 odst. 4 písm. b) tr. zákoníku a 
postiženy podstatně přísnějším trestem odnětí svobody (se sazbou od 2 do 8 
let), musí zde být určitá věcná souvislost spáchané krádeže s danou událostí 
vážně ohrožující život nebo zdraví lidí, veřejný pořádek nebo majetek“. Dále 
odkázal na shodný nález Ústavního soudu ze dne 20. 6. 2021, sp. zn. IV. ÚS 
767/21. Problematika kvalifikované skutkové podstaty podle § 205 odst. 4 písm. 
b) tr. zákoníku v uvedených rozhodnutích byla řešena tak, že musí být pro 
takovou právní kvalifikaci mj. dána tzv. věcná souvislost spáchané krádeže s 
událostí vážně ohrožující život nebo zdraví lidí, veřejný pořádek nebo majetek. 
Taková podmínka však v dané věci absentuje, jelikož obviněný se sice jednání 
dopustil v době výskytu koronaviru SARS CoV-2, avšak s ohledem na způsob a 
okolnosti spáchání trestné činnosti (odcizení potravin a lahve alkoholu) nelze 
dospět k závěru, že by pandemické situace jakkoli využil či zneužil, nebo že by 
mu existující omezení či opatření spáchání trestného činu umožnila nebo 
usnadnila, a trestná činnost ani nesměřovala vůči předmětům zasluhujícím z 
důvodu pandemické situace zvýšené ochrany. V případě napadeného rozsudku tak 
došlo k nesprávnému právnímu posouzení skutku, neboť naplnění znaku 
kvalifikované skutkové podstaty podle § 205 odst. 4 písm. b) tr. zákoníku bylo 
dovozeno pouze z časové souvislosti těchto činů s událostí vážně ohrožující 
život nebo zdraví lidí. Jednání obviněného tak měla být kvalifikována pouze 
jako přečiny krádeže podle § 205 odst. 2 tr. zákoníku. Z tohoto důvodu je i 
uložený trest zjevně excesivním. 

4. 	Ministr spravedlnosti proto za současného vyslovení souhlasu s 
konáním neveřejného zasedání závěrem navrhl, aby Nejvyšší soud 
·	podle § 268 odst. 2 tr. ř. vyslovil, že rozsudkem Okresního soudu v 
Ústí nad Labem ze dne 14. 7. 2020, č. j. 62 T 72/2020-144, byl porušen zákon v 
neprospěch obviněného D. G. v § 205 odst. 4 písm. b) tr. zákoníku;
·	podle § 269 odst. 2 tr. ř. zrušil rozsudek Okresního soudu v Ústí nad 
Labem ze dne 14. 7. 2020, č. j. 62 T 72/2020-144, v celém rozsahu, jakož i 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu;
·	podle § 270 odst. 1 tr. ř. přikázal Okresnímu soudu v Ústí nad Labem, 
aby věc v potřebném rozsahu znovu projednal a rozhodl, případně postupoval 
podle § 271 odst. 1 tr. ř. 

5.	Státní zástupce Nejvyššího státního zastupitelství ve svém vyjádření 
ke stížnosti pro porušení zákona ze dne 15. 1. 2025 uvedl, že se s touto 
stížností ztotožňuje a učinil návrh na rozhodnutí Nejvyššího soudu shodný se 
stěžovatelem. Zároveň vyjádřil souhlas s rozhodnutím v neveřejném zasedání.

6.	Obviněný si obhájce zvolil na plnou moc, avšak ke stížnosti pro 
porušení zákona se ke dni rozhodování Nejvyššího soudu nevyjádřil.

III.	 Důvodnost stížnosti pro porušení zákona

7. 	Nejvyšší soud přezkoumal podle § 267 odst. 3 tr. ř. zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl ve vytýkaném směru napadeným rozsudkem 
soudu skutečně v neprospěch obviněného porušen.

8. 	Přečinu krádeže podle § 205 odst. 1 písm. a) tr. zákoníku se 
dopustí, kdo si přisvojí cizí věc tím, že se jí zmocní, a způsobí tak na cizím 
majetku škodu nikoliv nepatrnou. Přečinu krádeže podle § 205 odst. 2 tr. 
zákoníku se dopustí, kdo si přisvojí cizí věc tím, že se jí zmocní a byl za 
takový čin v posledních třech letech odsouzen nebo potrestán. Spáchá-li takové 
činy za stavu ohrožení státu nebo za válečného stavu, za živelní pohromy nebo 
jiné události vážně ohrožující život nebo zdraví lidí, veřejný pořádek nebo 
majetek, dopustí se zločinu krádeže podle § 205 odst. 1 písm. a), odst. 2, 
odst. 4 písm. b) tr. zákoníku, resp. podle § 205 odst. 2, odst. 4 písm. b) tr. 
zákoníku. 

9. 	Ze skutkových zjištění popsaných ve výroku o vině rozsudku Okresního 
soudu v Ústí nad Labem ze dne 14. 7. 2020, č. j. 62 T 72/2020-144, Nejvyšší 
soud ve shodě s podanou stížností pro porušení zákona zjistil, že obviněný měl 
právní kvalifikaci zločinu krádeže podle § 205 odst. 1 písm. a), odst. 2, odst. 
4 písm. b) tr. zákoníku a podle § 205 odst. 2, odst. 4 písm. b) tr. zákoníku 
naplnit jednáním výše popsaným, kdy v prodejnách odcizoval potraviny a alkohol, 
přestože byl odsouzen pro typově stejné jednání rozsudkem Okresního soudu Ústí 
nad Labem ze dne 31. 7. 2018, č. j. 6 T 102/2018-54, a dále (jednáním popsaným 
pod body 4. a 5. a dále pod bodem 6.) přesto, že v té době probíhala pandemie 
koronaviru, způsobujícího onemocnění COVID-19, tedy pandemie nemoci vážně 
ohrožující zdraví a život lidí, na kterou Vláda České republiky reagovala 
vyhlášením nouzového stavu, konkrétně svým usnesením č. 194, ze dne 12. 3. 
2020, na dobu 30 dnů od 14:00 hodin dne 12. 3. 2020, a tento nouzový stav 
následně dalším usnesením č. 396 ze dne 9. 4. 2020 prodloužila do 30. 4. 2020.

10.	V rozsudku okresního soudu popsané skutky a jejich právní 
kvalifikace odpovídaly tehdy převládajícímu právnímu názoru, podle něhož 
veškeré trestné činy krádeže spáchané v době trvání nouzového stavu byly 
automaticky kvalifikovány též podle § 205 odst. 4 písm. b) tr. zákoníku s tím, 
že samotný výskyt epidemie koronaviru (kvůli kterému byl daný nouzový stav 
vyhlášen a byla přijímána řada regulačních a omezujících opatření) bez dalšího 
zakládal naplnění znaku „spáchání činu za jiné události vážně ohrožující život 
nebo zdraví lidí“. 

11.	Jak bylo zmíněno výše, Nejvyšší soud se formou rozsudku velkého 
senátu trestního kolegia Nejvyššího soudu ze dne 16. 3. 2021, sp. zn. 15 Tdo 
110/2021, publikovaného pod č. 19/2021 Sb. rozh. tr., závazně vyjádřil k 
interpretaci zákonného znaku kvalifikované skutkové podstaty trestného činu 
krádeže podle § 205 odst. 4 písm. b) tr. zákoníku. Ten sice může být naplněn 
spácháním krádeže v době výskytu koronaviru označovaného jako SARS CoV-2 a 
způsobujícího epidemii onemocnění covid-19 (neboť jej, vedle řady různých 
událostí, které vykazují odpovídající závažnost a jsou srovnatelné s ostatními 
okolnostmi výslovně vyjmenovanými v citovaném ustanovení, lze podřadit pod 
zákonný znak „jiné události vážně ohrožující život nebo zdraví lidí“), avšak 
jen za splnění dalších předpokladů. Další nezbytnou podmínkou, vedle časové a 
místní souvislosti, je věcná souvislost spáchané krádeže s danou událostí vážně 
ohrožující život nebo zdraví lidí, veřejný pořádek nebo majetek. Samotné 
vyhlášení nouzového stavu (čl. 5 a 6 ústavního zákona č. 110/1998 Sb., o 
bezpečnosti České republiky, ve znění ústavního zákona č. 300/2000 Sb.) a 
spáchání činu za tohoto stavu není znakem kvalifikované skutkové podstaty 
trestného činu krádeže podle § 205 odst. 4 písm. b) tr. zákoníku a má jen 
podpůrný význam. Nouzový stav totiž nelze považovat za „jinou událost vážně 
ohrožující život nebo zdraví lidí“, protože jednak není událostí, ale zejména 
neohrožuje život nebo zdraví lidí, neboť jeho vyhlášení směřuje naopak k tomu, 
aby bylo takové ohrožení eliminováno nebo aby se na ně odpovídajícím způsobem 
reagovalo právě v zájmu ochrany života a zdraví lidí. Ačkoli projednávané 
skutky byly (v bodech 4. až 6.) obviněným spáchány v období od 2. 4. do 17. 5. 
2020, tedy v době výskytu koronaviru označovaného jako SARS CoV-2 a 
způsobujícího epidemii onemocnění covid-19 a vyhlášeného nouzového stavu, nelze 
shledat, že se tato událost konkrétně projevila na spáchání trestného činu. 
Takový vztah bude dán zejména tehdy, usnadnila-li zmíněná událost (nebo omezení 
či jiná opatření přijatá v jejím důsledku) spáchání trestného činu pachateli či 
se jinak významněji projevila v jeho prospěch, anebo pokud se spáchaný čin 
týkal konkrétních předmětů, které mají zvláštní důležitost pro řešení dané 
události, a proto zasluhují zvýšenou ochranu i trestním právem (např. krádeže 
většího množství respirátorů, dezinfekčních prostředků, zdravotnických potřeb 
apod. v případě zvládání pandemie způsobené virovým onemocněním). Není nezbytné 
(ani technicky možné) vyjmenovat všechny alternativy, které věcně (nikoli jen 
formálně) odůvodňují naplnění shora uvedeného znaku kvalifikované skutkové 
podstaty trestného činu krádeže, neboť toto posouzení bude vždy souviset s 
konkrétními okolnostmi spáchaného činu (body 29., 34. rozsudku Nejvyššího 
soudu). K právnímu názoru vyslovenému v rozsudku Nejvyššího soudu se přiklonil 
také Ústavní soud nálezem ze dne 20. 7. 2021, sp. zn. IV. ÚS 767/21.

12.	Při aplikaci shora uvedených východisek na posuzovanou věc je nutno 
souhlasit se stěžovatelem, že naplnění znaku kvalifikované skutkové podstaty 
podle § 205 odst. 4 písm. b) tr. zákoníku bylo dovozeno z pouhé časové 
souvislosti činu s vyhlášeným nouzovým stavem. Okolnosti činu, předměty útoků a 
pohnutka jednání obviněného nesvědčí o tom, že by s nemocí covid-19 nebo 
opatřeními proti jejímu šíření měly jakkoliv souviset. Ani ze způsobu a 
okolností spáchané trestné činnosti nelze dovodit, že by obviněný pandemické 
situace jakkoli využil či zneužil ke spáchání trestného činu nebo že by mu 
existující omezení či opatření spáchání trestného činu nějakým způsobem 
umožnila nebo usnadnila; stejně tak trestná činnost nesměřovala proti 
předmětům, které by z důvodu pandemické situace zasluhovaly zvýšenou ochranu. 
Závěr stěžovatele o nedůvodnosti aplikace kvalifikované skutkové podstaty a 
užitého znaku spáchání činu za jiné události vážně ohrožující život nebo zdraví 
lidí, je proto opodstatněný a stížností napadené rozhodnutí nemůže obstát. 

IV. Způsob rozhodnutí

13. 	Nejvyšší soud tedy shledal, že ministrem spravedlnosti podaná 
stížnost pro porušení zákona je důvodná, a s ohledem na shora uvedené podle § 
268 odst. 2 tr. ř. vyslovil, že pravomocným rozsudkem Okresního soudu v Ústí 
nad Labem ze dne 14. 7. 2020, č. j. 62 T 72/2020-144, v části výroku o vině, 
byl porušen zákon v ustanovení § 205 odst. 4 písm. b) tr. zákoníku v neprospěch 
obviněného D. G. Podle § 269 odst. 2 tr. ř. proto uvedený rozsudek v části 
týkající se výroku o vině a v souvisejících výrocích o trestu a o náhradě škody 
(tedy v celém rozsahu) zrušil. Zrušil také všechna další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu. V souladu s ustanovením § 270 odst. 1 tr. ř. Nejvyšší soud 
přikázal Okresnímu soudu v Ústí nad Labem, o jehož rozhodnutí jde, aby věc v 
potřebném rozsahu znovu projednal a rozhodl. Podle § 270 odst. 4 tr. ř. je 
uvedený soud vázán právním názorem, který ve věci Nejvyšší soud vyslovil. 

14. 	O podané stížnosti rozhodl Nejvyšší soud za splnění podmínek § 274 
odst. 3 písm. a) tr. ř. v neveřejném zasedání. 


Poučení:   	Proti tomuto rozhodnutí není opravný prostředek přípustný.


V Brně dne 18. 2. 2025


	JUDr. Ivo Kouřil
	předseda senátu


