Soud: Nejvyšší soud

Spisová značka: 4 Tz 55/2003

Datum rozhodnutí: 14.05.2003

Typ rozhodnutí: Rozsudek




4 Tz 55/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 14. května 
2003 v senátě složeném z předsedkyně JUDr. Danuše Novotné a soudců JUDr. Juraje 
Malika     a  JUDr. Jiřího Šoukala stížnost pro porušení zákona, kterou podal 
ministr spravedlnosti České republiky ve prospěch obviněného M.  S.,  proti 
usnesení Městského soudu v Praze ze dne 1. 7. 1999,  sp. zn. 2 T 2/97, a podle 
§ 268 odst. 2, a § 270 odst. 2 tr. ř. rozhodl   t a k t o :

Pravomocným usnesením vyšší soudní úřednice Městského soudu v Praze ze 
dne          1. 7. 1999, sp. zn. 2 T 2/97, ve výroku ad I.,  b y l   p o r u š 
e n   z á k o n   v ustanovení § 38 odst. 1 tr. zák. v neprospěch obviněného M. 
S.

Městskému soudu v Praze  se   p ř i k a z u j e , aby neúplný výrok ad I. 
napadeného usnesení doplnil.     

O d ů v o d n ě n í :

Vyšší soudní úřednice Městského soudu v Praze vydala dne 1. 7. 1999 usnesení 
sp. zn. 2 T 2/97, jímž v trestní věci obviněného M. S. rozhodla tak, že podle 
výroku ad I. byla podle § 38 odst. 1, § 22 odst. 1 tr. zák. a § 334 odst. 1 tr. 
ř. započtena do trestu odnětí svobody, který mu byl uložen rozsudkem Městského 
soudu v Praze ze dne 3. 6. 1998, sp. zn. 2 T 2/97 ve spojení s rozhodnutím 
Vrchního soudu v Praze ze dne 3. 2. 1999, sp. zn. 5 To 120/98, vazba od 22. 10. 
1992 do 16. 9. 1993 z rozsudku Obvodního soudu pro Prahu 8 ze dne 22. 9. 1995, 
sp. zn. 1 T 6/95 ve spojení s rozhodnutím Městského soudu v Praze ze dne 13. 
12. 1995, sp. zn. 7 To 447/95, k němuž byl ukládán souhrnný trest. Výroky ad 
II. a III. byla obviněnému stanovena povinnost podle § 152 odst. 1 písm. a) tr. 
ř.  zaplatit státu náklady spojené s výkonem této vazby a podle § 152 odst. 1 
písm. c) tr. ř. povinnost nahradit státem zálohované náklady trestního řízení, 
stanovené paušální částkou 5 800 Kč.

Toto usnesení nabylo právní moci dne 17. 8. 1999.

Proti citovanému usnesení podal ministr spravedlnosti České republiky stížnost 
pro porušení zákona ve prospěch obviněného M. S. Namítá v ní, že zákon byl 
porušen ve výroku ad I. v ustanovení § 38 odst. 1 tr. zák. v neprospěch 
obviněného.

Ministr spravedlnosti v mimořádném opravném prostředku poukázal na skutečnost, 
že v souvislosti s uložením souhrnného trestu dle § 35 odst. 2 tr. zák. došlo 
posléze k zápočtu vazby, v níž se obviněný nacházel v trestní věci Obvodního 
soudu pro Prahu 8, sp. zn. 1 T 6/95, avšak pouze období od  22. 10. 1992 do 16. 
9. 1993, přičemž v důsledku opomenutí nebylo započteno zadržení obviněného v 
téže trestní věci, které proběhlo od 6. 8. do 7. 8. 1992. Osobní svoboda 
obviněného M. S. zadržením a vazbou tak byla omezena ve větším rozsahu, než  
jak vyplývá ze zápočtu ad I. v napadeném usnesení.

Ministr spravedlnosti poté navrhl, aby Nejvyšší soud podle § 268 odst. 2 tr. ř. 
vyslovil, že výrokem I. napadeného usnesení byl porušen zákon v namítaném 
rozsahu, a dále aby postupoval podle § 270 odst. 2 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části  rozhodnutí 
předcházející, a shledal, že zákon byl porušen.

Ustanovení § 38 odst. 1 tr. zák. stanoví povinnost, aby v případě vedlo-li se 
proti pachateli trestní řízení ve vazbě a dojde v tomto řízení k jeho 
odsouzení, započítá se mu doba strávená ve vazbě do uloženého trestu, popřípadě 
do trestu úhrnného nebo souhrnného, pokud je vzhledem k druhu uloženého trestu 
započítání možné.

Nejvyšší soud konstatuje, že napadeným rozhodnutím ve výroku ad I. nebylo 
citované zákonné ustanovení důsledně respektováno.

Rozsudkem Vrchního soudu v Praze ze dne 3. 2. 1999, sp. zn. 5 To 120/98, 
jakožto soudu odvolacího ve věci Městského soudu v Praze ze dne 3. 6. 1998, sp. 
zn. 2 T 2/97, byl obviněný M. S. uznán vinným trestným činem krádeže podle § 
247 odst. 1 písm. b), odst. 2 tr. zák. dílem dokonaným a dílem nedokonaným 
podle § 8 odst. 1 a § 247 odst. 1 písm. b), odst. 2 tr. zák., trestným činem 
krádeže podle § 247 odst. 1 písm. b), odst. 3 písm. b) tr. zák. a trestným 
činem porušování domovní svobody podle § 238 odst. 1, odst. 3 tr. zák., za což 
mu byl  uložen souhrnný trest odnětí svobody v trvání pěti roků, pro jehož 
výkon byl podle § 39a odst. 3 tr. zák. zařazen do věznice s dozorem. Současně 
byl zrušen výrok o trestu z rozsudku Obvodního soudu pro Prahu 8  ze dne 22. 9. 
1995, sp. zn. 1 T 6/95, ve spojení s usnesením Městského soudu v Praze ze dne 
13. 12. 1995, sp. zn. 7 To 447/95, jakož i všechna další rozhodnutí, na tento  
výrok obsahově navazující, pokud vzhledem ke změně, k níž došlo zrušením, 
pozbyla podkladu.

V trestní věci vedené u Obvodního soudu pro Prahu 8, sp. zn. 1 T 6/98, došlo 
již v průběhu přípravného řízení ke spojení trestní věci obviněného M. S. 
vedené u Obvodního úřadu vyšetřování P. ČVS-OVV 1469/92 s trestní věcí proti 
témuž obviněnému, vedenou u téhož úřadu vyšetřování pod sp. zn. ČVS-OVV 
1467/92. V souvislosti s trestním řízením ve věci původně vedené pod sp. zn. 
ČVS-OVV 1469/92 byl obviněný M. S. zadržen podle § 76 odst. 2 tr. ř., jak je 
zřejmé z protokolu o zadržení podezřelé osoby ze dne 6. 8. 1992, ve 23.00 hod. 
Toto zadržení trvalo až do dne 7. 8. 1992 a jak vyplývá ze záznamu pořízeného 
vyšetřovatelem kpt. Č. z Obvodního úřadu vyšetřování v P., obviněný po 
výslechu, který byl ukončen ve 13.30 hod., z objektu tohoto úřadu utekl.

Ve stadiu řízení před soudem v této trestní věci docházelo k dalšímu spojování 
věcí týkajících se většího počtu spoluobviněných a posléze jejich opětnému 
vylučování k samostatnému projednání a rozhodnutí, takže lze připustit, že 
nastala poněkud nepřehledná situace, nicméně vyšší soudní úřednice mohla 
okolnost, že obviněný M. S. byl dne  6. 8. 1992 při spáchání trestného činu 
zadržen, zjistit z usnesení Obvodního soudu pro Prahu 8 o zápočtu vazby ze dne 
27. 3. 1996, sp. zn. 1 T 6/95.

V současné době nelze zapůjčit trestní spis Obvodního soudu pro Prahu 8 sp. zn. 
1 T 45/94, který se v důsledku spojení věcí stal součástí trestního spisu téhož 
soudu sp. zn. 1 T 6/95, v němž je originál protokolu o zadržení obviněného M. 
S. ve dnech  6. –  7. 8. 1992 založen,  v důsledku zaplavení Centrální spisovny 
Městského soudu v Praze při povodních roku 2002. Podstatné okolnosti však 
zjistil Nejvyšší soud z dozorového spisu Obvodního státního zastupitelství pro 
Prahu 8, sp. zn. 1 Pv 98/92, obsahující stejnopisy protokolů o zadržení 
obviněného, usnesení o vzetí do vazby, usnesení o spojení a vyloučení věci, na 
která se Nejvyšší soud výše odvolává.

Vzhledem k tomu, že v souvislosti s trestním řízením v předchozí trestní věci 
vedené u Obvodního soudu pro Prahu 8, sp. zn. 1 T 6/95, byla kromě vazby 
omezena osobní svoboda obviněného též podle § 76 odst. 2 tr. ř. v době od 6. do 
7. 8. 1992, a takovéto  omezení osobní svobody v téže trestní věci je nutno též 
považovat za vazbu, je třeba i tuto dobu započíst do uloženého souhrnného 
trestu, když nadto vzhledem k druhu Městským soudem v Praze uloženého trestu je 
takovéto započtení možné.

Z uvedených důvodů poté Nejvyšší soud vyslovil podle § 268 odst. 2 tr. ř., že  
usnesením vyšší soudní úřednice Městského soudu v Praze ze dne 1. 7. 1999, sp. 
zn. 2 T 2/97, ve výroku ad I. byl porušen zákon v ustanovení § 38 odst. 1 tr. 
zák. v neprospěch obviněného M. S. Poté Nejvyšší soud přikázal podle § 270 
odst. 2 tr. ř. Městskému soudu  v Praze, aniž napadené rozhodnutí zrušil, aby 
neúplný výrok v usnesení doplnil v intencích rozsudku Nejvyššího soudu.

Pro úplnost je nutno připomenout ustanovení § 270 odst. 4 tr. ř., podle něhož 
je orgán, jemuž věc byla přikázána, vázán právním názorem, který ve věci 
vyslovil Nejvyšší soud, a je povinen provést procesní úkony, jejichž provedení 
Nejvyšší soud nařídil. 

P o u č e n í : Proti tomuto rozhodnutí není opravný prostředek přípustný.

V Brně dne 14. května 2003 

                                                                                
 Předsedkyně senátu:

JUDr. Danuše   N o v o t n á   

	
