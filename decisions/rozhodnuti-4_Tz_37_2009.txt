Soud: Nejvyšší soud

Spisová značka: 4 Tz 37/2009

Datum rozhodnutí: 09.06.2009

Typ rozhodnutí: ROZSUDEK




4 Tz 37/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 9. 
června 2009 v senátě složeném z předsedy JUDr. J. P. a soudců JUDr. D. N.  a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného  P. D., proti pravomocnému rozsudku 
Krajského soudu v Ostravě, pobočka v Olomouci, ze dne 14. 1. 2008, sp. zn. 55 
To 501/2007, a podle  § 268 odst. 2, § 269 odst. 2 a § 270 odst. 1 tr. ř. 
rozhodl   t a k t o :

Pravomocným rozsudkem Krajského soudu v Ostravě, pobočka v Olomouci, ze dne 14. 
1. 2008, sp. zn. 55 To 501/2007 a v řízení předcházejícím b y l   p o r u š e 
n   z á k o n  v ustanoveních § 2 odst. 5, 6, § 259 odst. 3 tr. ř. a § 35 odst. 
2 tr. zák. v neprospěch obviněného P. D. 

Napadený rozsudek s e  z r u š u j e  ve výroku o trestu ohledně obviněného P. 
D. 

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Krajskému soudu v Ostravě, pobočka v Olomouci, s e  p ř i k a z u j e, aby věc 
v potřebném rozsahu znovu projednal a rozhodl.

Odůvodnění:

Rozsudkem Okresního soudu v Šumperku ze dne 9. 10. 2007, sp. zn. 3 T 108/2007, 
byli obviněný P. D. a obviněný J. Š. uznáni vinnými ze spáchání trestného činu 
krádeže podle § 247 odst. 1 písm. b), odst. 2 tr. zák. spáchaného ve 
spolupachatelství podle  § 9 odst. 2 tr. zák., za což byl odsouzen obviněný P. 
D. podle § 247 odst. 2, § 45 odst. 1, 2 a § 45a odst. 1 tr. zák. k trestu 
obecně prospěšných prací ve výměře 350 hodin a obviněný J. Š. podle § 247 odst. 
2, § 45 odst. 1, 2 a § 45a odst. 1 tr. zák. k trestu obecně prospěšných prací 
ve výměře 200 hodin. 

Následně byl obviněný P. D. rozsudkem Okresního soudu v Šumperku ze dne 11. 10. 
2007, sp. zn. 3 T 129/2007, uznán vinným ze spáchání trestného činu nedovolené 
výroby a držení omamných a psychotropních látek a jedů podle § 187 odst. 1 tr. 
zák.  a odsouzen podle § 187 odst. 1 za použití § 35 odst. 2 tr. zák. k 
souhrnnému trestu odnětí svobody v trvání 2 roků. Podle § 58 odst. 1 a § 59 
odst. 1 tr. zák. mu byl výkon uloženého trestu podmíněně odložen na zkušební 
dobu v trvání 5 roků. Podle § 35 odst. 2 tr. zák. byl současně zrušen výrok o 
trestu z rozsudku Okresního soudu v Šumperku ze dne 9. 10. 2007,  sp. zn. 3 T 
108/2007, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Rozsudek 
Okresního soudu v Šumperku ze dne 11. 10. 2007, sp. zn. 3 T 129/2007, nabyl 
právní moci dne 11. 10. 2007.    

Proti rozsudku Okresního soudu v Šumperku ze dne 9. 10. 2007, sp. zn. 3 T 
108/2007, podal obviněný J. Š. odvolání a z podnětu podaného odvolání nově 
rozhodl Krajský soudu v Ostravě, pobočka v Olomouci, rozsudkem ze dne 14. 1. 
2008, sp. zn.  55 To 501/2007, tak, že odvoláním napadený rozsudek ohledně obou 
obviněných v celém rozsahu zrušil a za splnění podmínek uvedených v § 259 odst. 
3 tr. ř. byli oba obvinění nově uznáni vinnými ze spáchání trestného činu 
krádeže podle § 247 odst. 1, 2 tr. zák. spáchaného ve spolupachatelství podle § 
9 odst. 2 tr. ř., za což byl uložen obviněnému P. D. podle § 247 odst. 2, § 45 
odst. 1, 2 a § 45a odst. 1 tr. zák. trest obecně prospěšných prací ve výměře 
330 hodin a obviněnému J. Š. podle § 247 odst. 2, § 45 odst. 1, 2 a § 45a odst. 
1 tr. zák. trest obecně prospěšných prací ve výměře 180 hodin.           

	 

Proti pravomocnému rozsudku Krajského soudu v Ostravě, pobočka v Olomouci, ze 
dne 14. 1. 2008, sp. zn. 55 To 501/2007, podal ministr spravedlnosti České 
republiky stížnost pro porušení zákona ve prospěch obviněného P. D. Vytkl v ní, 
že zákon byl porušen v ustanoveních § 2 odst. 5, odst. 6, § 259 odst. 3, § 261 
tr. ř. a § 35 odst. 2 tr. zák. 

V odůvodnění stížnosti pro porušení zákona ministr spravedlnosti namítl, že 
postupem Krajského soudu v Ostravě, pobočka v Olomouci, jako soudu odvolacího 
byl porušen zákon v neprospěch obviněného P. D., neboť v současné době existují 
ohledně jednoho skutku obviněného P. D. dva pravomocné výroky o trestu, jeden k 
souhrnnému trestu odnětí svobody ve věci vedené u Okresního soudu v Šumperku 
pod sp. zn. 3 T 129/2007 a druhý k trestu obecně prospěšných prací ve věci 
vedené u Okresního soudu v Šumperku pod sp. zn. 3 T 108/2007, čímž odvolací 
soud porušil i zásadu ne bis in idem. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že rozsudkem 
Krajského soudu v Ostravě, pobočka v Olomouci, ze dne 14. 1. 2008, sp. zn. 55 
To 501/2007 a v řízení předcházejícím byl porušen zákon v neprospěch obviněného 
P. D. ve vytýkaném směru, aby podle § 269 odst. 2 tr. ř. napadený rozsudek 
ohledně obviněného P. D. ve výroku o trestu zrušil a dále postupoval podle § 
270 odst. 1 tr. ř., případně § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že Krajský soud v Ostravě, pobočka v Olomouci, při veřejném zasedání 
konaném dne 14. 1. 2008 přečetl v rámci zprávy o stavu věci rozsudek Okresního 
soudu v Šumperku ze dne 9. 10. 2007, sp. zn. 3 T 108/2007 (č.l. 95 – 99 spisu) 
a poté podstatný obsah spisu vedeného u Okresního soudu v Šumperku pod sp. zn. 
3 T 108/2007. Nepřihlédl však ke skutečnosti, že na č.l. 104 spisu je založen 
pravomocný rozsudek Okresního soudu v Šumperku ze dne 11. 10. 2007, sp. zn. 3 T 
129/2007, v právní moci dne 11. 10. 2007, kterým byl obviněný P. D. uznán 
vinným trestným činem nedovolené výroby a držení omamných  a psychotropních 
látek a jedů podle § 187 odst. 1 tr. zák. a odsouzen podle § 187 odst. 1 za 
použití § 35 odst. 2 tr. zák. k souhrnnému trestu odnětí svobody v trvání 2 
roků. Podle § 58 odst. 1 a § 59 odst. 1 tr. zák. mu byl výkon uloženého trestu 
podmíněně odložen na zkušební dobu v trvání 5 roků a podle § 35 odst. 2 tr. 
zák. byl současně zrušen výrok o trestu z výše uvedeného rozsudku Okresního 
soudu v Šumperku ze dne 9. 10. 2007, sp. zn. 3 T 108/2007, jakož i všechna 
další rozhodnutí na tento výrok obsahově navazující, pokud vzhledem ke změně, k 
níž došlo zrušením, pozbyla podkladu. 

Podle ustanovení § 259 odst. 3, věty první, tr. ř. může odvolací soud 
rozhodnout sám ve věci rozsudkem, jen je-li možno nové rozhodnutí učinit na 
podkladě skutkového stavu, který byl v napadeném rozsudku správně zjištěn a 
popřípadě na základě důkazů provedených před odvolacím soudem doplněn nebo 
změněn. 

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1 ustanovení § 35 tr. zák., když odsuzuje pachatele za 
trestný čin, který spáchal dříve, než byl soudem prvního stupně vyhlášen 
odsuzující rozsudek za jiný jeho trestný čin. Spolu s uložením souhrnného 
trestu soud zruší výrok o trestu uloženém pachateli rozsudkem dřívějším, jakož 
i všechna další rozhodnutí na tento výrok obsahově navazující, pokud vzhledem 
ke změně, k níž došlo zrušením, pozbyla podkladu. Souhrnný trest nesmí být 
mírnější než trest uložený rozsudkem dřívějším. V rámci souhrnného trestu musí 
soud vyslovit trest ztráty čestných titulů a vyznamenání, ztráty vojenské 
hodnosti, propadnutí majetku nebo propadnutí věci nebo jiné majetkové hodnoty, 
jestliže takový trest byl vysloven již rozsudkem dřívějším.

V návaznosti na výše uvedené skutečnosti je třeba přisvědčit názoru ministra 
spravedlnosti obsaženému ve stížnosti pro porušení zákona, že Krajský soud v 
Ostravě, pobočka v Olomouci, jako soud odvolací nerespektoval výše 
specifikovaná zákonná ustanovení, neboť v daném odvolacím řízení neprovedl 
důkaz trestním spisem vedeným u Okresního soudu v Šumperku pod sp. zn. 3 T 
129/2007. Rozsudkem Okresního soudu v Šumperku ze dne 11. 10. 2007, sp. zn. 3 T 
129/2007 (č. l. 104 – 105 spisu), byl pravomocně zrušen výrok o trestu 
obviněného P. D. z rozsudku Okresního soudu v Šumperku ze dne 9. 10. 2007, sp. 
zn. 3 T 108/2007. I přes uvedenou skutečnost však Krajský soud v Ostravě, 
pobočka v Olomouci, po zrušení rozsudku Okresního soudu v Šumperku ze dne  9. 
10. 2007, sp. zn. 3 T 108/2007, z podnětu dovolání spoluobviněného J. Š. uložil 
obviněnému P. D. trest obecně prospěšných prací ve výměře 330 hodin. 

Krajský soud v Ostravě, pobočka v Olomouci, tak svým rozhodnutím zcela pominul 
výše citované zákonné zásady pro ukládání souhrnného trestu, neboť obviněný se 
veškerého mu vytýkaného jednání dopustil před datem 9. 10. 2007, kdy byl 
vyhlášen první odsuzující rozsudek (trestného činu krádeže se dopustil dne 27. 
3. 2007 a trestného činu nedovolené výroby a držení omamných a psychotropních 
látek a jedů se dopustil od července do konce roku 2006).   

Z uvedeného vyplývá, že Krajský soud v Ostravě, pobočka v Olomouci, rozsudkem 
ze dne 14. 1. 2008, sp. zn. 55 To 501/2007, porušil zákon v ustanoveních  § 259 
odst. 3 tr. ř. a 35 odst. 2 tr. zák. ve výroku o trestu ohledně obviněného P. 
D. v jeho neprospěch. 

Z obsahu trestního spisu vedeného u Okresního soudu v Šumperku pod sp. zn. 3 T 
108/2007 vyplývá, že Krajský soud v Ostravě, pobočka v Olomouci, v odvolacím 
řízení v této trestní věci neshromáždil všechny podklady potřebné pro 
rozhodnutí ve věci, zejména další trestní spis Okresního soudu v Šumperku 
týkající se jiné trestné činnosti obviněného P. D. Krajský soudu v Ostravě, 
pobočka v Olomouci, měl zjistit, že se proti obviněnému vedlo u Okresního soudu 
v Šumperku další trestní řízení, a učinit potřebné kroky ke zjištění, v jakém 
stadiu se věc nachází a zda již ve věci bylo vydáno rozhodnutí. Krajský soud v 
Ostravě, pobočka v Olomouci, tedy nezjistil skutkový stav věci v rozsahu, který 
byl nezbytný pro jeho rozhodnutí, důkazy chybně zhodnotil, v důsledku čehož byl 
napadeným rozsudkem porušen zákon i v ustanovení § 2 odst. 5, odst. 6 tr. ř. v 
neprospěch obviněného P. D.  

Ministr spravedlnosti ve stížnosti pro porušení zákona správně uvedl, že 
vzhledem k tomu, že ohledně příslušného skutku obviněného P. D. v současné době 
existují dva pravomocné výroky o trestu (jeden k souhrnnému trestu odnětí 
svobody ve věci vedené  u Okresního soudu v Šumperku pod sp. zn. 3 T 129/2007 a 
druhý k trestu obecně prospěšných prací ve věci vedené u Okresního soudu v 
Šumperku pod sp. zn. 3 T 108/2007), došlo napadeným rozhodnutím odvolacího 
soudu rovněž k porušení zásady ne bis in idem. 

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu České republiky je třeba uložení  dalšího trestu 
za skutek, za který byl již obviněný pravomocně odsouzen, zásadně považovat za 
uložení druhu trestu, který je jednak ve zřejmém nepoměru ke stupni 
nebezpečnosti činu pro společnost a jednak v zřejmém rozporu s jeho účelem ve 
smyslu § 266 odst. 2 tr. ř. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným rozsudkem Krajského soudu v Ostravě, pobočka v Olomouci, ze dne 14. 
1. 2008, sp. zn. 55 To 501/2007 a v řízení předcházejícím byl porušen zákon v 
ustanoveních § 2 odst. 5, 6, § 259 odst. 3 tr. ř. a § 35 odst. 2 tr. zák. v 
neprospěch obviněného P. D. S ohledem na skutečnost, že v napadeném rozsudku je 
nezákonný pouze výrok o trestu ohledně obviněného P. D. a tento výrok lze 
oddělit od ostatních výroků, Nejvyšší soud České republiky zrušil podle § 269 
odst. 2 tr. ř. v napadeném rozsudku pouze výrok o trestu ohledně obviněného P. 
D. a dále zrušil všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Krajskému soudu v Ostravě, pobočka v 
Olomouci, aby věc v potřebném rozsahu znovu projednal a rozhodl, přičemž aby 
při rozhodování o trestu obviněného P. D. respektoval všechna zákonná 
ustanovení pro ukládání trestu, včetně ustanovení § 35 odst. 2 tr. zák. 
Nejvyšší soud České republiky v této souvislosti zdůrazňuje, že v novém řízení 
nemůže dojít ke změně rozhodnutí v neprospěch obviněného P. D., a tedy ani k 
uložení přísnějšího trestu, neboť Nejvyšší soud vyslovil, že zákon byl porušen 
v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 9. června 2009

Předseda senátu:

JUDr. J. P.

	

	
