Soud: Nejvyšší soud

Spisová značka: 4 Tz 15/2003

Datum rozhodnutí: 19.03.2003

Typ rozhodnutí: Rozsudek




4 Tz 15/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 19. 
března 2003 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného J. Z., proti rozsudku Okresního 
soudu Plzeň-město ze dne 6. 2. 2002, čj. 3 T 65/2000-193, 

a rozhodl podle § 268 odst. 2 a § 270 odst. 2 tr. ř., takto:

Pravomocným rozsudkem Okresního soudu Plzeň-město ze dne 6. 2. 2002, čj. 3 T 
65/2000-193, pokud jím nebyl zrušen výrok o trestu uloženém obviněnému 
rozsudkem Krajského soudu v Plzni ze dne 17. října 2001, čj. 6 To 444/2001-165, 
a neobsahuje výrok o zrušení všech dalších rozhodnutí na tento výrok obsahově 
navazujících, pokud vzhledem ke změně, k níž došlo zrušením, pozbyla podkladu, 
ani odkaz na pravomocný výrok o vině trestným činem krádeže podle § 247 odst. 
1, odst. 2 tr. zák. obsažený v rozsudku Okresního soudu Plzeň – město ze dne 
13. 3. 2001, čj. 3 T 65/2000-123, ve spojení s rozsudkem Krajského soudu v 
Plzni ze dne 17. října 2001, čj. 6 To 444/2001-165, byl v ustanovení § 35 odst. 
1, odst. 2 tr. zák., porušen zákon v neprospěch obviněného J. Z.

Okresnímu soudu Plzeň-město se přikazuje, aby o chybějících výrocích rozhodl.  

O d ů v o d n ě n í :

Rozsudkem Okresního soudu Plzeň-město ze dne 13. 3. 2001, čj. 3 T 65/2000-123, 
byl obviněný J. Z. uznán vinným trestnými činy omezování osobní svobody podle § 
231 odst. 1 tr. zák. a krádeže podle § 247 odst. 1, odst. 2 tr. zák. na tom 
skutkovém základě, že dne 16. 9. 2000 v době kolem 2.30 hod. v P., u domu 
přepadl M. Č.,  kterou chytil zezadu za vlasy a za pas a tahal ji k zemi, 
zakrýval ji rukou ústa a fyzicky ji bránil vstoupit do domu, kde přechodně 
bydlí, když v dalším jednání mu svým příchodem zabránil přítel M. Č.  Mgr. D. 
N., (skutek ad 1.) a že dne 24. 6. 2000 v přesně nezjištěné době v P.,  v bytě 
při návštěvě V. K., odcizil ke škodě J. K.,  dámský prsten v hodnotě 4.500,- 
Kč, dámský prsten v hodnotě 1.425,- Kč, dámský prsten v hodnotě 1.710,- Kč, 
dámský prsten v hodnotě 1.325,- Kč, dámský prsten v hodnotě 1.040,- Kč a 
řetízek v hodnotě 3.600,- Kč, vše v celkové hodnotě 13.510,- Kč, kteréžto věci 
později prodal neznámé osobě a takto získané peníze použil pro svoji potřebu 
(skutek ad 2.). Za to byl odsouzen podle § 247 odst. 2 tr. zák. za použití § 35 
odst. 1 tr. zák. k úhrnnému trestu 18 měsíců odnětí svobody, jehož výkon byl 
podle § 60a odst. 1, odst. 2 tr. zák. za použití § 58 odst. 1 tr. zák., za 
současného stanovení dohledu, podmíněně odložen na zkušební dobu 3 let. Podle § 
60a odst. 3 tr. zák. bylo vedle toho obviněnému uloženo, aby ve zkušební době 
podmíněného odsouzení podle svých sil nahradil škodu, kterou trestným činem 
způsobil. Podle § 228 odst. 1 tr. ř. byl obviněný zavázán nahradit J. K. 
způsobenou škodu ve výši 13.510,- Kč, když se zbytkem jejího nároku ji soud 
podle 229 odst. 2 tr. ř. odkázal na řízení ve věcech občanskoprávních. 

Uvedený rozsudek však nenabyl právní moci v důsledku odvolání státního 
zástupce. Krajský soud v Plzni rozsudkem ze dne 17. října 2001, čj. 6 To 
444/2001-165, z podnětu tohoto odvolání napadený rozsudek zrušil ve výroku pod 
bodem 1) a ve výroku o trestu. Poté 1. podle § 259 odst. 3 tr. ř. znovu rozhodl 
tak, že obviněného J. Z., při nedotčeném výroku o vině trestným činem krádeže 
podle § 247 odst. 1, odst. 2 tr. zák. odsoudil podle § 247 odst. 2 tr. zák. k 
trestu 10 měsíců odnětí svobody, jehož výkon podle § 58 odst. 1 písm. a) a § 59 
odst. 1 tr. zák. podmíněně odložil na zkušební dobu 2 let. 

2. Ohledně skutku pod bodem 1) výroku o vině napadeného rozsudku věc podle § 
259 odst. 1 tr. ř. vrátil soudu I. stupně, aby ji v potřebném rozsahu znovu 
projednal a rozhodl.

Na základě tohoto rozhodnutí ad 2. Okresní soud Plzeň-město projednal v 
potřebném rozsahu věc znovu v hlavním líčení a rozsudkem ze dne 6. 2. 2002, čj. 
3 T 65/2000-193, uznal obviněného J. Z. vinným trestným činem omezování osobní 
svobody podle § 231 odst. 1 tr. zák., spočívajícího v tom, že dne 16. 9. 2000 v 
době kolem 2.30 hod. v P., u domu přepadl M. Č.,  kterou chytil zezadu za vlasy 
a za pas a tahal ji k zemi, zakrýval ji rukou ústa a fyzicky ji tak bránil v 
samostatném pohybu a snažil se ji vtlačit do domu, kde poškozená  bydlí, 
zabránit ji, aby za pomoci zvonků přivolala pomoc, když v dalším jednání mu 
svým příchodem zabránil přítel M. Č.   Mgr. D. N. Za to jej pak podle § 247 
odst. 2 tr. zák. za použití § 35 odst. 2 tr. zák. odsoudil k souhrnnému trestu 
18 měsíců odnětí svobody, jehož výkon byl podle § 60a odst. 1, odst. 2 tr. zák. 
za použití § 58 odst. 1 tr. zák. a za současného stanovení dohledu, podmíněně 
odložen na zkušební dobu tři a půl roku. Tento rozsudek nabyl právní moci dnem 
28. 8. 2002.   

Proti posledně uvedenému pravomocnému rozsudku Okresního soudu Plzeň – město 
podal ministr spravedlnosti ve prospěch obviněného J. Z. stížnost pro porušení 
zákona. S odkazem na ustanovení § 35 odst. 2 tr. zák. napadenému rozsudku 
vytýká, že při ukládání souhrnného trestu nezrušil výrok o trestu z rozsudku 
Krajského soudu v Plzni ze dne 17. 10. 2001, sp. zn. 6 To 444/2001, ve vztahu k 
němuž souhrnný trest ukládal. Byl tím v uvedeném ustanovení porušen zákon v 
neprospěch obviněného, neboť zůstal v platnosti výrok o trestu z citovaného 
rozsudku krajského soudu vedle nově uloženého souhrnného trestu. Navrhl, aby 
Nejvyšší soud vyslovil, že rozsudkem  Okresního soudu Plzeň – město ze dne 6. 
2. 2002, sp. zn. 3 T 65/2000, byl porušen zákon v neprospěch obviněného J. Z. v 
ustanovení § 35 odst. 2 tr. zák., aby napadený rozsudek podle § 269 odst. 2 tr. 
ř. zrušil ve výroku o trestu a dále postupoval podle § 270 odst. 1, popř. podle 
§ 271 odst. 1 tr. ř.   

	

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl ve vytýkaném směru porušen v neprospěch 
obviněného J. Z. 

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody, nemůže být  úhrnným trestem  jiný z trestů uvedených v § 
27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Uvedenými ustanoveními zákona se Okresní soud Plzeň- město při vydání 
napadeného rozsudku neřídil. V důsledku jeho pochybení, spočívajícího v tom, že 
podle § 35 odst. 2, věty  druhé, tr. zák. nezrušil výrok o trestu  z rozsudku 
Krajského soudu v Plzni ze dne 17. října 2001, čj. 6 To 444/2001-165, ve vztahu 
k němuž souhrnný trest ukládal a současně nezrušil  i všechna  další  
rozhodnutí  na  tento  výrok obsahově  navazující,  pokud  vzhledem ke  změně, 
k níž  došlo zrušením, pozbyla podkladu, výrazně poškodil obviněného J. Z., 
protože ten by, při stávajícím znění zmíněných rozsudků, musel vykonat nejen 
nově uložený souhrnný trest, ale i krajským soudem dříve uložený samostatný 
trest za trestný čin krádeže podle § 247 odst. 1, odst. 2 tr. zák., jímž byl 
uznán vinným rozsudkem Okresního soudu Plzeň-město ze dne 13. 3. 2001, čj. 3 T 
65/2000-123, když tento výrok o vině zůstal  rozsudkem Krajského soudu v Plzni 
ze dne 17. října 2001, čj. 6 To 444/2001-165, nedotčen. V té souvislosti 
Nejvyšší soud poukazuje i na další nedostatek výroku o trestu napadeného 
rozsudku spočívající v tom, že v něm chybí jakýkoli odkaz na tento nedotčený 
výrok o vině, ačkoli právě podle něj byl souhrnný trest (správně) ukládán, když 
napadeným rozsudkem byl uznán vinným jenom trestným činem omezování osobní 
svobody podle § 231 odst. 1 tr. zák., takže uložení trestu podle § 247 odst. 2 
tr. zák. (bez odkazu na rozsudek, jímž byl uznán vinným tímto trestným činem) 
postrádá logiku a činí výrok o trestu nesrozumitelným. Povinnost uvádět ve 
výroku o úhrnném či souhrnném trestu výrok o vině nenacházející se ve stejném 
rozsudku, podle něhož se však trest ukládá, vyplývá ze zásad o ukládání trestu 
za více trestných činů, obsažených v ustanovení § 35 odst. 1, odst. 2 tr. 
zák.   

S poukazem na tato zjištění vyslovil Nejvyšší soud podle § 268 odst. 2 tr. ř., 
že napadeným rozsudkem, pokud jím nebyl zrušen výrok o trestu uloženém 
obviněnému rozsudkem Krajského soudu v Plzni ze dne 17. října 2001, čj. 6 To 
444/2001-165, a neobsahuje výrok o zrušení všech dalších rozhodnutí na tento 
výrok obsahově navazujících, pokud vzhledem ke změně, k níž došlo zrušením, 
pozbyla podkladu, ani odkaz na pravomocný výrok o vině trestným činem krádeže 
podle § 247 odst. 1, odst. 2 tr. zák. obsažený v rozsudku Okresního soudu Plzeň 
– město ze dne 13. 3. 2001, čj. 3 T 65/2000-123, ve spojení s rozsudkem 
Krajského soudu v Plzni ze dne 17. října 2001, čj. 6 To 444/2001-165, byl v 
ustanovení § 35 odst. 1, odst. 2 tr. zák., porušen zákon v neprospěch 
obviněného J. Z. Na rozdíl od návrhu obsaženého ve stížnosti pro porušení 
zákona však Nejvyšší soud nepovažoval za nutné zrušit výrok o trestu napadeného 
rozsudku, neboť ten v zásadě, pokud jde o jeho obsah, není nesprávný, nýbrž 
toliko neúplný. Právu bude učiněno zadost, jestliže Okresní soud Plzeň – město 
v souladu s pokyny obsaženými v tomto rozsudku doplní svůj rozsudek ze dne 6. 
2. 2002 o chybějící výroky, což se mu tímto podle § 270 odst. 3 tr. ř. 
přikazuje. Dále se okresnímu soudu připomíná, že je vázán právním názorem, 
který vyslovil ve věci Nejvyšší soud, a je povinen provést procesní úkony, 
jejichž provedení Nejvyšší soud nařídil.   

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 19. března 2003

Předseda senátu:

JUDr. Juraj  M a l i k    

		

	
