Soud: Nejvyšší soud

Spisová značka: 4 Tz 59/2024

Datum rozhodnutí: 27.11.2024

Typ rozhodnutí: ROZSUDEK


Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř., § 254 odst. 1 tr. ř. ve znění do 31.07.1965, § 256 tr. ř. ve znění do 31.07.1965, § 2 odst. 5 tr. ř. ve znění do 31.07.1965, § 134a předpisu č. 86/1950 Sb. ve znění do 31.12.1961

Kategorie rozhodnutí: C




4 Tz 59/2024





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 27. 11. 2024 v senátě 
složeném z předsedkyně senátu JUDr. Marty Ondrušové a soudců JUDr. Jiřího 
Pácala a JUDr. Františka Hrabce stížnost pro porušení zákona, kterou podal 
ministr spravedlnosti ve prospěch obviněného J. E., zemřelého dne XY, proti 
pravomocnému usnesení Městského soudu v Praze ze dne 25. 4. 1962, sp. zn. 2 To 
173/1962, jako soudu odvolacího ve věci vedené u Obvodního soudu pro Prahu 2 
pod sp. zn. 2 T 37/62, a podle § 268 odst. 2, § 269 odst. 2 a § 270 odst. 1 tr. 
ř. rozhodl t a k t o :


I.	Pravomocným usnesením Městského soudu v Praze ze dne 25. 4. 1962, sp. 
zn. 2 To 173/1962, byl porušen zákon v ustanoveních § 254 odst. 1 tr. ř. a § 
256 tr. ř. ve znění účinném do 31. 7. 1965 v neprospěch obviněného J. E. a 
rozsudkem Obvodního soudu pro Prahu 2 ze dne 20. 3. 1962, sp. zn. 2 T 37/62, 
byl porušen zákon v neprospěch obviněného v ustanoveních § 2 odst. 5 tr. ř. ve 
znění účinném do 31. 7. 1965 a § 134a odst. 1 tr. zákona č. 86/1950 Sb. ve 
znění účinném do 31. 12. 1961.

II. 	Podle § 269 odst. 2 tr. ř. se zrušuje usnesení Městského soudu v 
Praze ze dne 25. 4. 1962, sp. zn. 2 To 173/1962, a to v části vztahující se k 
obviněnému J. E., a dále se zrušuje ke shodnému obviněnému i předcházející 
rozsudek Obvodního soudu pro Prahu 2 ze dne 20. 3. 1962, sp. zn. 2 T 37/62. 
Současně se zrušují i všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

III. 	Podle § 270 odst. 1 tr. ř. se přikazuje Obvodnímu soudu pro Prahu 
2, aby věc v potřebném rozsahu znovu projednal a rozhodl.


Odůvodnění:
1.	Dne 23. 10. 2024 obdržel Nejvyšší soud stížnost pro porušení zákona 
č. j. MSP 382/2023-ODKA-SPZ/8, kterou podal ministr spravedlnosti (dále také 
„stěžovatel“) podle § 266 odst. 1, 2 tr. ř. ve prospěch obviněného J. E., (dále 
jen „obviněného“). Stížností ministr napadá pravomocné usnesení Městského soudu 
v Praze ze dne 25. 4. 1962, sp. zn. 2 To 173/1962, jako soudu odvolacího ve 
věci vedené u Obvodního soudu pro Prahu 2 pod sp. zn. 2 T 37/62.

2.	Stěžovatel uvádí, že obviněný byl rozsudkem Obvodního soudu pro Prahu 
2 ze dne 20. 3. 1962, sp. zn. 2 T 37/62, uznán vinným trestným činem spekulace 
podle § 143a odst. 1 (správně však § 134a) tr. zákona č. 86/50 Sb., ve znění 
účinném do 31. 12. 1961. Trestné činnosti se měl dopustit tím, že nejméně od 1. 
1. 1957 do roku 1961 v Praze 2 a 7 ve svém bytě a ve schránce Státní spořitelny 
uschoval 1.031 sérií poštovních známek z období býv. protektorátu s úmyslem je 
později výhodně prodat. Z těchto známek v uvedené době prodal 200 sérií po 50 
Kčs za jednu sérii, tedy celkem za 10.000 Kčs, a to spoluobv. N. Dále 200 sérií 
půjčil v r. 1959 L. L., zbytek 631 sérií v hodnotě 31.500 Kčs byl nalezen v 
jeho bezpečnostní schránce. Za tento trestný čin byl obviněný odsouzen podle § 
134a zákona č. 86/50 Sb., trestní zákon, ve znění účinném do 31. 12. 1961, k 
trestu odnětí svobody v trvání dva a půl roku.  Podle § 47 trestního zákona, ve 
znění účinném do 31. 12. 1961, byl obviněnému dále uložen trest propadnutí 
celého jmění ve prospěch státu.

3.	Ministr spravedlnosti pochybení nalézacího soudu spatřuje zejména v 
tom, že nevyhověl návrhu obviněného na doplnění dokazování výslechem znalce, 
který se měl týkat znaleckého posudku zpracovaného za účelem zjištění hodnoty 
věcí, které měly být předmětem tzv. spekulace ve smyslu předmětné skutkové 
podstaty, čímž nebyl a ani nemohl být náležitě zjištěn skutkový stav věci. 
Podle stěžovatele soud taktéž dostatečně a důsledně nehodnotil podmínky 
trestnosti jednání obviněného, pokud v daném případě byla trestnost jeho 
jednání soudem toliko naznačena odkazem na blíže neurčená administrativní 
opatření a politickou nevhodnost poštovních známek emitovaných v období okupace 
v letech 1939 až 1945, které měly být předmětem trestné činnosti obviněného. 
Soud prvního stupně ani nehodnotil tu okolnost, že obviněný poštovní známky, 
které byly předmětem spekulace, nakoupil v době jejich emise jako platné, ani 
to, zda a z jakého důvodu představují takové poštovní známky tzv. předmět 
potřeby ve smyslu skutkové podstaty trestného činu spekulace podle § 134a odst. 
1 tr. zákona č. 86/1950 Sb., ve znění účinném do 31. 12. 1961. Odvolací soud 
pak nepostupoval podle ustanovení tehdejšího znění trestního řádu, když 
nesprávný postup nalézacího soudu při dokazování nenapravil a nesprávně zamítl 
důvodné odvolání obviněného, čímž postupoval v rozporu s § 254 odst. 1, 2 a § 
256 tr. ř., ve znění účinném do 31. 7. 1965.

4.	Podle stěžovatele totiž ani z pohledu soudobého nelze konstatovat, že 
by inkriminované emise poštovních známek z let 1939–1945, vydané na území 
tehdejšího Protektorátu Čechy a Morava, v kontextu tehdejší právní úpravy mohly 
a měly skutečně být legislativně preferovaným tzv. předmětem potřeby, kterým 
podle příslušné judikatury, např. rozhodnutí NS č. 4/1952 Sb. tr. rozh., byly 
zpravidla věci, zboží a služby, sloužící k uspokojování zejména materiálních 
potřeb obyvatelstva, a které měly být primárně zajišťovány státem organizovaným 
zásobováním obchodní sítě, tedy trestný čin spekulace dopadal prakticky na ty 
situace, v nichž státní zásobování bylo např. natolik nedostatečné, že vzniklý 
deficit byl vyplňován z pohledu tehdejšího pojetí národního hospodářství 
nelegálními postupy, obvykle mající povahu tzv. černého trhu. Je tak otázkou, 
zda právě protektorátní poštovní známky byly nebo mohly být oním postižitelným 
a kriminalizovatelným předmětem potřeby či dokonce z pohledu tehdejší 
dostupnosti spotřebního zboží určeného pro širokou veřejnost určitým, popř. 
obvyklým druhem nedostatkového spotřebního zboží, popř. nástrojem narušujícím 
plánované hospodářství. Ministr taktéž ve své stížnosti předkládá, že 
neexistovala právní úprava, která by dispozici s takovými ceninami výslovně 
zakazovala.

5.	Bez ohledu na skutečnost, že tento druh trestné činnosti 
reprezentovaný skutkovou podstatou trestného činu spekulace podle § 134a odst. 
1 tr. zákona č. 86/1950 Sb., ve znění účinném do 31. 12. 1961, nepodléhá 
aplikaci zákona o soudní rehabilitaci rozhodnutí ve smyslu § 2 odst. 2 zákona 
č. 119/1990 Sb., zákon o soudní rehabilitaci, ve znění pozdějších předpisů, je 
tak namístě podle stěžovatele uvažovat o důvodnosti odvolacích námitek 
obviněného ve výsledku napadajících a zpochybňujících motiv tzv. spekulace s 
využitím neplatných poštovních známek, kterou již na první pohled 
znevěrohodňuje fakt, že se jedná o ceniny, které obviněný opatřil regulérní 
koupí již v době jejich emise. Podle ministra lze přitom konstatovat, že 
obhajobou obviněného se soudy obou stupňů zabývaly jen povrchně a okrajově a 
pominuly přitom specifikaci konkrétní protiprávnosti jednání obviněného, pokud 
měla mít základ v mimotrestních právních předpisech.

6.	Závěrem podání ministr navrhuje, aby Nejvyšší soud podle § 268 odst. 
2 tr. ř. vyslovil, že usnesením Městského soudu v Praze ze dne 25. 4. 1962, sp. 
zn. 2 To 173/1962, byl v neprospěch obviněného J. E. porušen zákon v 
ustanoveních § 254 odst. 1, 2 a § 256 tr. ř., ve znění účinném do 31. 7. 1965, 
a rozsudkem Obvodního soudu pro Prahu 2 ze dne 20. 3. 1962, sp. zn. 2 T 37/62, 
byl porušen zákon v ustanoveních § 2 odst. 5, 6 tr. ř., ve znění účinném do 31. 
7. 1965, a § 134a odst. 1 tr. zákona, ve znění účinném do 31. 12. 1961. Dále 
aby podle § 269 odst. 2 věty druhé tr. ř. napadené usnesení Městského soudu v 
Praze ze dne 25. 4. 1962, sp. zn. 2 To 173/1962, a předcházející rozsudek 
Obvodního soudu pro Prahu 2 ze dne 20. 3. 1962, sp. zn. 2 T 27/62, zrušil v 
celém rozsahu, a aby současně zrušil všechna další rozhodnutí na zrušená 
rozhodnutí obsahově navazující, pokud v vzhledem ke změně, k níž došlo 
zrušením, pozbyla podkladu, a dále aby postupoval podle § 270 odst. 1 tr. ř. a 
přikázal Obvodnímu soudu pro Prahu 2, aby věc v potřebném rozsahu znovu 
projednal a rozhodl.

7.	K podané stížnosti pro porušení zákona zaslal vyjádření ze dne 31. 
10. 2024, sp. zn. 1 NZZ 2055/2024, i státní zástupce Nejvyššího státního 
zastupitelství. Ten se s obsahem mimořádného opravného prostředku ztotožnil a 
argumentaci ministra spravedlnosti považuje za správnou. Pouze dodal, že 
dokonce ani v době vedení předmětného trestního řízení nebyl prodej vlastního 
majetku nabytého bez porušení tehdy platných předpisů posuzován jako čin soudně 
trestný. To zejména ani jako předmětný trestný čin spekulace. V tomto odkázal 
na rozhodnutí č. 14/1963 Sb. rozh. tr.

8.	Závěrem vyjádření státní zástupce navrhuje, aby Nejvyšší soud 
postupoval podle bodů 1 až 3 závěrečného návrhu stížnosti pro porušení zákona. 
Pro případ, že by Nejvyšší soud hodlal rozhodnout jiným způsobem, než uvedeným 
v § 274 odst. 2 a 3 tr. ř., i pro tento případ souhlasí s rozhodnutím v 
neveřejném zasedání (§ 274 odst. 4 tr. ř. ve znění účinném od 8. 12. 2021).


9.	S obsahem i se závěrečným návrhem stížnosti pro porušení zákona 
vyslovil souhlas i obhájce obviněného ve vyjádření ze dne 22. 10. 2024. S 
odkazem na tehdejší komentářovou literaturu namítá, že neplatné protektorátní 
známky nijak nemohly narušovat plánovaný hospodářský život státu. Taktéž 
akcentuje, že obviněný podle rozsudku měl vědět, že prodej protektorátních 
přetisků a známek je zakázán, ale v rozsudku není uvedený žádný právní předpis, 
který by takový zákaz stanovil. Upozorňuje, že obviněný nakoupil známky v roce 
1939, tedy před účinností předmětného trestního předpisu. V době jeho účinnosti 
ani pak tyto známky již neskupoval ani nehromadil. To, že část ze své sbírky 
prodal či půjčil jinému sběrateli, nebylo nijak společensky nebezpečné, stejně 
tak nebylo společensky nebezpečné, že si část uložil do své bezpečnostní 
schránky. Poukazuje taktéž na to, že soud pokládal za přitěžující okolnost, že 
obviněný byl příslušníkem bývalé buržoasie, což však nabylo podle tehdy 
účinného trestního zákona možné považovat za přitěžující okolnost. Je také 
přesvědčen, že soud neprovedl úplné dokazování.

10.	Nejvyššímu soudu byla společně se stížnosti pro porušení zákona 
předložena xerokopie spisu Obvodní prokuratury pro Prahu 2 sp. zn. Pv 72/62 
jako částečná náhrada za předmětný spis Obvodního soudu pro Prahu 2 sp. zn. 2 T 
37/62, který již není reálně k dispozici. V tomto spise je mj. založena kopie 
jak obžaloby, tak i rozsudek Obvodního soudu pro Prahu 2 ze dne 20. 3. 1962, 
sp. zn. 2 T 37/62, včetně kopie podaného odvolání obviněného a spoluobviněného 
a rozhodnutí Městského soudu v Praze ze dne 25. 4. 1962, kterým bylo podle § 
256 tr. ř. odvolání obviněného (ale i odvolání dalšího spoluobviněného V. N.) 
zamítnuto.

11.	Z ověřené kopie rozsudku Obvodního soudu pro Prahu 2 ze dne 20. 3. 
1962, sp. zn. 2 T 37/62, jenž je součástí spisu Obvodní prokuratury pro Prahu 
2, sp. zn. Pv 72/62, plyne, že obviněný J. E. byl tímto rozhodnutím uznán 
vinným ze spáchání trestného činu spekulace podle § 143a odst. 1 [správně však 
§ 134a odst. 1 – jedná se o zjevný překlep – pozn. Nejvyššího soudu] zákona č. 
86/1950 Sb. Současně nalézací soud shledal vinným i spoluobviněného V. N. ze 
spáchání trestného činu spekulace podle § 134a odst. 1, odst. 2 písm. c) tr. 
zákona č. 86/1950 Sb. a trestného činu porušení předpisů o oběhu zboží ve styku 
s cizinou podle § 151 odst. 1, odst. 2 písm. d) tr. zákona č. 86/1950 Sb. Podle 
skutkových zjištění se měl trestné činnosti obviněný E. dopustit tím, že:
„nejméně od 1. 1. 1957 do r. 1961 v Praze 2 a 7 ve svém bytě a ve schránce 
státní spořitelny uschoval 1.031 serií poštovních známek z období býv. 
protektorátu s úmyslem je později výhodně prodat, z těchto známek v uvedené 
době prodal 200 serií po 50 Kčs za jednu serii, tedy celkem za 10.000 Kčs 
spoluobž. N., 200 serií půjčil v r. 1959 L. L., zbytek 631 serií v hodnotě 
31.500 Kčs byl nalezen v jeho bezpečnostní schránce“.
12.	Za uvedenou trestnou činnost uložil nalézací soud obviněnému E. 
podle § 134a odst. 1 trestního zákona č. 86/1950 Sb. trest odnětí svobody v 
trvání dva a půl roku. Podle § 47 trestního zákona č. 86/1950 Sb. vyslovil, že 
celé jmění obviněného propadá ve prospěch státu. Nalézací soud současně rozhodl 
i o trestu u spoluobviněného N.

13.	Proti rozsudku nalézacího soudu podali oba obvinění odvolání, které 
obviněný E. směřoval do výroku o vině i výroku o trestu napadeného rozhodnutí. 
Spoluobviněný N. pak podal odvolání pouze do výroku o trestu. O podaných 
odvoláních rozhodl Městský soud v Praze dne 25. 4. 1962, sp. zn. 2 To 173/1962, 
tak, že usnesením podle § 256 tr. ř. odvolání obou obviněných zamítl.
14.	Ze zaslané kopie úmrtního listu (sv. 37 roč. 1976, str. 241, řad. č. 
709) vyplývá, že obviněný zemřel dne 11. 8. 1976.

15.	Před samotným posouzením věci považuje Nejvyšší soud za vhodné 
zrekapitulovat základní východiska dopadající na řízení o tomto mimořádném 
opravném prostředku.

16.	Podle § 275 odst. 1 tr. ř. byl-li porušen zákon v neprospěch 
obviněného, nepřekáží jeho smrt provedení řízení na podkladě stížnosti pro 
porušení zákona; trestní stíhání nelze tu zastavit proto, že obviněný zemřel. 
Jedná se o speciální ustanovení k § 11 odst. 1 písm. e) tr. ř. Byl-li zákon 
porušen v neprospěch obviněného, další řízení lze navzdory smrti obviněného 
provést (srovnej např. výklad k § 275 tr. ř. DRAŠTÍK, Antonín a kol. Trestní 
řád – Komentář. Wolters Kluwer, 2017).

17.	Podle § 267 tr. ř. musí být ve stížnosti pro porušení zákona vedle 
obecných náležitostí podání uvedeno, proti kterému rozhodnutí směruje, který 
výrok, v jakém rozsahu i z jakých důvodu napadá a čeho se ministr spravedlnosti 
domáhá, včetně konkrétního návrhu na rozhodnutí Nejvyššího soudu. Podanou 
stížnost pro porušení zákona již nelze v průběhu řízení před Nejvyšším soudem 
měnit. Nejvyšší soud přezkoumá zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející. Novelou 
provedenou zákonem č. 265/2001 Sb. byl opuštěn úplný revizní princip, tudíž 
rozsah přezkumné činnosti Nejvyššího soudu je zásadně určen rozsahem a důvody 
uvedenými ve stížnosti pro porušení zákona. Nejvyšší soud tak přezkoumává z 
podnětu podané stížnosti zásadně jen ty výroky napadeného rozhodnutí, proti 
nimž byla stížnost pro porušení zákona podána. Proto je ministr spravedlnosti 
povinen označit ve stížnosti pro porušení zákona výroky, které napadá, a rozsah 
a důvody, pro které tak činí. Kromě rozsahu, v němž je rozhodnutí napadeno, je 
Nejvyšší soud limitován v přezkoumávání zákonnosti a odůvodněnosti též důvody 
uvedenými ve stížnosti pro porušení zákona, tj. zkoumá, zda tyto důvody 
existují a zda jsou skutečně příčinou vad napadeného rozhodnutí. Jiné důvody, 
jež by mohly mít vliv na zákonnost a odůvodněnost napadeného rozhodnutí (resp. 
jeho vymezené části), Nejvyšší soud nezkoumá ani k nim nepřihlíží (vyjdou-li 
jinak najevo). V uvedeném omezeném rozsahu a jen z důvodů obsažených ve 
stížnosti pro porušení zákona pak přezkoumává Nejvyšší soud i řízení, které 
napadené části rozhodnutí předcházelo (srov. výklad k § 267 tr. ř. ŠÁMAL, Pavel 
a kol. Trestní řád II. § 157 až § 314s. Komentář. 7. vydání. Praha: C. H. Beck, 
2013, 3327 s. a násl. Dále výklad § 267 tr. ř. DRAŠTÍK, Antotnín kol. Trestní 
řád – Komentář. Wolters Kluwer, 2017). Lze tedy uzavřít, že Nejvyšší soud tak 
zásadně přezkoumává zákonnost a odůvodněnost napadeného rozhodnutí pouze v 
rozsahu a z důvodů explicitně uvedených v podané stížnosti pro porušení zákona, 
jakož i řízení napadené části rozhodnutí předcházející. Platí tedy pravidlo, že 
Nejvyšší soud je vázán obsahem stížnosti pro porušení zákona a v zásadě nesmí 
přihlížet k nenamítaným vadám či k vadám jiných výroků, než které byly ve 
stížnosti označeny. Jistou výjimkou je, že přezkumná povinnost Nejvyššího soudu 
se rozšiřuje ve třech základních směrech. K vadám ostatních výroků, stížností 
pro porušení zákona nenapadnutých, Nejvyšší soud přihlédne, pokud by mohly mít 
vliv na správnost výroků, proti nimž byla stížnost pro porušení zákona podána 
(§ 267 odst. 3 tr. ř.). Přezkumná povinnost Nejvyššího soudu je sice omezena ve 
vztahu k osobě obviněného (§ 267 odst. 5 tr. ř.), je však vždy zapotřebí z 
úřední povinnosti zohlednit případné použití beneficia cohaesionis, což znamená 
posoudit, zda a v jakém rozsahu by důvodně uplatněná stížnost pro porušení 
zákona prospívala i obviněným, ohledně nichž nebyla podána. A konečně, podá-li 
ministr spravedlnosti stížnost pro porušení zákona důvodně proti výroku o vině, 
přezkoumává Nejvyšší soud vždy i všechny další výroky, které mají ve vadném 
výroku o vině svůj podklad, bez ohledu na to, že proti těmto výrokům stížnost 
pro porušení zákona ani nesměřuje (srov. VISINGER, Radek. Stížnost pro porušení 
zákona ve věcech trestních. Praha: Wolters Kluwer, 2015, 314–315 s.).

18.	Rozhodování o stížnosti pro porušení zákona je založeno na presumpci 
správnosti a zákonnosti přezkoumávaného pravomocného rozhodnutí i řízení, které 
mu předcházelo. Proto porušení zákona může Nejvyšší soud vyslovit, jen když 
skutečně zjistí tak závažný rozpor napadeného rozhodnutí nebo řízení mu 
předcházejícího se zákonem, že nelze trvat na vlastnostech vyplývajících z 
právní moci rozhodnutí (NS 9/2001 – T 263, srovnej také viz výklad k § 266 v 
ŠÁMAL, Pavel a kol. Trestní řád II. § 157 až § 314s. Komentář. 7. vydání. 
Praha: C. H. Beck, 2013, 3301 s.). To znamená, že v této fázi řízení již 
zpravidla neplatí presumpce neviny a Nejvyšší soud by měl k napadenému 
rozhodnutí přistupovat a priori jako ke správnému a zákonnému, dokud se 
neusnese, že byl prokázán opak a že závažnost pochybení vyžaduje zásah do 
právní moci a vykonatelnosti rozhodnutí. Pro ministra spravedlnosti i pro 
Nejvyšší soud tak platí zásada quod non est in actis, non est in mundo [co není 
ve spise, neexistuje], neboť při přezkumu musejí vycházet striktně z obsahu 
shromážděného spisového materiálu (srov. VISINGER, Radek. Stížnost pro porušení 
zákona ve věcech trestních. Praha: Wolters Kluwer, 2015, 342 s.).

19.	Zároveň platí, že zákonnost a odůvodněnost napadeného rozhodnutí i 
řízení mu předcházející se posuzuje podle skutkového i právního stavu platného 
v době, kdy bylo rozhodnutí učiněno, popřípadě kdy bylo konáno řízení, jež mu 
předcházelo (ex tunc). Zákon zde tzv. nové skutečnosti a důkazy nepřipouští 
[usnesení Nejvyššího soudu ze dne 27. 9. 1995, sp. zn. Tzn 29/95 (R 2/1996 
tr.)].

20.	V souladu s výše předestřenými východisky uvádí Nejvyšší soud k 
podané stížnosti pro porušení zákona následující. 

21.	Ministr spravedlnosti ve stížnosti napadá výrok usnesení odvolacího 
soudu, kterým podle § 256 tr. ř. zamítl odvolání obou obviněných. Současně je z 
obsahu podané stížnosti zřejmé, že napadá i řízení mu předcházející. 

22.	Ministr spravedlnosti v podané stížnosti předně namítá, zda vůbec 
mohly být protektorátní známky oním postižitelným a kriminalizovaným předmětem 
potřeby či dokonce z pohledu tehdejší dostupnosti spotřebního zboží určeného 
pro širokou veřejnost určitým, popř. obvyklým druhem nedostatkového zboží, 
popř. nástrojem narušujícím plánované hospodářství. Přitom odkazuje na 
rozhodnutí Nejvyššího soudu č. 4/1952 Sb. tr. rozh. V jeho souvislosti  uvádí, 
že předměty potřeby byly zpravidla věci, zboží a služby, sloužící k 
uspokojování zejména materiálních potřeb obyvatelstva, které měly být primárně 
zajišťovány státem organizovaným zásobováním obchodní sítě, přičemž trestný čin 
spekulace dopadal prakticky na ty situace, v nichž státní zásobování bylo např. 
natolik nedostatečné, že vzniklý deficit byl vyplňován z pohledu tehdejšího 
pojetí národního hospodářství nelegálními postupy, obvykle majícími povahu tzv. 
černého trhu.

23.	Nejvyšší soud považuje za vhodné k předmětné argumentaci ministra 
spravedlnosti uvést následující. Předně se citované rozhodnutí vztahuje ke 
skutkové podstatě trestného činu ohrožování zásobování podle § 134 tr. zák. 
86/1950 Sb. a primárně z něj plyne, že pod skutkovou podstatu tohoto trestného 
činu spadala nekalá jednání nejen s předměty denní potřeby, ale s předměty 
potřeby vůbec, tedy i s předměty vzácnějšími a přepychovými. Ustanovení § 134 
pracovalo s pojmem „předměty potřeby“, avšak koncepce tohoto trestného činu 
byla v některých aspektech odlišná od následně zakotveného trestného činu 
spekulace § 134a, který jej de facto nahradil. Lze pouze obecně doplnit, že 
podle tehdejší komentářové literatury skutková podstata trestného činu 
ohrožování zásobování § 134 chránila jednotný hospodářský plán a směřovala 
proti tzv. černému obchodu. Předmětem potřeby mohly být potraviny, šatstvo, 
otop, svícení, avšak i předměty jiné, méně naléhavé potřeby – kuřivo, hodinky 
apod. Nebylo třeba, aby šlo o věci, které byly předmětem řízeného hospodářství 
a aby zboží bylo odnímáno vázanému trhu. Trestné jednání přitom spočívalo v 
jednáním přesahujícím hranice dovoleného a normálního obchodování nebo dovolené 
a normální spotřeby, zejména jakékoli odnímání zboží, třeba i zboží volného, 
výrobě, oběhu nebo spotřebě anebo nedovolený vývoz zboží do ciziny. Spadaly sem 
zejména přesuny zboží z vázaného trhu na volný a naopak, i schovávání zboží 
vedoucími prodejen pro určité zákazníky, kteří zaplatili vyšší cenu, nebo mohli 
výměnou poskytnout jiné zboží nebo nějakou jinou výhodu. Taktéž sem bylo možné 
podřadit hromadění zásob, třeba i neobchodníkem, pokud se tak dělo pro 
spekulační účel, jakož i skrývání a zadržování předmětů, které byly podle své 
povahy určeny k zásobování spotřebitelů, ničení potravin, zkrmování obilí, 
určeného pro výživu obyvatelstva, dobytkem apod. (ŠIMÁK, Jaroslav a kol. 
Trestní zákon. Komentář k zákonu ze dne 12. července 1950, č. 86 Sb. Praha, 
Orbis, 1953, 232–233 s.).

24.	Novelou provedenou zákonem č. 63/1956 Sb. došlo ke zrušení výše 
rozebraného § 134 a k jeho nahrazení § 134a. Podle důvodové zprávy k této 
novele bylo impulzem ke změně zejména to, že původní ustanovení o ohrožení 
zásobování bylo již s ohledem na společenské změny nepraktické. Bylo třeba 
ovšem reagovat na případy spekulace, jejichž postižení nebylo upraveno 
výslovným ustanovením tehdejšího tr. zákona. Novela proto do trestního zákona 
86/1950 Sb. zavedla novou skutkovou podstatu trestného činu spekulace § 134a.

25.	Podle tehdejšího trestního zákona č. 86/1950 Sb., ve znění do 31. 
12. 1961, se trestného činu spekulace dopustil ten: „kdo v úmyslu opatřit sobě 
nebo někomu jinému neoprávněný prospěch spekuluje s předměty potřeby, zejména 
tím, že ve větším rozsahu takové předměty za účelem jejich zcizení skupuje, 
hromadí nebo přechovává, bude potrestán odnětím svobody až na tři léta.“.

26.	Z důvodové zprávy k novele, kterou byla tato skutková podstata do 
předmětného trestního zákona zakotvena, dále plyne, že spekulace (tehdejší 
optikou) byl nebezpečný trestný čin namířený proti plánovanému hospodářství. 
Její nebezpečnost tkvěla v tom, že při spekulaci se v rukou jednotlivých 
spekulantů soustřeďovaly předměty potřeby, což mohlo porušit a v řadě případů i 
porušovalo plánovaný hospodářský život státu.  Podle tehdejší komentářové 
literatury mířil trestný čin spekulace § 134a na případy spekulačního jednání, 
směřujícího proti plánovanému hospodaření, především proti socialistickému 
obchodu, při nichž spekulant, který sleduje zištné cíle, se obohacuje nebo 
někoho jiného obohacuje na úkor pracujících, popř. využívá situace (poptávky po 
nějakém zboží) k obohacení sebe nebo někoho jiného. Trestné jednání mělo 
spočívat v tom, že pachatel spekuluje s předměty potřeby. Spadaly sem též 
spekulační obchody s předměty cizozemské výroby, např. s hodinkami a jinými 
výrobky lehkého průmyslu, hromadné skupování vstupenek na sportovní podniky za 
účelem jejich zcizení se ziskem apod. Spekulace se však mohla projevovat též 
jinou činností, i když se její obsah nekryl se způsoby spekulačního jednání v 
zákoně příkladmo uvedenými, např. ve sféře výroby. Jako spekulační jednání bylo 
v praxi posuzováno např. i přenechání stavebního materiálu, který byl určen pro 
určitý kraj, do jiného kraje proto, aby jej tam mohli kupovat soukromníci 
provádějící nepovolené stavby. Předměty potřeby byly v tomto ohledu koncipovány 
obdobně jako v předchozí skutkové podstatě trestného činu ohrožení zásobování. 
Tedy se jimi měly rozumět nejen předměty denní potřeby, ale i předměty jiné, 
méně naléhavé potřeby (hodinky, dražší textilie, kuřivo), a konečně i předměty 
luxusnější, přepychovější, které sloužily ke zvýšení životní úrovně pracujících 
(srov. č. 4/1952 Sb. rozh. tr.). Pro trestnost spekulace však nezáleželo na 
tom, do jaké míry byly tyto předměty dostupné široké veřejnosti ať již svým 
množstvím nebo cenou. Nebylo taktéž rozhodné, zda se týkala předmětů potřeby, 
jichž na trhu nebylo nedostatek nebo jichž bylo na trhu snad nadbytek. Nebylo 
třeba, aby spekulační jednání ohrožovalo plynulé zásobování obyvatelstva 
předměty potřeby. Aby skupování, hromadění a přechovávání předmětů potřeby bylo 
trestné jako spekulace, musela tato činnost být prováděna ve větším rozsahu. V 
tomto směru bylo rozhodující jednak množství předmětů potřeby, jichž se činnost 
týká, ať již jde o jednorázové jednání nebo o opakované případy, jednak druh 
těchto předmětů, jejich cena, poměrná vzácnost na trhu, nezbytnost jejich 
potřeby apod. Tato činnost musela být prováděna za účelem zcizení předmětů 
potřeby, čímž pachatel uskutečňoval svůj zištný cíl. Podmínky, aby šlo o 
disposice s předměty potřeby prováděné ve větším rozsahu a za účelem jejich 
zcizení, byly stanoveny jen pro způsoby spekulačního jednání v § 134a výslovně 
příkladmo. Tyto znaky tedy nemusely být dány, šlo-li o spekulační jednání 
jiného druhu, rozhodující byla vždy nebezpečnost jednání pro společnost (srov. 
Glogar, R. a kol. Trestní zákon. Komentář. Orbis-Praha, 1958. Str. 380–383).

27.	Také podle tehdejší učebnice trestního práva byl trestný čin 
spekulace určen k ochraně plnění státního plánu rozvoje národního hospodářství 
na úseku socialistického obchodu. Současně zajišťoval i ochranu zájmů 
spotřebitelů před snahou spekulantů obohatit se na jejich úkor. Protože při 
spekulaci šlo o cíl – dosažení neoprávněného prospěchu, chránilo toto 
ustanovení též vztahy založené na zásadě spravedlivého odměňování za práci 
(zákl. čl. III a § 27 tehdejší Ústavy). Objektivní stránka spekulace záležela v 
jakémkoli spekulačním jednání s předměty potřeby, jimiž pachatel sledoval cíl 
opatřit sobě nebo někomu jinému neoprávněný prospěch. Jako příklady uváděl 
zákon nejtypičtější jednání tohoto druhu: skupování, hromadění nebo 
přechovávání předmětů potřeby za účelem jejich zcizení. Výčet byl však pouze 
příkladmý. Byla tak možná i jiná spekulační jednání. Tato jednání se musela 
provádět ve větším rozsahu. Jako příklad byly v učebnici uvedeny hromadné 
nákupy předmětů potřeby občany, kteří nevěřili v pevnost československé měny 
nebo očekávali, že těchto předmětů bude nedostatek (č. 34/1958 Sb. rozh. tr.). 
Skupováním se rozuměla zpravidla celá řada nákupů, ale mohl to být i jediný 
nákup ve větším rozsahu (č. 36/1958 Sb. rozh. tr.). Nevyžadovalo se, aby šlo o 
nedovolený případně jinak závadný nákup předmětů potřeby (č. 30/1958 Sb. rozh. 
tr.). Přechovávání pak krylo činnost osob, které se samy neúčastnily opatřování 
předmětů potřeby (bylo třeba odlišit od pomoci podle §§ 7, 134a), výjimečně 
mohlo jít též o přechovávání věcí legálně nabytých, pokud tu ovšem byly i 
ostatní znaky spekulace. Jednání za účelem zcizení předmětů potřeby znamenalo, 
že šlo buď o zcizení v původním stavu nebo i ve stavu změněném (např. pachatel 
odkoupil od soukromé osoby celkem 200 kg surové gumy, kterou pak prodával 
zpracovanou na podrážky za přemrštěnou cenu dalším osobám – č. 34/1958 Sb. 
rozh. tr.). Předměty potřeby byly předměty potřeby vůbec (např. stavební 
materiál, zlato, klenoty, hudební nástroje). Nebylo tak rozhodné, zda šlo o 
předměty potřeby, které byly úzkým profilem na trhu. Zahrnuty byly předměty 
potřeby nové i upotřebené (např. spekulace s ojetými motorovými vozidly – č. 
36/1958 Sb. rozh. tr.). Trestný čin spekulace byl přitom dokonán spácháním 
spekulačního jednání. Pro naplnění základní skutkové podstaty se na rozdíl od 
zrušeného § 134 nevyžadovalo, aby jednání pachatele vyvolalo možnost ohrožení 
plynulého zásobování předměty potřeby alespoň části obyvatelstva nějakého místa 
(č. 35/1958 Sb. rozh. tr.). Nevyžadovalo se, aby si pachatel přímo již opatřil 
neoprávněný prospěch nebo, aby jej opatřil jinému (srov. Kolektiv pracovníků 
kateder trestního práva právnických fakult Karlovy university v Praze a 
Komenského university v Bratislavě. Československé trestní právo. Svazek II. 
Zvláštní část. ORBIS – Praha, 1959, 96–98 s.).

28.	Ze směrnice pléna Nejvyššího soudu k výkladu některých ustanovení 
trestního zákona týkajících se trestné činnosti spekulačního rázu ze dne 14. 2. 
1959, sp. zn. Pls 1/59, publikované pod č. 6/1959 Sb. rozh. tr., pak vyplývá 
následující. Podle této směrnice rozhodujícím pojmem spekulace ve smyslu § 134a 
tr. zákona je, že pachatel jakýmkoliv způsobem spekuluje s předměty potřeby, 
tedy jakýmkoliv způsobem s nimi nakládá, aby tím docílil neoprávněného 
prospěchu. Podstatou spekulace podle této směrnice bylo zpravidla realizované 
nebo zamýšlené zcizení za účelem dosažení neoprávněného prospěchu, avšak 
spekulace s předměty potřeby mohla být prováděna i jiným způsobem, např. 
pronájmem předmětů potřeby (bytů), při zprostředkování prodeje nebo směny 
předmětů potřeby, při dalším zpracováním předmětů potřeby apod. Přitom nešlo 
jen o předměty, které sloužily k běžné denní potřebě lidí, nýbrž též o předměty 
určení k uspokojování tzv. zbytných potřeb, jako jsou např. motorová vozidla, 
stavební parcely, i věci luxusní, šperky, umělecké předměty, tzv. památkové 
předměty apod., bez ohledu na to, jak jimi byl trh zásoben, i předměty, které 
byly nabízeny jako předměty s uměleckou hodnotou, ačkoliv šlo po stránce 
umělecké o předměty bezcenné. Předmětem spekulace mohl být i jednotlivý 
předmět, např. spekulační prodej osobního auta. Bylo tedy nutné vždy posoudit, 
zda vzhledem k dosahovanému zisku, k nedostatku takových předmětů na trhu, 
popř. i jiným okolnostem, odpovídá nebezpečnost takového jednání pro společnost 
nebezpečnosti těch forem spekulace, které zákon příkladmo uvádí. Neoprávněný 
byl přitom takový prospěch, jestliže byl bezpracný nebo nepřiměřený vynaložené 
práci nebo nákladu. Za neoprávněný prospěch bylo nutno pokládat rovněž 
prospěch, který sice nebyl bezpracný ani nepřiměřený, avšak který pachateli 
nepřináležel z jiného důvodu a tohoto prospěchu bylo dosahováno ve značném 
rozsahu – neoprávněné provozování výroby ve značném rozsahu. Při úvaze o tom, 
zda šlo o spekulaci bylo nutno vždy zjistit subjektivní stránku, tj. zda 
pachatel jedná v úmyslu spekulovat. Pro posouzení tohoto úmyslu bylo významné 
zjištění třídního profilu osoby pachatele, kdy, za jakých okolností a za jakým 
cílem byly předměty potřeby získány, povaha těchto předmětů, jejich množství, 
hodnota, použitelnost pro potřebu vlastní a rodinných příslušníků apod. Nešlo o 
spekulaci, jestliže někdo např. prodával za přiměřenou cenu bytové zařízení, i 
když cenné – cenné obrazy, šperky, starý porcelán apod. získané pro potřebu 
vlastní nebo své rodiny. O spekulaci šlo však tehdy, jestliže takové předměty 
prodával za přemrštěnou cenu.

29.	Dále je vhodné poznamenat, že trestný čin spekulace § 134a zákona č. 
86/1950 Sb., byl obdobně zakotven i v následném trestním zákoně č. 140/1961 Sb. 
Konkrétně v § 117, který taktéž operoval s pojmem „předměty potřeby“. Z 
komentáře k tomuto „novějšímu“ trestnímu zákonu plyne, že těmito předměty 
nebyly jen věci k uspokojení běžných denních potřeb, nýbrž i tzv. předměty 
zbytné povahy (zlato, šperky, perské koberce apod.). Nezáleželo na tom, zda se 
jednalo o předměty nové nebo staré, věci, které byly běžné k dostání, nebo 
které byly úzkým profilem na trhu, stejně pak, zda šlo o věci zcizované v 
původním nebo změněném stavu. Nezáleželo konečně rovněž na tom, zda se jednalo 
o věci, které socialistický obchod prodával nebo o věci, které byly vyňaty z 
normálního oběhu. Proto bylo spekulací např. i skupování tzv. tuzexových 
poukazů nebo cizích valut k spekulačním účelům. Ustanovení § 117 tedy chránilo 
zásady obchodu za socialismu a byly taktéž chráněny i zájmy spotřebitelů, aby 
nebyli nuceni kupovat od spekulantů zboží za přemrštěné ceny, a zájmy založené 
na zásadách spravedlivého odměňování za práci, narušované tím, že spekulanti 
dosahují bezpracného zisku (NEZKUSIL, Jiří a kol. Československé trestní právo. 
Svazek II. zvláštní část. Praha, Orbis, 1969, 54 s.). Předmětem potřeby byla 
každá věc, která měla užitnou hodnotu a která sloužila jakýmkoli způsobem k 
uspokojování lidských potřeb. Byly to tedy nejen předměty denní potřeby, ale i 
předměty přepychové, např. šperky, vzácné kožešiny, motorová vozidla aj. 
Předmětem potřeby ve smyslu tohoto ustanovení byly též věci, jejichž hlavním 
účelem bylo uspokojovat sběratelskou vášeň. Na rozdíl od ustanovení § 116 odst. 
2 nešlo tedy jen o ty předměty potřeby, které mohly být hospodářsky využity 
(MATYS, Karel a kol. Trestní zákon. Komentář. Orbis – Praha, 1975, 453 a násl. 
s.).

30.	BURDA, Alois. ve svém článku (Spekulace a trestné činy proti 
hospodářské soustavě se spekulací úzce souvisící. Socialistická zákonnost roč. 5/1963. Právnický ústav ministerstva 
spravedlnosti v Praze, 249 a násl. s.) pak uvádí, že důvodová zpráva k 
trestnímu zákonu z roku 1961 neuvádí nijaké rozdíly mezi pojetím spekulace v 
předchozí a následné právní úpravě. Předkládá, že § 117 byl koncipován úžeji, 
když přímo specifikuje, co se oním spekulativním jednáním rozumí (kdo si opatří 
nebo přechovává předměty potřeby ve větším rozsahu nebo předmět větší hodnoty v 
úmyslu je se ziskem prodat nebo směnit anebo získat jinou výhodu, nebo takovou 
výhodu zprostředkuje). Což konstatovalo i rozhodnutí uveřejněné pod č. 8/1962 
Sb. rozh. tr., ve kterém se výslovně uvádí, že § 117 okruh jednání 
postižitelných jako spekulace ve srovnáním s předchozí úpravou zužuje. Oproti 
předchozí právní úpravě tak již nemohlo být jako spekulace posuzováno hromadění 
zásob předmětů potřeby určených pro vlastní potřebu pachatele – v takovém 
případě by se podle nové úpravy jednalo o jeden z případů trestného činu odnětí 
věci hospodářskému určením, tedy činu mírněji trestného. Podle Burdy tak nebylo 
možné za spekulaci již nadále považovat pouhé soustřeďování předmětů potřeby v 
rukou pachatele, i když z toho pachateli plyne výhoda na úkor jiných osob 
(např. při zmíněných obtížích zásobovacích). Tedy hromadí pro sebe takové 
předměty a zabraňuje jejich hospodářskému využití, aniž by je zamýšlel dále 
prodávat nebo směňovat. Ustanovení § 117 se vztahovalo na předměty, které si 
pachatel v již spekulačním úmyslu opatřil nebo které za tím účelem přechovává. 
Potřebami nebyly jen potřeby materiální, nýbrž i potřeby kulturní, estetické 
aj., a proto předměty potřeby byly též předměty k uspokojování takovýchto 
potřeb, jako např. šperky, obrazy, hudební nástroje apod. Ustanovení § 117 
odst. 1 vedle předmětů potřeby ve větším rozsahu uvádělo i předmět větší 
hodnoty zvlášť ne proto, že by nešlo též o předměty potřeby, nýbrž proto, aby 
bylo zdůrazněno, že předmět potřeby může být i jen jako ojedinělý předmět 
spekulace, má-li větší hodnotu (např. šperk, obraz či jiný umělecký předmět, 
avšak též automobil, nemovitost aj.).

31.	Ve výše odkazovaném článku bylo taktéž předestřeno, že bylo možné 
postihovat spekulací i ty situace, jestliže si pachatel opatřil předměty 
potřeby ve větším rozsahu nebo předmět větší hodnoty původně sice bez 
spekulačního úmyslu (aniž tedy sledoval při jejich nabytí účel jejich 
dispozicí, mající obchodní ráz, získat výhodu), avšak teprve později pojme 
úmysl přechovávat je, aby s nimi za příznivých podmínek disponoval způsobem 
odpovídajícím obchodnímu jednání.

32.	Z provedeného výkladu vyplývá, že jako předměty potřeby nebylo možné 
(optikou tehdejší právní úpravy a dobové judikatury) vnímat jen ty předměty, 
jejichž primárním účelem bylo uspokojení materiálních potřeb obyvatel či, které 
byly primárně významné z pohledu plánovaného hospodářství. Byť je nutné 
připustit, že o takové předměty se zpravidla ve většině případů jednalo, jak 
ostatně napovídá i dobová judikatura. Podle té soudy konkrétně jako předměty 
potřeby ve smyslu trestného činu spekulace § 134a chápaly hodinky, malované 
ženské ručníky (č. 30/1958 Sb. tr. rozh.), koně (č. 31/1958 Sb. tr. rozh.), 
surovou gumu (č. 34/1958 Sb. tr. rozh.), motocykly (č. 36/1958 Sb. tr. rozh.), 
zlatnické a hodinářské zboží, včetně nezpracovaného zlata a řady neoběžných 
zlatých mincí (č. 49/1958 Sb. tr. rozh.), eternit a pozinkovaný plech (č. 
68/1958 Sb. tr. rozh.), osobní automobil (č. 77/1958 Sb. tr. rozh.), papír (č. 
94/1958 Sb. tr. rozh.), kolekce džakartských návrhů, vzorů a jiných nákresů 
sloužících jako podklad výroby přejímajícího národního podniku (č. 4/1959 Sb. 
tr. rozh.), piána a jiné hudební nástroje (č. 12/1959 Sb. tr. rozh.), dřevěné 
stavební kulatiny (č. 21/1959 Sb. tr. rozh.), kuličková ložiska (č. 22/1959 Sb. 
tr. rozh.), pšenici a žito (č. 28/1959 Sb. tr. rozh.). Z výkladů provedených 
komentářovou literaturou taktéž vyplynulo, že se mohlo jednat o výrobky lehkého 
průmyslu, hromadné skupování vstupenek na sportovní podniky, potraviny, 
šatstvo, obuv, otop, dražší textilie, kuřivo, stavební materiál, klenoty. 
Nebylo přitom rozhodné, zda se jedná o předměty potřeby, které jsou úzkým 
profilem na trhu. Podle směrnice Nejvyššího soudu k výkladu některých 
ustanovení trestního zákona, týkajících se trestné činnosti spekulačního rázu 
(č. 6/1959 Sb. tr. rozh.) se mohlo jednat o předměty určené k uspokojování tzv. 
zbytných potřeb. Jako např. motorová vozidla, stavební parcely, i věci luxusní, 
šperky, umělecké předměty, tzv. památkové předměty apod., bez ohledu na to, jak 
je jimi trh zásoben, i předměty, které byly nabízeny jako předměty s uměleckou 
hodnotou, ačkoliv jde po stránce umělecké o předměty bezcenné. Mohlo se dokonce 
jednat i o prodej bytového zařízení – cenné obrazy, šperky, starý porcelán, 
získané pro potřebu vlastní nebo své rodiny, avšak prodaný za přemrštěnou cenu.

33.	Pod pojem „předmět potřeby“, ve smyslu § 134a tedy spadaly veškeré 
předměty (nikoliv však služby) bez nějakého speciálního účelového určení, které 
bylo možné zpeněžit/směnit, když objektem trestného činu spekulace byla ochrana 
socialistického obchodu a současně i spotřebitele/občanů před snahou spekulantů 
obohatit se na jejich úkor. Jinak vyjádřeno, tehdejší optikou tak pod předměty 
potřeby spadala valná většina věcí, které bylo možno vnímat jako zboží, a to i 
pro úzkoprofilový trh. Podstatné však pro tuto skutkovou podstatu bylo, zda 
cílem prodeje (směny) bylo získání neoprávněného prospěchu – např. prodávat 
věci předraženě, resp. vymykajíc se standardní/obvyklé ceně. Přitom nezáleželo 
na tom, zda cíleného prospěchu bylo činností docíleno, postačila pouze 
přítomnost zištného úmyslu. 

34.	Byť sám obviněný v podaném odvolání namítal, že předmětné známky 
byly podle katalogu POFISu považovány za nicotné a nebyly oficiálně předmětem 
obchodu, a tedy ani předmětem potřeby, tak ale následně v souvislosti s odkazem 
na Marxův Kapitál dodal, že měly v cizině poměrně značnou hodnotu, a i v 
tuzemsku se daly zpeněžit. Jinak vyjádřeno, i obviněný v odvolání nerozporoval, 
že předmětné známky bylo možné směnit za jiné věci či je zpeněžit, a byly tak 
reálně (nikoli však oficiálně pro POFIS) obchodovatelnou položkou. Tedy bylo 
možné si prodejem těchto známek (byť patrně pouze v omezeném okruhu osob) 
zajistit dodatečný přísun finančních prostředků nad rámec standardně získaného 
pracovního odměňování. Lze tedy mít za to, že podle tehdejší právní úpravy, ale 
i judikatury bylo současně i možné prodejem těchto známek dosáhnout 
„neoprávněný prospěch“ (resp. prospěch bezpracný nebo nepřiměřený vynaložené 
práci nebo nákladu). To, že pod předměty potřeby mohly spadat i namítané 
protektorátní známky, posiluje taktéž následný výklad k § 117 tr. zákona 
140/1961 Sb., který ve své podstatě pouze zpřesnil, co se oním spekulativním 
jednáním míní. Opět však operoval s pojmem „předmět potřeby“, který nebylo 
možné podle tehdejší odborné literatury vykládat pouze jako předměty 
„spotřeby“, určené pro konzumaci. Potřebami totiž nebyly pouze potřeby 
materiální, nýbrž i potřeby kulturní, estetické aj. Související komentářová 
literatura k § 117 pak pod tento pojem podřazovala právě i věci, jejichž 
hlavním účelem je uspokojovat i sběratelskou vášeň. Jinak vyjádřeno, osoba, 
která měla v držení větší počet známek (byť i z pohledu katalogu POFISu 
nicotných), mohla ohrozit uspokojování této lidské potřeby (sběratelské vášně) 
a případně je tak hromadit se spekulačním úmyslem, aby jejich následným 
prodejem či směnou získala neoprávněný prospěch – např. nakoupila tyto známky s 
úmyslem, že v budoucnu pravděpodobně nabudou na hodnotě a bude je tak moci 
výhodně prodat. Případně mohla až v průběhu držby identifikovat tuto výhodnost 
a začít předmětné známky přechovávat již za účelem jejich ziskového prodeje. 
Tedy mohlo dojít ke změně z prostého držení známek pro sběratelské účely na 
(tehdejší optikou) trestně závadné přechovávání takového předmětu pro účely 
neoprávněného prospěchu.

35.	Pokud státní zástupce Nejvyššího státního zastupitelství s odkazem 
na rozhodnutí č. 14/1963 Sb. rozh. tr. (stran posouzení prodeje osobního 
automobilu z dědictví) uvádí, že v době vedení předmětného trestního řízení 
nebyl prodej vlastního majetku nabytého bez porušení tehdy platných předpisů 
posuzován jako čin soudně trestný, pak na základě výše uvedených východisek s 
tímto nemůže Nejvyšší soud souhlasit. Odkazované rozhodnutí se věnuje situaci, 
kdy obviněný zdědil automobil v roce 1956 a v pozůstalostním řízení byla jeho 
cena odhadnuta na 8 450 Kčs, přičemž automobil dotyčný prodal dne 8. 6. 1960 za 
částku 18 250 Kčs. Obviněný ovšem v roce 1957 prokazatelně do vozidla 
investoval částku 7 170 Kčs, v roce 1959 částku 1 950 Kčs a částku 10 000 Kčs. 
Odvolací soud tak dospěl k závěru, že obviněný nejednal ze spekulační pohnutky, 
když z dodatečně investovaných částek do vozidla bylo zjevné, že se nemohlo 
jednat o spekulační prodej. Z předmětného rozhodnutí není ale nikterak patrné 
(ostatně ani z výše učiněného výkladu), že by prodej vlastního (třeba i 
zděděného) majetku nemohl spadat pod předmětnou skutkovou podstatu trestného 
činu spekulace § 134a. Proto je Nejvyšší soud toho názoru, že dané rozhodnutí 
není na nyní projednávanou věc přiléhavé.

36.	Nejvyšší soud tedy nemohl přisvědčit námitce stěžovatele (podpořené 
i obhájcem obviněného), že předmětné protektorátní známky nemohly být 
podřaditelné pod pojem „předměty potřeby“. Nemůže ani souhlasit s tím, že bylo 
nutné k jejich podřazení pod pojem „předměty potřeby“ vyjádření znalců. 
Zakotvením skutkové podstaty trestného činu spekulace § 134a totiž tento pojem 
doslova narostl na šíři a z dnešního pohledu by jej bylo možno označit za pojem 
„vágní/kaučukový“, pod který bylo možno podřadit téměř vše. Pokud tedy obviněný 
ve svém odvolání právě rozporoval podřazení těchto známek pod zmíněný pojem, 
tak odvolací soud (tehdejší optikou) správně konstatoval, že sice šlo o známky, 
které podle administrativního opatření byly vyloučeny z obchodování a směňování 
na filatelistických burzách v tuzemsku, když z obsahu spisu ale bylo patrno, že 
přes tento zákaz byly tyto známky prodávány a směňovány. A jak obviněný N., tak 
i obviněný E. se známkami obchodovali. Z toho bylo patrno, že jak pro 
obviněného E., tak i pro obviněného N. a pro celou řadu osob, které se obchodem 
se známkami zabývaly, známky určitou hodnotu měly a že přes zákaz (stran 
filatelistických burz) bylo s nimi obchodováno. Ostatně jak sám obviněný v 
odvolání uvádí, znalci celé kvantum známek označili za spekulační. Pokud by 
dané známky nebyly ani předmětem potřeby, pak by takový závěr znalců byl 
nelogický (byť samotný spisový materiál neobsahuje zmíněné znalecké posudky). 
Výše uvedené závěry odvolacího soudu pak odpovídají tehdejším předestřeným 
východiskům, podle kterých pod předměty potřeby spadaly zpravidla všechny 
předměty, které měly reálně nějakou hodnotu. Tomu taktéž odpovídá i koncepce 
směrnice Nejvyššího soudu č. 6/1959 Sb. tr. rozh., která zmíněný pojem ani jako 
problematický nevnímala, patrně právě díky jeho širokému nastavení. I přes to, 
že se nalézací soud podřazením poštovních známek pod zmíněný pojem nějak blíže 
ve svém rozhodnutí nezabýval, což patrně právě odpovídalo poměrně univerzálnímu 
nastavení pojmu, kam de facto nespadaly pouze služby a předměty bez jakékoliv 
reálné hodnoty, tak odvolací soud na námitky obviněného reagoval, a právě 
akcentoval reálnou hodnotu těchto známek a jejich obchodovatelnost mezi 
filatelisty, z čehož dovozoval i podřazení pod zmíněný pojem. Nadto je zřejmé, 
že se i tehdejší orgány činné v trestním řízení podřazením těchto známek pod 
předměty spotřeby z pohledu trestného činu spekulace zabývaly, když v tomto 
směru si dokonce vyžádaly stanovisko trestního odboru generální prokuratury.  Z 
podané obžaloby lze citovat „… ve shodě s názorem Generální prokuratury v Praze 
je podání obžaloby na místě, neboť známky vydané v době okupace jsou předměty 
potřeby ve smyslu § 134a odst. 1 zák. č. 86/50 Sb. To, že je jim ze zákona 
odňata tržní hodnota, nemění nic na tom, že tržní (ekonomicky) hodnotu mají a 
nejlepším dokladem toho je, že jsou občané, mezi nimi pachatelé, kteří je 
kupují a prodávají. Skutečnost, že je zapovězeno s nimi obchodovat, neznamená, 
že by přestaly býti předměty potřeby. I skutečnost, že v kapitalistické cizině 
tyto známky jsou v normálním filatelistickém oběhu, přispívá k tomu, že tržní 
hodnota těchto známek ekonomicky nezmizela zákazem vývozu a oběhu“. Nejvyšší 
soud tak dospěl k závěru, že nedošlo k nijakému porušení zákona, pokud soudy 
tyto předměty podřadily pod pojem „předměty potřeby“ ve smyslu § 134a tr. 
zákona č. 86/1950 Sb., ve znění po novele provedené zákonem č. 63/1956 Sb., 
účinném do 31. 12. 1961, když, jak již bylo naznačeno, Nejvyšší soud musel 
vycházet z tehdejší právní úpravy a příslušné judikatury.

37.	Pro posouzení věci obviněného není významná ani námitka obhájce, že 
tento v době účinnosti zákona č. 86/1950 Sb. „už nic ‚neskupoval‘ ani 
‚nehromadil‘“, když předmětný zákon podával pouze demonstrativní výčet daného 
jednání, přičemž k bližší specifikaci došlo až následným trestním zákonem č. 
140/1961 Sb. v § 117. Podle tehdejší právní úpravy tak mohlo být trestné i 
pouhé přechovávání předmětů potřeby pro spekulativní účely (ale i jiné další 
formy, když zákon uváděl pouze demonstrativní výčet). Zda jednání bylo 
společensky nebezpečné, nezáleželo na tom, zda část ze své sbírky obviněný 
prodal či půjčil jinému sběrateli či část sbírky uložil do bezpečnostní 
schránky, ale právě to, zda tak činil se spekulačním úmyslem. Takové úvahy však 
obhájce obviněného, ale ani ministr, ve svých podáních nerozvíjejí.

38.	Pokud obhájce obviněného ve vyjádření namítá, že soud pokládal jako 
přitěžující okolnost, že obviněný byl příslušníkem „býv. buržoasie“, přitom 
tato skutečnost není uvedena mezi přitěžujícími okolnostmi podle § 20 zákona č. 
86/1950 Sb., pak je třeba uvést následující. Podle tehdejší důvodové zprávy byl 
výpočet přitěžujících a polehčujících okolností pouze demonstrativní (viz 
použité slovo „zejména“) – „[k]aždý výpočet přitěžujících a polehčujících 
okolností by při mnohotvárnosti života byl neúplný. Nadto nalézací soud 
výslovně přičetl obviněnému E. jako přitěžující okolnost pouze to, že trestnou 
činnost páchal po delší dobu § 20 písm. g) tr. zákona č. 86/1950 Sb.

39.	Ve spojitosti s posledními dvěma zmíněnými námitkami obhájce je však 
vhodné připomenout, že přezkum Nejvyššího soudu je vymezen obsahem podané 
stížnosti pro porušení zákona. Obhájce obviněného přitom může námitky uplatněné 
ministrem ovlivnit pouze z kvalitativního hlediska (prohloubení uplatněné 
argumentace ministrem), nikoli z hlediska kvantitativního – tedy, že by sám 
dodal další námitky způsobilé rozšířit přezkumnou činnost Nejvyššího soudu. 
Jelikož tyto námitky uvedené obhájcem v jeho vyjádření nejsou nijak obsaženy v 
samotné stížnosti pro porušení zákona, nemohl se jimi Nejvyšší soud ani vícero 
zabývat, proto se k této argumentaci výše vyjádřil pouze ve stručnosti.

40.	Pokud ministr namítá, že prodej protektorátních známek nebyl 
zakázán, pak tato skutečnost nebyla významná pro posouzení jednání obviněného 
E. jako trestného činu spekulace podle § 134a (byť nalézací soud ji ve svém 
rozhodnutí několikrát akcentuje, obdobně jako obžaloba). Již bylo předestřeno, 
k naplnění základní skutkové podstaty trestného činu spekulace podle § 134a se 
nevyžadovalo, aby šlo o nedovolený případně jinak závadný nákup předmětů 
potřeby. I dovolený nebo jinak správný nákup takových předmětů, pokud se udál 
za účelem jejich zcizení spekulativním způsobem, zakládal trestný čin spekulace 
(srov. č. 30/1958 rozh. tr.). 

41.	Dalo by se však vytknout, že nalézací soud vedle konstatování, že 
obviněný předměty potřeby přechovával, uvedl současně, že je i hromadil. Zaprvé 
nalézací soud měl správně jednání obviněného, který nakoupil v roce 1939 
předmětné série známek, označit za skupování. Za to bylo možné označit celou 
řadu nákupů, ale taktéž to mohl být i nákup jediný ve větším rozsahu (č. 
36/1985 Sb. rozh. tr. – srov. také již výše zmíněná učebnice Československé 
trestní právo, 1959. Str. 97). Pokud by tak však chtěl nalézací soud učinit, 
musel by současně postavit ve svém rozhodnutí najisto, že obviněný se 
spekulačním záměrem již prováděl tento nákup v roce 1939, což z jeho rozsudku 
neplyne. Nadto v době, kdy tento nákup obviněný provedl, tak předmětná skutková 
podstata trestného činu spekulace 134a tr. zák. 86/1950 Sb. neexistovala. Tudíž 
by mu soud ani takové jednání nemohl retroaktivně vytýkat. Shodně ani nebylo 
trestné, že obviněný část známek půjčil L. L., jestliže nebylo nalézacím soudem 
zároveň konstatováno, že tyto mu předal do dispozice za účelem následného 
prodeje. Tyto skutečnosti však podaný mimořádný opravný prostředek nenapadá.

42.	Z pohledu podané stížnosti pro porušení zákona a skutkové podstaty 
trestného činu spekulace podle § 134a tr. zákona č. 86/1950 Sb., lze 
zjednodušeně říci, že tzv. „alfou a omegou“ předmětné skutkové podstaty je 
dovození spekulačního úmyslu. Do tohoto podstatného znaku však ministr 
nepředkládá žádnou námitku, byť nalézací soud tuto významnou skutečnost ve svém 
rozhodnutí hodnotí velice okrajově až vágně. Mimořádný opravný prostředek v 
této souvislosti toliko konstatuje, že soudy nehodnotily to, že obviněný 
předmětné známky nakoupil jako platné. Opět je třeba odkázat na výše 
předestřené závěry, že taková skutečnost nebyla podle tehdejší právní úpravy a 
judikatury pro posouzení trestné činnosti podstatná. Jinak vyjádřeno, i pokud 
osoba nabyla předměty bez spekulativního úmyslu, ale tento se dostavil až 
následně v průběhu jejich držby, pak i za takový spekulativní prodej či pouze 
přechovávání těchto předmětů se spekulačním úmyslem mohla být tato osoba 
trestně odpovědná. Tedy trestný čin spekulace nevyžadoval, aby spekulativní 
úmysl byl u osoby přítomen již při samotném pořizování věcí, ale osoba se mohla 
pro spekulaci s předměty rozhodnout až v průběhu jejich držby. Byť tedy 
obžaloba, ale i nalézací soud sice vytýkal prodej zakázaných známek obviněným, 
trestnost jednání byla postavena na tom, že obviněný jejich prodejem dosáhl 
neoprávněného zisku a další uschované známky chtěl výhodně (se spekulačním 
úmyslem) prodat.

43.	Ministr dále namítá, že mělo být pro řádné objasnění skutkového 
stavu doplněno dokazování o výslech znalce. V další části svého podání zároveň 
konkretizuje, že odvolací soud vyhodnocoval výši způsobené škody na základě 
pouhého odhadu a srovnání nákupních cen v průběhu let, nikoliv na podložených 
skutečnostech. Před vypořádáním této konkrétní námitky považuje Nejvyšší soud 
za vhodné předestřít, že pro naplnění skutkové podstaty trestného činu 
spekulace § 134a odst. 1 bylo nutné, aby osoba v úmyslu opatřit sobě nebo 
někomu jinému neoprávněný prospěch spekulovala s předměty potřeby, zejména tím, 
že ve větším rozsahu takové předměty za účelem jejich zcizení skupuje, hromadí 
nebo přechovává. Aby skupování, hromadění a přechovávání předmětů potřeby bylo 
trestné jako spekulace, musela být tato činnost prováděna „ve větším rozsahu“. 
V tomto směru bylo rozhodující jednak množství předmětů potřeby, jichž se 
činnost týkala, jednak druh těchto předmětů, jejich cena, poměrná vzácnost na 
trhu, nezbytnost jejich potřeby apod. (Glogar R., a kol. 1958. Str. 382. 
Obdobně pak učebnice Československé trestní právo, 1959. Str. 97). 
44.	Ohledně znaku, že tak osoba musela činit s úmyslem neoprávněného 
prospěchu, je třeba upozornit, že za takový prospěch se podle tehdejší právní 
úpravy rozuměl majetkový prospěch, kterého se nedocilovalo poctivou prací řádně 
pracujícího člověka, nýbrž prospěch, jehož pachatel dociluje, resp. chce 
docílit bezpracným způsobem, popř. takovým způsobem soukromého podnikání, které 
je v rozporu se zásadami socialistické výroby a distribuce (Glogar, R. 1958. 
Str. 381). Neoprávněný prospěch byl zpravidla zisk při prodeji za předražené 
ceny, mohlo to však být i získání cennějších věcí výměnou nebo opatření 
jakékoli výhody. Nevyžadovala se jeho realizace (Československé trestní řízení, 
1959. Str. 98). Za neoprávněný se tedy považoval takový prospěch, který byl 
bezpracný nebo nepřiměřený vynaložené práci nebo nákladům.  Za neoprávněný 
prospěch bylo nutno pokládat rovněž prospěch, který sice nebyl bezpracný ani 
nepřiměřený, avšak který pachateli (resp. jiné osobě) nepřináležel z jiného 
důvodu a tohoto prospěchu je dosahováno ve značném rozsahu (směrnice pléna 
Nejvyššího soudu k výkladu některých ustanovení zákona, týkajících se trestné 
činnosti spekulačního rázu publikované pod č. 6/1959 Sb. tr. rozh.).

45.	Lze připomenout, aby bylo možné určité jednání posoudit jako trestný 
čin, muselo tehdejší optikou dosáhnout jisté společenské nebezpečnosti. Ta 
představovala materiální podmínku trestného činu spočívající ve škodlivém 
působení jednání pachatele na společenské vztahy, které chránil trestní zákon. 
Tento materiální prvek měl sloužit k odvržení formalistického nazírání na 
trestný čin. K rozhodnutí, zda byl spáchán trestný čin, nestačilo pouze 
hodnotit jednání pachatele z toho hlediska, zda odpovídá trestní normě, uvedené 
ve zvláštní části trestního zákona nebo v jiném zákoně, ale bylo třeba toto 
jednání hodnotit v souvislosti s materiálními a politickými podmínkami 
společnosti v dané etapě jejího vývoje (Glogar, R. a kol. 1958. Str. 28). Zda 
jde o trestný čin spekulace nebo jen o přestupek černého obchodu záviselo na 
nebezpečnosti jednání pro společnost. Podle tehdejší právní úpravy a judikatury 
bylo možné považovat za správnou soudní praxi, která vzhledem k povaze 
společenských vztahů chráněných ustanovením § 134a tr. zákona a kupní síle 
měny, posuzovala dosažený nebo zamýšlený zisk ve výši přibližně 2000 Kčs jako 
okolnost, která již zpravidla charakterizuje skutek pachatele jako trestný čin. 
Dosažený nebo zamýšlený zisk však nebyl jedinou okolností rozhodnou pro 
posouzení, zda jde o trestný čin nebo přestupek. Nebezpečnost jednání pro 
společnost byla podle tehdejší právní úpravy dána především osobou pachatele, 
zejména jeho třídním nepřátelstvím, jeho záporným postojem k budování 
socialismu, rozsahem spekulační činnosti, významem předmětů, o něž jde, pro 
zásobování, jejich nedostatkem na trhu vůbec a v místě zvlášť, způsobem 
provedení činu a jeho následky, popř. i jinými okolnostmi případu. Jestliže 
jsou tedy dány okolnosti, které zvyšují nebezpečnost jednání pro společnost z 
hlediska pachatele, jde o trestný čin spekulace i tehdy, jestliže dosažený nebo 
zamýšlený zisk nedosahuje výše 2000 Kčs (směrnice pléna Nejvyššího soudu k 
výkladu některých ustanovení zákona, týkajících se trestné činnosti 
spekulačního rázu publikované pod č. 6/1959 Sb. tr. rozh.).

46.	Konkrétně k projednávanému případu lze tak shrnout, že k naplnění 
výše zmíněného znaku, že obviněný jednal ve „velkém rozsahu“, tedy, že objem 
předmětných protektorátních známek odpovídal trestnému činu spekulace, se měl 
podle obviněného vyjádřit znalec ve svém posudku. Ovšem součástí spisového 
materiálu tyto posudky nejsou. Nejvyšší soud tak nemůže rozporovat jejich 
kvalitu pouze na základě dalších tvrzení, které obviněný ve svém odvoláni 
učinil. Nadto je vhodné poukázat, že na argumentaci obviněného ministr 
spravedlnosti ve svém podání pouze odkazuje, což nemůže účinně založit námitky, 
kterými se má Nejvyšší soud v rámci svého přezkumu zabývat [srovnej přim. 
usnesení Nejvyššího soudu ze dne 25. 7. 2012, sp. zn. 8 Tdo 587/2012 (č. 
46/2013 Sb. rozh. tr.)]. V této souvislosti Nejvyšší soud taktéž opakuje, že k 
danému rozhodnutí v řízení o stížnosti pro porušení zákona přistupuje z pozice 
presumpce správnosti a zákonnosti takového rozhodnutí.

47.	Z rozhodnutí nalézacího soudu je však zřejmé, že ten vzal za 
prokázané, zejména z výpovědi obviněného Němečka, že předmětné protektorátní 
známky tento od obviněného E. odkoupil za 50 Kčs, a to v celkovém rozsahu 200 
sérií (nejméně od 1. 1. 1957 do roku 1961). Přitom za neoprávněný prospěch 
hodnotil celou výši obdržených finančních prostředků, tedy 10 000 Kčs a dále 
hodnotu uschovaných 631 sériích ve výši 31 500 Kčs. Odvolací soud tuto výši 
moderoval, když se neztotožnil se závěrem nalézacího soudu, že neoprávněným 
prospěchem byla celá hodnota známek, které byly prodány, resp. znalcem oceněny. 
Podle odvolacího soudu totiž soud prvního stupně vůbec nepřihlédl k tomu, že 
obviněný známky musel sám zakoupit, a to podle vlastního udání za 36 Kčs jednu 
sérii. Zaplatil tedy za celé množství sérií asi 36 000 Kčs. Neoprávněný 
prospěch tak stanovil na 15 Kčs za sérii – tedy při asi 1 000 sériích měl být 
neoprávněný prospěch obviněného 15 000 Kčs [po odečtení nákupní ceny z ceny 
prodejní se však správně mělo jednat o 14 000 Kčs – pozn. Nejvyššího soudu]. 
Současně je třeba konstatovat, že odvolací soud uvedl, že ze spisového 
materiálu plyne, že „tyto protektorátní xxxxx série známek se mezi filatelisty 
prodávají za 50 Kčs za jednu sérii a tuto cenu také obžalovaný při prodeji u N. 
docílil.“ Tím však odvolací soud významně rozporuje závěry nalézacího soudu o 
tom, že spoluobviněný N. znal hodnotu známek v cizině a aby si tyto známky 
snáze opatřil od ostatních filatelistů, propočetl si, že je může platit vyšší 
hodnotou. Tedy měl tyto známky vykupovat od ostatních za vyšší ceny. Pokud však 
odvolací soud uvádí ve svém rozhodnutí cenu 50 Kčs za jednu sérii 
protektorátních známek jako standardní, pak fakticky rozporuje podstatný závěr 
nalézacího soudu, že tyto známky prodal obviněný E. obviněnému N. předraženy – 
se ziskem (který je nadto v rozhodnutí nalézacího soudu vyjádřen toliko 
implicitně), což bylo jistě významné (i podle výše předestřeného výkladu) pro 
posouzení jednání obviněného jako trestného činu spekulace. Byť tuto skutečnost 
ministr ve stížnosti pro porušení zákona nenamítá, je třeba ji zohlednit při 
již výše předestřené námitce uplatněné v tomto mimořádném opravném prostředku. 
Lze se totiž ztotožnit s ministrem spravedlnosti, že pro posouzení trestnosti 
jednání obviněného bylo nutné prokázat výši získaného či zamýšleného prospěchu, 
kterou odvolací soud doslova „odbyl“ pouhým konstatováním, že „[i] když nelze 
zcela lineárně porovnávat hodnotu koruny v r. 1939 a v r. 1957 přece jenom 
alespoň přibližně je možné srovnání.“. To však dále vůbec nerozvedl. I tak 
dovodil, že obviněný jednal v úmyslu získat pro sebe neoprávněný prospěch 
nejméně ve výši 15 Kčs [správně 14 Kčs – pozn. Nejvyššího soudu] na jedné 
sérii, což znamenalo podle odvolacího soudu naplnění znaku většího rozsahu. Z 
rozhodnutí nalézacího i odvolacího soudu je ale zřejmé, že ty se vůbec 
nezabývaly možným prospěchem obviněného, resp. jeho zištným motivem. Jinak 
řečeno, zda bylo možné v prodeji jedné série známek za částku 50 Kčs 
identifikovat neoprávněný prospěch s ohledem na odstup doby nákupu a zda tento 
prospěch dosáhl takové výše, aby bylo možné ve vztahu ke společenské 
nebezpečnosti hovořit o spáchání trestného činu, nebo zda se jednalo pouze o 
prodej za účelem vykrytí aktuální finanční tísně, jak namítá obviněný ve svém 
odvolání. V předmětném řízení tak nebyl dostatečně zjištěn skutečný stav věci, 
tak jak požadoval § 2 odst. 5 tr. ř. účinný do 31. 7. 1965.

48.	Nejvyšší soud tak dospěl k závěru, že odvolací soud nedostál své 
zákonné povinnosti přezkoumat rozsudek nalézacího soudu v intencích § 254 odst. 
1 tr. ř. v tehdy účinném znění, nekonstatoval nedostatečně provedená skutková 
zjištění a v rozporu s § 256 tr. ř. odvolání obviněného J. E. jako nedůvodné 
zamítl.
49.	Za tohoto stavu věci Nejvyšší soud podle § 268 odst. 2 tr. ř. 
vyslovil, že pravomocným usnesením Městského soudu v Praze ze dne 25. 4. 1962, 
sp. zn. 2 To 173/1962, byl porušen zákon v ustanoveních § 254 odst. 1 tr. ř. a 
§ 256 tr. ř. ve znění účinném do 31. 7. 1965 a v řízení předcházejícím v 
ustanoveních § 2 odst. 5 tr. ř. ve znění účinném do 31. 7. 1965, a v § 134a 
odst. 1 tr. zákona č. 86/1950 Sb. ve znění účinném do 31. 12. 1961, a to v 
neprospěch obviněného J. E.

50.	Nejvyšší soud pak s ohledem na vyslovené porušení zákona v 
neprospěch obviněného podle § 269 odst. 2 tr. ř. zrušil napadené usnesení 
Městského soudu v Praze ze dne 25. 4. 1962, sp. zn. 2 To 173/1962, současně 
zrušil i rozsudek Obvodního soudu pro Prahu 2 ze dne 20. 3. 1962, sp. zn. 2 T 
37/62, a to v části týkající se obviněného J. E. Taktéž k tomuto obviněnému 
zrušil všechna další rozhodnutí na zrušená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

51.	Podle § 270 odst. 1 tr. ř. Nejvyšší soud přikázal Obvodnímu soudu 
pro Prahu 2, aby věc znovu projednal a rozhodl. Nejvyšší soud připomíná, že 
podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil. Současně je třeba zdůraznit, že 
stížnost byla podána ve prospěch obviněného, takže v novém řízení nemůže dojít 
ke změně v jeho neprospěch.

52.	Nejvyšší soud se vzhledem k § 269 tr. ř. zabýval také tím, zda 
zjištěné porušení zákona prospívá i spoluobviněnému V. N. Vzhledem ke 
skutečnostem uvedeným v napadených rozhodnutích, zejm. stran následného prodeje 
vykoupených známek obviněným N. do zahraničí pro zjevný účel zisku, dospěl 
Nejvyšší soud k závěru, že zjištěné porušení zákona neprospívá tomuto 
obviněnému, a proto předmětná rozhodnutí zrušil pouze ve vztahu k obviněnému J. 
E.

Poučení: Proti tomuto rozhodnutí není opravný prostředek přípustný.


V Brně dne 27. 11. 2024


JUDr. Marta Ondrušová 
předsedkyně senátu

	
	




