Soud: Nejvyšší soud

Spisová značka: 22 Cdo 2433/99

Datum rozhodnutí: 17.01.2001

Typ rozhodnutí: Rozsudek


Kategorie rozhodnutí: C




22 Cdo 2433/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Františka Baláka a soudců JUDr. Marie Rezkové a JUDr. Jiřího Spáčila, CSc., ve 
věci žalobkyně Ing. L. K., zastoupené advokátkou, proti žalovanému Ing. J. K., 
zastoupenému advokátem, o vypořádání bezpodílového spoluvlastnictví manželů, 
vedené u Obvodního soudu pro Prahu 6 pod sp. zn. 6 C 406/88, o dovolání 
žalobkyně proti rozsudku Městského soudu v Praze ze dne 28. dubna 1995, čj. 23 
Co 435/94-285, ve znění opravného usnesení téhož soudu ze dne 8. listopadu 
1995, čj. 23 Co 435/94-305, takto:

Rozsudek Městského soudu v Praze ze dne 28. dubna 1995, čj. 23 Co 435/94-285, 
ve znění opravného usnesení ze dne 8. listopadu 1995, čj. 23 Co 435/94-305, a 
rozsudek Obvodního soudu pro Prahu 6 ze dne 8. dubna 1994, čj. 6 C 406/88-231, 
se zrušují a věc se vrací Obvodnímu soudu pro Prahu 6 k dalšímu řízení.

O d ů v o d n ě n í :

Obvodní soud pro Prahu 6 (dále "soud prvního stupně") rozsudkem ze dne 8. dubna 
1994, čj. 6 C 406/88-231, vypořádal bezpodílové spoluvlastnictví účastníků jako 
bývalých manželů tak, že do výlučného vlastnictví žalobkyně přikázal věci 
movité, vklad na vkladní knížce, založené u Č. s. s. v P., ve výši 200.000,- Kč 
a hodnotu osobního automobilu zn. Renault 11 GTL SPZ ... ve výši 150.000,- Kč, 
vše v celkové výši 406.389,- Kč. Do výlučného vlastnictví žalovaného přikázal 
věci movité a dále rodinný dům čp. 2451 v P., N. 20, s pozemky parcelních čísel 
1612/16 a 1618/8 v kat. úz. D. v ceně 6.151.750,- Kč, rekreační chalupu čp. 615 
s pozemky parcelních čísel 122 a 541/1 v kat. úz. B. v ceně 506.450,- Kč, 
zůstatek tuzexového konta č. 34-54182 u Ž. banky ke dni 29. července 1988 ve 
výši 36.403,- Kč a zůstatek devizového účtu č. 3483-28534 u Ž. banky k témuž 
dni ve výší 1.006,- Kč, vše v celkové výši 7.292.953,- Kč. Žalovanému přikázal 
k úhradě zůstatek půjčky č. 61-280874-7, uzavřené s Č. s., Obvodní pobočky v 
P., v částce 52.856,90 Kč a uložil mu, aby zaplatil žalobkyni na vyrovnání 
podílů částku 3.416.853,50 Kč. Dále rozhodl o náhradě nákladů řízení a soudním 
poplatku.

Soud prvního stupně zjistil, že manželství účastníků bylo rozvedeno rozsudkem 
Obvodního soudu pro Prahu 6 ze dne 17. června 1988, sp. zn. 6 C 193/88, který 
nabyl právní moci dne 29. července 1988, a že k dohodě o vypořádání 
bezpodílového spoluvlastnictví mezi účastníky nedošlo. Vycházel z toho, že do 
bezpodílového spoluvlastnictví účastníků patří věci uvedené ve výroku rozsudku, 
které rozdělil mezi účastníky v souladu s jejich návrhy, přičemž přihlížel k 
tomu, kdo z nich tu kterou věc užívá. Rekreační objekt v B., o který jevili 
zájem oba účastníci, přikázal žalovanému s tím, že jeho hodnotu netvoří pouze 
společné finanční prostředky účastníků, nýbrž také do značné míry finanční 
prostředky žalovaného a jeho příbuzných. Dále vzal za prokázané, že žalobkyně 
prodala bez souhlasu žalovaného osobní automobil zn. Renault 11 GTL za částku 
150.000,- Kč a že ještě za trvání manželství spotřebovala sama pro sebe částku 
200.000,- Kč z vkladní knížky, znějící na její jméno, a obě tyto částky proto 
zahrnul do podílu žalobkyně. Žalovanému přikázal zůstatky devizového a 
tuzexového účtu v korunách v souladu s kurzem platným ke dni právní moci 
rozsudku o rozvodu manželství účastníků s tím, že žalobkyně žádné jiné 
konkrétní účty neprokázala. Dluh u Č. s., Obvodní pobočky v P., považoval soud 
prvního stupně za společný a v konečném vypořádání žalobkyni započetl jeho 
jednu polovinu. Nepřistoupil na návrh žalovaného, aby jeho podíl byl vyšší, a 
přiznal žalobkyni právo na rovný spoluvlastnický podíl.

Městský soud v Praze jako soud odvolací k odvolání obou účastníků shora 
označeným rozsudkem změnil rozsudek soudu prvního stupně jen tak, že do 
vlastnictví žalobkyně přikázal hodnotu osobního automobilu zn. Renault 11 GTL 
SPZ ... ve výši 169.000,-Kč, jednu skříňku dřevěnou vykládanou se třemi 
zásuvkami v ceně 7.000,- Kč a vklad na vkladní knížce u Č. s. v P., ve výši 
214.766,50 Kč, žalovanému pak přikázal grafický list od T. B. s názvem T. k. v 
ceně 8.000,-Kč, 76 kusů videokazet různých typů a délek v ceně 12.160,- Kč, 
zůstatek devizového účtu č. 3483 28534 vedeného u Ž. banky ke dni 29. července 
1988 ve výši 1.013,- Kč, rodinný dům čp. 2451 s pozemky parcelních čísel 
1612/16 - zastavěná plocha a 1612/8 - ostatní v kat. úz. D. v ceně 7.578.250,- 
Kč a rekreační chalupu v B., evidenční číslo 1615, se stavební parcelou č. 122 
a pozemkem parcelního čísla 541/1, kat. úz. B., s tím, že žalobkyni se 
přikazují do vlastnictví věci v celkové výši 439.155,- Kč a žalovanému ve výši 
9.050.282,- Kč. Olejomalbu z cyklu P. a č. autora J. A. v ceně 25.000,- Kč 
přikázal do podílového spoluvlastnictví účastníků, "a to ve vlastnickém poměru 
u žalobkyně 2/5 a u žalovaného 3/5". Žalovanému uložil, aby žalobkyni zaplatil 
na vypořádání částku 3.367.278,80 Kč. Jinak rozsudek soudu prvního stupně 
potvrdil. Žalobkyni ještě uložil, aby žalovanému vydala čtyři židle k jídelnímu 
koutu sestávajícímu z jednoho stolu a osmi židlí a grafický list od T. B. s 
názvem T. k. Dále rozhodl o náhradě nákladů řízení. 

Odvolací soud doplnil dokazování znaleckými posudky o ceně nemovitostí a 
zjistil, že cena rodinného domu činí podle cenových předpisů platných v době 
rozhodování 7.578.250,-Kč a cena rozestavěné rekreační chalupy v B. 865.820,- 
Kč. Z těchto cen pak vycházel při rozhodování. Především odstranil nepřesnost 
při výpočtu zůstatku na devizovém účtu, který správně činil 1.013,- Kč, a 
skříňku se třemi zásuvkami přikázal ke shodnému návrhu účastníků žalobkyni, 
která jí má také v držení. Nepřisvědčil námitkám žalobkyně, aby byl vypořádán 
zůstatek na účtu u D. B. ve výši 4.265,- DM, který byl v červnu 1988 vybrán 
žalovaným. Vzal v úvahu, že tyto prostředky žalovaný nevyužil pro svoji 
potřebu, ale použil je na financování provozu domu, potřeby dvou dospívajících 
dětí a své a nákladnou rekonstrukci chalupy v B. Naproti tomu se ztotožnil se 
závěrem soudu prvního stupně, že žalobkyně vybrala z vkladní knížky znějící na 
její jméno částku 214.766,50 Kč, kterou použila pro svoji potřebu a kterou jí 
proto přikázal. Považoval proto za správné, aby jí tato částka byla přikázána. 
Oproti soudu prvního stupně odvolací soud vypořádal částku 95.492,- Kč, 
vynaloženou ze společných finančních prostředků účastníků na zaplacení cla a 
darovací daně z daru žalovanému (osobní automobil zn. Jaguar). Podle názoru 
odvolacího soudu žalovaný by měl mít alespoň jeden obraz T. B. s tenisovou 
tematikou a proto přikázal do vlastnictví žalovaného grafický list s názvem T. 
k. Naopak se ztotožnil s rozhodnutím soudu prvního stupně, pokud do společného 
majetku účastníků zahrnul obrazy E. F., neboť nebylo prokázané, že by došlo k 
jejich darování dětem účastníků, i když při koupi obrazů zde mohl být úmysl 
účastníků tyto obrazy darovat dětem. Jako opodstatněné shledal odvolací soud 
námitky žalovaného týkající se ceny osobního automobilu zn. Renault. Vyšel z 
částky, za kterou byl tento automobil prodán podle zprostředkovatelské smlouvy 
ze dne 5. července 1989. Rovněž přisvědčil žalovanému, že žalobkyně nedoložila 
své tvrzení, že do bezpodílového spoluvlastnictví patří 100 kusů videokazet, a 
proto vycházel z tvrzení žalovaného, který je má v držení a podle něhož se 
jedná o 76 kusů. Pokud manželé V. investovali kromě vlastní práce do rekreační 
chalupy v B. částku 148.361,- Kč, odvolací soud dovodil, že tuto částku nelze 
odečíst od ceny chalupy stanovené znalcem, jak se toho domáhal žalovaný, 
neboˇjde o společný dluh účastníků a žádný z nich tento dluh do vypořádání 
bezpodílového spoluvlastnictví nezahrnul. Při vypořádání odvolací soud stanovil 
podíl žalobkyně na společném majetku v rozsahu 2/5 a žalovaného v rozsahu 3/5, 
když podle jeho názoru to byl žalovaný, kdo zásluhou svého úspěšného působení v 
oblasti vrcholového sportu zajišťoval vysoký životní standard rodiny a 
dosahoval značných příjmů, které umožnily účastníkům získat majetek veliké 
hodnoty. Výjimku v rozdělení věcí mezi účastníky představuje pouze olejomalba z 
cyklu P. a č. J. A., o níž oba tvrdí, že ji má v držení druhý z nich, přičemž 
ani jedno tvrzení nebylo dostatečně prokázáno.

Proti rozsudku odvolacího soudu podala žalobkyně dovolání z důvodů, že v řízení 
došlo k vadám uvedeným v § 237 o. s. ř., konkrétně že nebyl podán návrh na 
zahájení řízení, ačkoli podle zákona ho bylo třeba (§ 237 odst. 1 písm. e/, § 
241 odst. 3 písm. a/ o. s. ř.), a dále, že řízení je postiženo jinou vadou, 
která mohla mít za následek nesprávné rozhodnutí ve věci, rozhodnutí vychází ze 
skutkového zjištění, které nemá v podstatné části oporu v provedeném dokazování 
a rozhodnutí spočívá na nesprávném právním posouzení věci (§ 243 odst. 3 písm. 
b/, c/ a d/ o. s. ř.). Pokud jde o důvod podle § 243 odst. 3 písm. b) o. s. ř., 
vytýká , že nebylo postupováno v souladu s ustanovením § 120 o. s. ř., neboť 
nebyly provedeny důkazy, které navrhovala a které měly zásadní význam pro 
rozhodnutí ve věci samé. Navrhovala, aby prostřednictvím organizace P., S. p. 
v. m. a d., byly zjištěny příjmy žalovaného za účelem ověření tvrzení 
žalobkyně, že úložky na devizové konto učiněné žalovaným v říjnu 1988 pocházely 
z finančním prostředků získaných za trvání manželství, a dále aby bylo najisto 
postaveno, z jakých finančních prostředků byla dokončena rekreační nemovitost v 
B. Pokud jde o důvod podle § 243 odst. 3 písm. c) o. s. ř., namítá, že byly 
pominuty rozhodné skutečnosti, které byly provedenými důkazy prokázány a vyšly 
za řízení najevo, když nebyly vypořádány zlaté dukáty, přestože bylo najisto 
postaveno, že patří do bezpodílového spoluvlastnictví, a dále nová okna 
připravená na dokončení rekonstrukce objektu v B. Z výpovědi žalovaného a jeho 
závěrečného návrhu ze dne 6. ledna 1994 jednoznačně vyplynulo, že na přestavbu 
rekreačního objektu byly použity prostředky uložené na tuzexovém účtu a že 
zřejmě byly použity i finanční prostředky z devizového účtu. V hodnocení důkazů 
je z hlediska věrohodnosti a zákonnosti logický rozpor především při hodnocení 
tvrzení žalovaného, že nikdy neměl v zahraničí žádný finanční účet, když se jí 
podařilo prokázat, že žalovaný měl běžný účet u D. B. v SRN. Soud měl výpověď 
žalovaného považovat za nevěrohodnou a měl se zabývat otázkou, zda žalovaný má 
další finanční účty, zejména v USA. Neprovedl důkaz ročenkami příjmů 
žalovaného, z nichž vyplývá, že příjmy v letech 1970 - 1980 nevyčerpali jako 
rodina, ani je nevyčerpal žalovaný, neboť měl další příjmy v ročenkách 
neuvedené. K této okolnosti bylo třeba přihlížet při úvaze o tom, zda rekreační 
objekt včetně dostavby spadá do bezpodílového spoluvlastnictví a také při 
stanovení výše podílů účastníků. Vytýká odvolacímu soudu, že sice aplikoval 
správný právní předpis, ale nesprávně jej vyložil, když dospěl k závěru, že 
žalovaný má nárok na 3/5 podílu a žalobkyně na 2/5, aniž k tomu provedl 
jakékoli důkazy. Odvolací soud vycházel z jiného skutkového základu, aniž by 
dokazování doplnil, přitom soud prvního stupně v tomto směru žádné důkazy 
neprovedl. Ani z výslechu žalovaného nevyplývá, že by zde byly dány podmínky k 
tomuto jistě mimořádnému postupu. Odvolací soud naprosto pominul skutečnost, že 
to byla žalobkyně, která umožnila žalovanému, aby se plně věnoval sportovní 
činnosti tím, že se výlučně starala o dvě děti, domácnost a výstavbu obou domů, 
což potvrdil i žalovaný. Žalobkyně se nemohla věnovat své profesi a tím 
ztratila jakoukoli "aprobaci" v tomto směru, takže po rozvodu manželství se 
živí prodejem suvenýrů. Skutečnost, že jeden z manželů má lepší předpoklady pro 
vytvoření majetku, sama o sobě neodůvodňuje závěr o větší nebo menší míře 
přičinění o nabytí a udržení společného majetku. Byl to žalovaný, který jí 
znemožnil dokončení rekonstrukce objektu v B. Kromě toho odvolací soud odečetl 
od jejího podílu polovinu zůstatku půjčky, ačkoliv měl odečíst jen 2/5, a došlo 
i k početní chybě v její neprospěch. Soudy obou stupňů pominuly rovnost 
účastníků i tím, že žalobkyni přikázaly vklad na vkladní knížce se zůstatkem 
214.766,50 Kč, když na druhé straně do bezpodílového spoluvlastnictví nebyly 
zahrnuty zůstatky na tuzexovém a devizovém účtu k okamžiku, kdy žalovaný zrušil 
podpisové právo žalobkyně, čímž jí znemožnil nakládat s těmito finančními 
prostředky, a využil je výlučně ve svůj prospěch. Podle názoru žalobkyně 
zůstatek na tuzexovém účtu bylo třeba přepočíst ve valutě a ne v korunách a 
zůstatek na devizovém účtu podle kurzu platného v době rozhodování. Mimo to se 
měl soud zabývat otázkou, zda se jednalo ze strany žalovaného o běžné výběry z 
těchto účtů či nikoli, zejména když v této souvislosti vznášela námitku 
neplatnosti. Nepovažuje za správné odůvodnění rozsudku, že tyto prostředky 
žalovaný potřeboval pro sebe a děti, když v době výběrů z účtů byl zaměstnán a 
měl řádný příjem. Dále vytýká odvolacímu soudu, že při rozhodování nevycházel z 
obecných cen nemovitostí, ale z cen "znaleckých", které neodpovídají tržním 
cenám. Tržní cena domu v P. je okolo 20.000.000,- Kč. Ocenění domu v B. je 
zanedbatelné, neboť jen částka investovaná do výstavby byla vyšší, nehledě na 
to, že od té doby došlo ke zdražení stavebního materiálu. Nesouhlasí rovněž s 
přikázáním obrazu od J. A. z cyklu P. a č. do podílového spoluvlastnictví 
účastníků, jestliže neměl najisto postaveno, zda tato věc existuje, neboť tímto 
rozhodnutím založil pouze podmínky pro další spor. Pokud se týká důvodu podle § 
237 odst. 1 písm. e) o. s. ř. namítá, že soud rozhodl ultra petitum, když 
žalobkyni uložil vydat žalovanému čtyři židle k jídelnímu koutu a grafický list 
od T. B. s názvem T. k. Tento grafický list nikdy neexistoval a malíř jej nikdy 
nevytvořil, což vyplývá z toho, že v žádném podání a přednesech účastníků se 
takový předmět neobjevuje. Žalobkyně navrhla, aby Nejvyšší soud rozsudek 
odvolacího soudu zrušil a věc vrátil tomuto soudu k dalšímu řízení.

Žalovaný navrhl zamítnutí dovolání. Výtky, že soudy obou stupňů nepostupovaly v 
souladu s § 120 o. s. ř., považuje za účelové. Ohledně majetkových vztahů, o 
nichž se žalobkyně zmiňuje v dovolání, byly provedeny všechny potřebné důkazy a 
po jejich zhodnocení v jednotlivostech i ve vzájemných souvislostech byl 
bezpečně zjištěn skutečný stav věci. Představa žalobkyně, že by soudy v řízení 
o vypořádání bezpodílového spoluvlastnictví měly provádět vyúčtování všech 
příjmů a vydání za trvání manželství, nemá oporu v zákoně. Nebylo proto 
nejmenšího důvodu z ročenek zjišťovat příjmy žalovaného v době jeho sportovní 
kariéry. Žalovaný nemá ponětí o jakýchsi účtech v USA. Běžný účet v SRN mít 
musel, ten však ke dni zániku bezpodílového spoluvlastnictví již neexistoval, 
takže výpověď žalovaného byla v tomto směru pravdivá. Zlaté dukáty žalobkyně do 
bezpodílového spoluvlastnictví nezařadila, naopak je označila za své výlučné 
vlastnictví, přitom jí nevadí, že v rámci vypořádání bezpodílového 
spoluvlastnictví nebylo rozhodnuto o zlatých špercích značné hodnoty, které 
jsou v jejím držení a jejichž vypořádání se žalovaný dožadoval. Žalobkyně 
výslovně neuvádí, v čem spatřuje nesprávnost rozhodnutí, pokud jí byl přikázán 
zůstatek na vkladní knížce ve výši 214.766,50 Kč. Pokud jde o obraz s názvem T. 
k., uvedl, že žalobkyně nikdy dříve námitky vznesené až v dovolání neuplatnila. 
Ocenění nemovitostí podle žalovaného odpovídá běžné judikatuře. Okna byla 
zabudována do stavby ještě za trvání manželství a ke dni zániku bezpodílového 
spoluvlastnictví jako samostatné věci již neexistovala. Pokud byl někdo 
poškozen rozhodnutím soudu ohledně obrazu z cyklu P. a č. od J. A., byl to 
žalovaný,neboť tento obraz si odvezla žalobkyně spolu s ostatními věcmi. Podle 
přesvědčení žalovaného jsou v daném případě splněny podmínky pro odchylku ze 
zásady rovnosti podílů. Bylo by v rozporu s dobrými mravy, kdyby žalobkyně dnes 
měla na úkor žalovaného i dětí nepřiměřeně profitovat na poměrně značném 
majetku, který beze zbytku vybudoval a vytvořil sám žalovaný. Má zato, že míra 
jeho přičinění naopak zůstala ještě značně podhodnocena. Výtka, že soud rozhodl 
ultra petitum, neobstojí. Žalovaný vyslovení ediční povinnosti u všech věcí 
výslovně navrhl v odvolání ze dne 1. srpna 1994.

Podle bodu 17. hlavy první části dvanácté (Přechodná a závěrečná ustanovení) 
zákona č. 30/2000 Sb., kterým se mění zákon č. 99/1963 Sb., občanský soudní 
řád, ve znění pozdějších předpisů, a některé další zákony, dovolání proti 
rozhodnutím odvolacího soudu vydaným přede dnem nabytí účinnosti tohoto zákona 
(tj. před 1. 1. 2001) nebo vydaným po řízení provedeném podle dosavadních 
právních předpisů se projednají a rozhodnou podle dosavadních právních 
předpisů. Bylo-li napadené rozhodnutí vydáno v roce 1995, dovolací soud 
dovolání projednal a rozhodl o něm podle zákona č. 99/1963 Sb., občanský soudní 
řád, ve znění před novelou provedenou zákonem č. 30/2000 Sb. (dále jen "o. s. 
ř.").

Po zjištění, že dovolání bylo podáno včas, osobou oprávněnou, řádně zastoupenou 
a že je přípustné, přezkoumal dovolací soud rozsudek odvolacího soudu podle § 
242 odst. 1 a 3 o. s. ř. a dospěl k závěru, že dovolání je opodstatněné.

Podle § 157 odst. 2 o. s. ř. v odůvodnění rozsudku soud uvede podstatný obsah 
přednesů, stručně a jasně vyloží, které skutečnosti má prokázány a které 
nikoliv, o které důkazy opřel svá skutková zjištění a jakými úvahami se při 
hodnocení důkazů řídil, proč neprovedl i další důkazy, a posoudí zjištěný 
skutkový stav podle příslušných ustanovení, jichž použil.

Z citovaného ustanovení vyplývá, že odůvodnění rozsudku musí být dostatečné a 
srozumitelné tak, aby závěry soudu byly přezkoumatelné. V daném případě 
odůvodnění rozsudku soudu prvního stupně postrádá skutková zjištění učiněná s 
odkazem na příslušné důkazy a pokud jde o závěry soudu ohledně různých sporných 
položek, není patrné, z jakých důkazů soud vycházel a jakými úvahami se při 
hodnocení důkazů řídil. Rozsudek soudu prvního stupně tak nerespektuje zásady 
uvedené v § 157 odst. 1 a § 132 o. s. ř. a v důsledku toho je nepřezkoumatelný. 
V takovém případě nejsou splněny předpoklady pro opakování dokazování nebo jeho 
doplňování odvolacím soudem, ale nezbývá, než takové rozhodnutí zrušit (§ 221 
odst. 1 písm. c/ o. s. ř.). Odvolací soud proto pochybil, když namísto toho, 
aby rozsudek soudu prvního stupně zrušil, částečně dokazování doplnil znaleckým 
posudkem o cenách nemovitostí a poté rozsudek soudu prvního stupně změnil. 
Tímto postupem odvolací soud zatížil řízení vadou, která měla za následek 
nesprávné rozhodnutí ve věci (§ 241 odst. 3 písm. b/ o. s. ř.). K tomu srov. 
rozsudek Vrchního soudu v Praze, publikovaný pod číslem 19 v Bulletinu Vrchního 
soudu v Praze 1/1993. 

V řízení o vypořádání bezpodílového spoluvlastnictví musí být z odůvodnění 
rozsudku jednoznačně zřejmé, jak soud došel k částce, kterou je povinen jeden z 
účastníků zaplatit na vypořádání bezpodílového spoluvlastnictví druhému 
účastníku. Výpočet této částky má být natolik přehledný, aby se kdokoli mohl 
přesvědčit o jeho správnosti. Pokud odůvodnění rozsudku takový výpočet 
neobsahuje, je rozsudek nepřezkoumatelný. Tak tomu je i v případě napadeného 
rozsudku odvolacího soudu, z něhož nevyplývá, jak odvolací soud došel k částce 
3.367.278,80 Kč, kterou uložil zaplatit žalovanému žalobkyni. V případě, že 
nedostatek řádného a přezkoumatelného odůvodnění rozsudku odvolacího soudu 
brání dovolacímu soudu zhodnotit jeho správnost, jak je tomu v daném případě, 
trpí řízení jinou vadou ve smyslu § 241 odst. 3 písm. b) o. s. ř.

S ohledem na již ustálený výklad čl. VIII odst. 2 věty první zákona č. 91/1998 
Sb. Nejvyšším soudem a na to, že bezpodílové spoluvlastnictví účastníků zaniklo 
dne 29. července 1988, je třeba na daný spor aplikovat ustanovení občanského 
zákoníku o vypořádání bezpodílového spoluvlastnictví (nyní jde o institut 
společného jmění manželů), a to ve znění před novelou provedenou zákonem č. 
509/1991 Sb. - srov. též § 868 obč. zák. 

Předmětem vypořádání bezpodílového spoluvlastnictví manželů podle § 150 obč. 
zák. ve znění před novelou provedenou zákonem č. 509/1991 Sb. (dále jen "obč. 
zák."), které spočívá ve zjištění a rozdělení společného majetku, může být jen 
ten majetek, který existuje ke dni zániku bezpodílového spoluvlastnictví jako 
společný. Z vypořádání bezpodílového spoluvlastnictví však nelze vytvářet 
vzájemné vyúčtování celého spotřebního společenství manželů. Samotné zjištění 
výše příjmů žalovaného za určité časové období z ročenek příjmů, případně z 
reklamních smluv, by samo o sobě nemohlo vést k závěru, že část těchto příjmů 
měl žalovaný uloženou na dalších účtech v cizině (zejména v USA, jak tvrdí 
žalobkyně); při vypořádání by k nim tedy nemohlo být bez dalšího přihlíženo. 
Pokud to žalobkyně tvrdí, pak bylo na ní, aby k tomu navrhla odpovídající 
důkazy - aby označila peněžní ústav a číslo účtu. To však neučinila. Lze také 
poznamenat, že příjmy, které tvořily zdroje bezpodílového spoluvlastnictví 
účastníků, se dostávaly do jejich bezpodílového spoluvlastnictví až skutečnou 
výplatou. 

Soudy obou stupňů při rozhodování vycházely ze zůstatku na devizovém účtu 
žalovaného u Ž. banky ke dni 29. července 1988, tj. ke dni zániku bezpodílového 
spoluvlastnictví účastníků. Vzhledem k námitkách žalobkyně, že vklady na tento 
devizový účet učiněné žalovaným v říjnu 1988 pocházely z finančních prostředků 
získaných žalovaným za trvání manželství, je dokazování původu peněz vložených 
na tento účet nedlouho po rozvodu manželství účastníků odůvodněno. Žalobkyně v 
tomto směru navrhla důkazy, jak vyplývá z jejích podání na č. l. 188 a 245 
spisu. Soudy obou stupňů v rozporu s ustanovením § 120 o. s. ř. se námitkami 
žalobkyně týkajícími se vkladů na devizový účet v říjnu 1988 vyjma výslechu 
účastníků blíže nezabývaly, přestože jde o okolnosti rozhodné pro posouzení 
věci a přestože žalobkyně k jejich prokázání navrhla důkazy. Za tohoto stavu 
jde rovněž o vadu řízení podle § 241 odst. 3 písm. b) o. s. ř. 

Dovolací důvod podle § 241 odst. 3 písm. c) o. s. ř. je dán tehdy, jestliže 
rozhodnutí vychází ze skutkového zjištění, které nemá v podstatné části oporu v 
provedeném dokazování, tedy jestliže skutkové zjištění, jež bylo podkladem pro 
rozhodnutí, je vadné. Nedostatek řádných skutkových zjištění v rozsudcích soudů 
obou stupňů neumožňoval dovolacímu soudu posoudit správnost rozsudku odvolacího 
soudu z hlediska posledně uvedeného ustanovení, zejména pokud jde o námitky 
vznesené v dovolání a týkající se zlatých dukátů, nových oken do rekreačního 
objektu v B. a prostředků z tuzexového účtu použitých na přestavbu objektu v 
B., jakož i grafického listu s názvem T. k. Ke zlatým dukátům je třeba 
poznamenat, že žalobkyně vytýká soudu, že je nevypořádal, ač ve svém podání ze 
dne 10. září 1991 je označuje za své vlastnictví s tím, že je bude požadovat 
vydat. Návrh na jejich vypořádání však neučinila.

Jestliže jeden z manželů nakládal s věcí nebo úsporami, které jsou v 
bezpodílovém spoluvlastnictví manželů, způsobem, který je v rozporu s 
ustanovením § 145 odst. 1 obč. zák., pak k tomuto neplatnému právnímu úkonu 
nelze přihlížet a věc nebo úspory je třeba zařadit do masy bezpodílového 
spoluvlastnictví a vypořádat. Odvolací soud přikázal do vlastnictví žalobkyně 
vklad na vkladní knížce ve výši 214.766,50 Kč. Takové rozhodnutí by přicházelo 
v úvahu pouze za předpokladu, že ke dni zániku bezpodílového spoluvlastnictví 
účastníků vklad v uvedené výši na vkladní knížce skutečně existoval. Ke dni 
zániku bezpodílového spoluvlastnictví však vklad v uvedené výši na vkladní 
knížce neexistoval, neboť žalobkyně tuto částku z vkladní knížky bez souhlasu 
žalovaného za trvání manželství vybrala a spotřebovala sama pro sebe. Protože z 
její strany šlo o jednání v rozporu s ustanovením § 145 odst. 1 obč. zák., je 
třeba částku 214.766,50 Kč zařadit do bezpodílového spoluvlastnictví účastníků 
a vypořádat ji, aniž by bylo třeba výrokem rozsudku určit, že žalobkyně je 
povinna tuto částku do společného majetku nahradit. 

Z obsahu spisu se podává, že se společnými úsporami uloženými na devizovém a 
tuzexovém účtu a účtu u D. B. disponoval i žalovaný bez souhlasu žalobkyně 
poté, co žalobkyni dne 22. dubna 1987 zrušil její podpisové právo. Žalovaný by 
tedy měl vysvětlit a doložit, jak s jednotlivými výběry naložil, a na soudu 
bude, aby zkoumal, nakolik je žalovaný použil na svůj oddělený majetek nebo s 
nimi nakládal v rozporu s ustanovením § 145 odst. 1 obč. zák. Pokud byly zčásti 
použity na rekonstrukci objektu v B. po zániku bezpodílového spoluvlastnictví 
účastníků a nepromítly se do ceny tohoto objektu, pak by bylo třeba (stejně 
jako v případě žalobkyně nakládající částkou 214.766,50 Kč) k těmto finančním 
prostředkům přihlédnout tak, jako by je měl žalovaný, jemuž je nemovitost 
přikazována, vrátit do bezpodílového spoluvlastnictví. Při jejich částečném 
použití na hrazení nákladů potřeb členů domácnosti, jak tvrdí žalovaný, nelze 
při hodnocení důvodnosti takto vynaložených finančních prostředků nepřihlížet k 
výši příjmů žalovaného v té době při zvážení, zda šlo o běžné náklady (v rámci 
rodinných poměrů účastníků) nebo se jednalo o mimořádně zvýšené náklady 
vynaložené v jeho prospěch.

K otázce vyčíslení zůstatků na účtech, na nichž byly uloženy peněžní prostředky 
v cizí měně, vychází dovolací soud z následující úvahy. V době zániku 
bezpodílového spoluvlastnictví účastníků tyto prostředky uložené u peněžního 
ústavu (dnes banky) nepředstavovaly společnou věc, ale pohledávku za peněžním 
ústavem. I když pro stanovení hodnoty věcí náležejících do bezpodílového 
spoluvlastnictví je rozhodující jejich stav v době zániku tohoto 
spoluvlastnictví, nelze u peněžních pohledávek přehlížet jejich přírůstky 
obvykle v podobě úroků. I pro tyto přírůstky platí stejný právní režim jako pro 
pohledávku či jistinu samu a není rozumného důvodu je vypořádávat odděleně. Aby 
nedošlo ke zvýhodnění toho z manželů, který je použil po zániku bezpodílového 
spoluvlastnictví pro sebe, odpovídá požadavku spravedlivého vypořádání 
bezpodílového spoluvlastnictví, aby bylo vycházeno z přepočítacího kurzu měn v 
době jejich spotřeby. Jde o obdobný přístup jako v případě zničené společné 
věci, kdy se při vyčíslení její ceny (škody) nevychází z cenových předpisů 
platných až v době pozdější, ale z cenových předpisů platných v době zániku 
věci. Pokud nejsou tyto prostředky spotřebovány, měl by být rozhodující kurz v 
době rozhodnutí soudu, stejně jako je pro oceňování věci rozhodný cenový 
předpis platný v době rozhodování.

Vypořádání bezpodílového spoluvlastnictví podle § 150 obč. zák. sestává jednak 
ze stránky kvalitativní, tj. uspořádání vlastnictví k jednotlivým věcem, jednak 
ze stránky kvantitativní, při níž jde o hodnotové podíly účastníků. Pro 
vypořádání je proto podstatná cena jednotlivých věcí patřících do bezpodílového 
spoluvlastnictví, přičemž je třeba vycházet ze stavu věci ke dni zániku 
bezpodílového spoluvlastnictví, ale z cen odpovídajících - ať již podle obecně 
závazných předpisů či vývoje cen věcí - cenám platným v době, kdy se provádí 
vypořádání. Odvolací soud stejně jako soud prvního stupně nesprávně vyšel při 
rozhodování z cen nemovitostí zjištěných znaleckým posudkem podle cenového 
předpisu, tedy z tzv. odhadních cen. Podkladem pro vypořádání však může být jen 
obecná cena nemovitosti, tj. cena obvyklá v daném místě v době rozhodování, 
která vyjadřuje aktuální tržní hodnotu nemovitosti a je běžně označována jako 
cena tržní, odpovídající poptávce a nabídce v daném místě a čase. Cena zjištěná 
podle cenových předpisů má jen určitý informativní a orientační význam a sama o 
sobě proto nemůže být základem pro vypořádání bezpodílového spoluvlastnictví. 
Srov. k tomu rozsudek Nejvyššího soudu ze dne 30. ledna 1998, sp. zn. 2 Cdon 
425/96, publikovaný ve Sbírce soudních rozhodnutí a stanovisek, sešit 3, ročník 
1999, pod číslem 15, podle něhož soudy postupují obdobně při vypořádání 
bezpodílového spoluvlastnictví manželů či společného jmění manželů, pokud 
zjišťují cenu vypořádávané nemovitosti.

Podle § 150 věty prvé obč. zák. jsou sice podíly obou manželů na společném 
majetku zásadně stejné, soud však může tyto podíly stanovit jinak s 
přihlédnutím k zásadám dále v § 150 obč. zák. uvedeným. Rozhodnutí odvolacího 
soudu, který stanovil rozdílné podíly účastníků na společném majetku, nelze nic 
vytknout. V daném případě to byl nesporně především žalovaný, který jako jeden 
z nejlepších světových tenistů ve své době dosahoval značných příjmů, 
umožňujících nadstandardní životní úroveň rodiny a nabytí majetku, jež je 
předmětem vypořádání. I při zohlednění péče žalobkyně o děti a společnou 
domácnost jsou dány předpoklady pro zvýhodnění žalovaného, který nepochybně 
musel vyvíjet značné úsilí k tomu, aby ve své sportovní činnosti dosáhl 
zmíněného postavení a tomu odpovídajících příjmů.

Citované ustanovení § 150 obč. zák. je třeba užít přiměřeně i pro vypořádání 
společných dluhů. Manželé by se proto měli podílet zásadně na společných 
dluzích ve stejném poměru, v jakém se podílejí na společném majetku. Z rozsudku 
odvolacího soudu jednoznačně nevyplývá, v jakém poměru byl vypořádán dluh z 
půjčky u Č. s., splácený po zániku bezpodílového spoluvlastnictví žalovaným. V 
tomto směru je rozsudek odvolacího soudu rovněž nepřezkoumatelný. Pokud byl 
tento dluh vypořádán ve stejném poměru, pak jde o pochybení, jestliže podíly 
účastníků na společném majetku byly stanoveny rozdílně.

Dovolací soud se nemohl ztotožnit s rozhodnutím odvolacího soudu ani pokud jde 
o olejomalbu J. A. z cyklu P. a č., přikázanou účastníkům do podílového 
spoluvlastnictví, a to žalobkyni v rozsahu 2/5 a žalovanému v rozsahu 3/5. Soud 
prvního stupně tento obraz přikázal do výlučného vlastnictví žalovaného, aniž 
se vypořádal s jeho námitkami, že obraz ve svém držení nemá, a aniž k tomu 
učinil odpovídající skutková zjištění. Odvolací soud přikázáním tohoto obrazu 
do podílového spoluvlastnictví změnil rozsudek soudu prvního stupně, ačkoli pro 
takové rozhodnutí nebyly dány podmínky s ohledem na § 220 odst. 1 o. s. ř., 
jestliže soud prvního stupně neučinil správná skutková zjištění, a s ohledem na 
podmínky § 220 odst. 2 o. s. ř., jestliže odvolací soud dokazování nedoplnil a 
vycházel toliko z přednesů účastníků. Tím rovněž zatížil řízení vadou podle § 
241 odst. 3 písm. b) o. s. ř. V tomto rozsahu není také správné ani právní 
posouzení věci, neboť důvody, jež odvolací soud použil ve svém rozhodnutí, 
nemohou obstát. Soud měl nejprve zjistit, zda tato věc ke dni zániku 
bezpodílového spoluvlastnictví účastníků existovala jako předmět tohoto 
spoluvlastnictví, který z účastníků ji měl ve svém držení, případně který z 
nich, kdy a za jakých okolností ji zcizil. Teprve na základě potřebných 
skutkových závěrů bude možné tuto věc právně posoudit v praxi soudů obvyklým 
způsobem. 

Výrok o vydání věci náležející do bezpodílového spoluvlastnictví je častou 
součástí výroku rozsudku o vypořádání bezpodílového spoluvlastnictví, a to v 
těch případech, kdy je tato věc přikazována jednomu z účastníků do výlučného 
vlastnictví, ale má ji v držení druhý účastník. Výrok stanovící tzv. ediční 
povinnost v rámci soudního vypořádání bezpodílového spoluvlastnictví nemusí být 
součástí žalobního návrhu; soud takto může rozhodnout i bez návrhu, neboť ve 
smyslu § 153 odst. 2 o. s. ř. není v řízení o vypořádání bezpodílového 
spoluvlastnictví žalobním návrhem vázán. Předpokladem takového rozhodnutí ovšem 
je, že věc, jež má být vydána, byla učiněna předmětem řízení. Nebylo tudíž 
možno přisvědčit žalobkyni, že v řízení došlo k vadě podle § 237 odst. 1 písm. 
d) o. s. ř.; dovolací soud nezjistil, že by v řízení došlo k jiným vadám 
uvedeným v § 237 odst. 1 o. s. ř. 

Z uvedeného vyplývá, že v řízení došlo k vadám, které měly za následek 
nesprávné rozhodnutí ve věci, a že ani právní posouzení věci odvolacím soudem 
nebylo zcela správné. Dovolací soud proto podle § 243b odst. 1 a 2 o. s. ř. 
zrušil rozsudky soudů obou stupňů a poněvadž důvody zrušení rozsudku odvolacího 
soudu platí i na rozsudek soudu prvního stupně, vrátil věc posledně uvedenému 
soudu k dalšímu řízení.

Proti tomuto rozsudku není přípustný opravný prostředek.

V Brně dne 17. ledna 2001

JUDr. František B a l á k, v.r.

předseda senátu

Za správnost vyhotovení: Ivana Svobodová
