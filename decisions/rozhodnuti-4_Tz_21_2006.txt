Soud: Nejvyšší soud

Spisová značka: 4 Tz 21/2006

Datum rozhodnutí: 26.04.2006

Typ rozhodnutí: Rozsudek




4 Tz 21/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  26. 
dubna 2006 v senátě složeném z předsedy senátu JUDr. Františka Hrabce a 
soudců           JUDr. Danuše Novotné a JUDr. Jiřího Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného A.  G., proti rozsudku býv. Vojenského obvodového soudu v Plzni ze 
dne 20. 11. 1975 sp. zn. 3 T 282/75, a rozhodl podle  § 268 odst. 2, § 269 
odst. 2 a § 271 odst. 1 tr. ř.        t a k t o :

Pravomocným rozsudkem býv. Vojenského obvodového soudu v Plzni ze dne 20. 11. 
1975  sp. zn. 3 T 282/75,  b y l   p o r u š e n  z á k o n   v ustanovení  § 
269 odst. 1 tr. zák., ve znění účinném do 30. 11. 1999, v neprospěch obviněného 
A. G. 

Tento rozsudek se  z r u š u j e .  

Zrušují se také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný A. G. (nyní T. F.)  z p r o š ť u j e  
obžaloby prokurátora býv. Vojenské obvodové prokuratury v Plzni ze dne 3. 11. 
1975 sp. zn. 6 OPv 400/75, pro skutek spočívající v tom, že ačkoli mu byl řádně 
a včas doručen povolávací rozkaz řady F,  vydaný Okresní vojenskou správou S., 
podle kterého měl nastoupit k výkonu základní vojenské služby dne 30. 9. 1975 
do 12.00 hod. k v. ú.  Ž., se záměrem vyhnout se trvale výkonu vojenské služby, 
nenastoupil k jejímu výkonu ani v době uvedené v povolávacím rozkazu, ani do 24 
hodin od uplynutí této lhůty a své rozhodnutí nekonat službu v ozbrojených 
silách odůvodňuje svým náboženským přesvědčením, čímž měl spáchat trestný čin 
nenastoupení služby v ozbrojených silách podle  § 269 odst. 1  tr. zák.,  neboť 
tento skutek není trestným činem.

O d ů v o d n ě n í : 

Obviněný A. G. byl rozsudkem býv. Vojenského obvodového soudu v Plzni  ze dne 
20. 11. 1975, sp. zn. 3  T 282/75, který nabyl právní moci dne 4. 12. 1975, 
uznán vinným trestným činem nenastoupení služby v ozbrojených silách podle § 
269 odst. 1 tr. zák., jehož se dopustil tím, že ačkoli mu byl řádně a včas 
doručen povolávací rozkaz řady F,  vydaný OVS S., podle kterého měl nastoupit k 
výkonu vojenské základní služby dne 30. 10. 1975 do 12.00 hodin u VÚ Ž., se 
záměrem vyhnout se trvale výkonu vojenské služby, nenastoupil k jejímu výkonu 
ani v době uvedené v povolávacím rozkaze, ani do 24.00 hodin od uplynutí této 
lhůty a své rozhodnutí nekonat službu v ozbrojených silách odůvodnil svým 
náboženským přesvědčením.  

Za to byl obviněný odsouzen k trestu odnětí svobody v trvání 2 roků nepodmíněně 
se zařazením do první nápravně výchovné skupiny. 

Na základě usnesení býv. Vojenského obvodového soudu v Plzni ze dne 23. 12. 
1976 sp. zn. Pp 87/76, byl obviněný A. G. podmíněně propuštěn z výkonu trestu 
odnětí svobody, přičemž zkušební doba mu byla stanovena na 3 roky. Toto 
usnesení nabylo právní moci dnem vyhlášení.

Usnesením býv. Vojenského obvodového soudu v Plzni ze dne 24. 6. 1980, sp. zn. 
Pp 87/76, bylo rozhodnuto, že obviněný se ve zkušební době podmíněného 
propuštění osvědčil, a proto se má za to, že celý trest odnětí svobody vykonal 
dnem, kdy byl podmíněně propuštěn. 

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.  

Podle § 266 odst. 1 tr. ř. podal ministr spravedlnosti k Nejvyššímu soudu ve 
prospěch obviněného A. G. (nyní T. F.) stížnost pro porušení zákona proti 
rozsudku býv. Vojenského obvodového soudu v Plzni ze dne 20. 11. 1975 sp. zn. 3 
T 282/75. Napadeným rozhodnutím  byl podle názoru stěžovatele porušen zákon v 
ustanovení § 2 odst. 5, 6 tr. ř. v tehdy účinném znění, jakož i v ustanovení § 
269 odst. 1 tehdy účinného  tr. zák., s přihlédnutím k článku 18 Všeobecné 
deklarace lidských práv.  

V odůvodnění svého podání ministr spravedlnosti poukázal na doslovné znění 
jednotlivých shora citovaných ustanovení, kterými se býv. Vojenský obvodový 
soud v Plzni při svém rozhodování neřídil. Obviněný odmítl konat vojenskou 
službu z důvodu svého svědomí za situace, kdy se principy jeho náboženského 
přesvědčení dostaly do konfliktu s povinností výkonu vojenské služby. Obviněný 
však neměl možnost dostát svým povinnostem, jež mu byly uloženy zákonem, aniž 
by se dostal do rozporu s vlastním svědomím, ačkoli svoboda svědomí je 
základním lidským právem absolutní povahy, které je v případě odepření vojenské 
služby právem určujícím. Jednání obviněného přitom směřovalo k uplatnění 
uvedeného základního práva, které mu bylo zaručeno článkem 18 Všeobecné 
deklarace lidských práv. Čin obviněného byl navíc považován za trestný v 
rozporu s mezinárodním právem a ústavou ve smyslu ustanovení § 1 zákona č. 
119/1990 Sb., o soudní rehabilitaci. K ustanovením tohoto zákona je nutno 
přihlédnout, byť se na  projednávanou věc přímo nevztahují, vzhledem k tomu, že 
návrh na rehabilitační řízení podle § 5 zákona o soudní rehabilitaci nebyl  v 
této věci podán. 

Bývalý vojenský soud proto podle ministra spravedlnosti pochybil, když 
nepřihlédl ke skutečnosti, že posuzovaný skutek vzhledem k motivaci obviněného 
A. G. nebyl vůbec trestným činem, neboť obviněný svým jednáním pouze realizoval 
svá základní práva a svobody. Tomuto aspektu soud nevěnoval náležitou 
pozornost, byť z dokazování vyplývalo, že v dané věci je třeba pečlivě 
objektivizovat důvody, které obviněného k odmítnutí výkonu vojenské služby 
vedly. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným rozsudkem byl v 
neprospěch obviněného porušen zákon v ustanovení § 2 odst. 5, 6 tehdy účinného 
tr. ř., jakož  i v ustanovení § 269 odst. 1 tehdy účinného tr. zák.  Dále 
navrhl, aby Nejvyšší soud podle  § 269 odst. 2 tr. ř. napadený rozsudek zrušil, 
a to včetně všech dalších rozhodnutí na zrušený rozsudek obsahově navazujících, 
pokud vzhledem ke změně, k níž dojde zrušením, pozbudou podkladu,  a aby bylo 
následně postupováno podle § 270 odst. 1, popř. podle § 271 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 269 odst. 1 tr. zák., ve znění účinném do 30. 11. 1999,  kdo v úmyslu 
vyhnout se trvale vojenské činné službě nebo zvláštní službě nenastoupí službu 
v ozbrojených silách do 24 hodin po uplynutí lhůty stanovené v povolávacím 
rozkaze, bude potrestán odnětím svobody na jeden rok až pět let.

Z trestního spisu, jakož i z odůvodnění rozsudku býv. Vojenského obvodového 
soudu v Plzni sp. zn. 3 T 282/75 Nejvyšší soud zjistil, že skutkový stav věci 
byl provedenými důkazy plně objasněn. Obviněný se ke svému jednání doznal a 
uvedl, že vojenskou základní službu nevykoná, neboť mu v tom brání jeho 
náboženské přesvědčení, jelikož je zastáncem víry s. J. Z osobních dokladů 
obviněného vyplývalo, že na pracovišti o něm bylo známo, že je vyznavačem 
zmíněné víry. Taktéž závěry znaleckého psychiatrického posudku  potvrzovaly, že 
negativní postoj obviněného k výkonu vojenské služby pramení z jeho 
náboženského přesvědčení   

Z výše uvedeného je zřejmé, že obviněný odmítl nastoupit službu v ozbrojených 
silách podle § 269 odst. 1  tehdy účinného tr. zák. z důvodu svého náboženského 
přesvědčení. Zde je na místě připomenout závěry nálezu Ústavního soudu ČR ze 
dne 26. 3. 2003 sp. zn. Pl. ÚS 42/02 a navazujícího rozsudku Nejvyššího soudu 
ČR ze dne 22. 5. 2003 sp. zn. 15 Tz 67/2003, v jiné obdobné trestní věci z roku 
1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí pak tato ústava negovala i v 
§ 34 odst. 2,  když stanovila každému občanu povinnost mj. konat vojenskou 
službu. Navíc v době, kdy se obviněný měl dopustit protiprávního jednání, 
tehdejší právní řád neumožňoval alternativu k výkonu základní vojenské služby 
pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby v roce 1953 za trestný čin. 

V této souvislosti je třeba podotknout, že v době, kdy se obviněný A. G. 
dopustil posuzovaného jednání spočívajícího v nenastoupení služby v ozbrojených 
silách, tehdejší Ústava Československé socialistické republiky č. 100/1960 Sb., 
svobodu svědomí vůbec nezmiňovala a v čl. 32 upravovala pouze svobodu 
náboženského vyznání, o které zároveň stanovila, že tato nemůže být důvodem k 
tomu, aby někdo odpíral plnit občanskou povinnost, která je mu uložena zákonem. 
Podle názoru Ústavního soudu se však maximy plynoucí z náboženské víry podílí 
na svobodě svědomí, která se řadí k tzv. absolutním přirozeným právům, jež 
nelze omezit obyčejným zákonem. Proto lze dovozovat, že i když nebyla svoboda 
svědomí v ústavě z roku 1960 explicitně uvedena, obviněný ji jako své absolutní 
přirozené právo aplikoval v podobě reálně projeveného osobního rozhodnutí 
diktovaného svědomím, na kterém se maximy plynoucí z náboženského přesvědčení 
podílely. Za to byl obviněný odsouzen v roce 1975 soudem, který přiměřeně 
svobodu svědomí nerespektoval za situace, kdy tehdejší právní řád neumožňoval  
alternativu k výkonu vojenské služby pro případy, kdyby její výkon vedl k 
popření náboženského přesvědčení jednotlivce.   Soud pak pochybil, když 
přehlédl toto absolutní přirozené právo obviněného, jež nalezlo vyjádření 
rovněž v čl. 15 odst. 1 Listiny základních práv a svobod, a považoval shora 
popsané jednání obviněného za trestné. (Srov. rovněž i nález Ústavního soudu ze 
dne 11. 3. 2003  sp. zn.  I. ÚS 671/01). 

Podle názoru Ústavního soudu vyjádřeného v nálezu sp. zn. Pl. ÚS 42/02 je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého 
řízení.                  

Z konfrontace napadeného rozsudku býv. Vojenského obvodového soudu v Plzni s 
výše uvedenými závěry Ústavního soudu i Nejvyššího soudu je zřejmé, že býv. 
vojenský obvodový soud porušil zákon v neprospěch obviněného, pokud jej uznal 
vinným trestným činem nenastoupení služby v ozbrojených silách podle § 269 
odst. 1 tr. zák. 

Na základě shora uvedených důvodů Nejvyšší soud podle § 268 odst. 2 tr. ř. 
vyslovil, že napadeným rozsudkem býv. Vojenského obvodového soudu v Plzni ze 
dne 20. 11. 1975, sp. zn. 3 T 282/75, byl v neprospěch obviněného A. G. porušen 
zákon  v ustanovení § 269 odst. 1 tr. zák., ve znění účinném do 30. 11. 1999. 
Podle § 269 odst. 2 tr. ř. pak Nejvyšší soud napadený rozsudek zrušil, a to 
včetně všech dalších rozhodnutí na zrušený rozsudek obsahově navazujících, 
pokud vzhledem ke změně, k níž došlo zrušením, pozbyla podkladu.

Protože Nejvyšší soud neměl pochybnosti o správnosti skutkových zjištění v 
předmětné trestní věci, mohl za splnění podmínek uvedených v ustanovení § 271 
odst. 1    tr. ř. sám ve věci rozhodnout. Za situace, kdy skutek, pro který 
byla na obviněného podána obžaloba, nebylo možno pokládat za trestný čin, 
rozhodl Nejvyšší soud tak, že obviněného A. G. (nyní T. F.) obžaloby podle  § 
226 písm. b) tr. ř. zprostil.

P o u č e n í :  Proti tomuto rozhodnutí není opravný prostředek přípustný.  

V Brně dne 26. dubna 2006

                                                                                
     Předseda senátu:

                                                                 	

JUDr. František  H r a b e c   

				     			

	

	

	
