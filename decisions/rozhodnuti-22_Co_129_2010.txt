Právní věta: 
O zařazení pozemní komunikace do kategorie uvedené v § 3 odst.  1 zákona č. 13/1997 Sb. ve znění  pozdějších předpisů rozhoduje příslušný silniční správní úřad na základě jejího určení, dopravního  významu a stavebnětechnického vybavení   Dokud o kategorii nerozhodne, nemůže ani soud postupem  podle § 135 odst. 2 o. s. ř.  dospět k závěru, že komunikace náleží do určité kategorie, a podle  toho určit  vlastníka pozemní komunikace.

Soud: Krajský soud v Hradci Králové

Spisová značka: 22 Co 129/2010

Datum rozhodnutí: 06.04.2010

Typ rozhodnutí: ROZSUDEK


Heslo: Pozemní komunikace

Dotčené předpisy: § 3 odst. 1 předpisu č. 13/1997Sb., § 135 odst. 2 o. s. ř.

Kategorie rozhodnutí: A


Publikováno ve sbírce pod číslem: 54 / 2011



	Napadeným rozsudkem   O k r e s n í   s o u d   ve Svitavách zamítl 
žalobu, kterou se žalobce domáhal po žalovaném zaplacení částky 125 522 Kč s 
příslušenstvím a žalobci uložil povinnost nahradit žalovanému náklady řízení ve 
výši 366 Kč do tří dnů od právní moci rozsudku.
	Ve věci se žalobce domáhal náhrady škody s odůvodněním, že žalovaný 
odpovídá za škodu vzniklou při dopravní nehodě, k níž došlo dne 6. 10. 2006 v 
15.15 hodin na silnici III/03531 u obce Janov, okres Svitavy, za křižovatkou se 
silnicí I/35. Žalobce tvrdil, že vjel svým motocyklem na část vozovky, která 
byla po opravě lokálních poruch posypána kamenivem, v důsledku toho došlo k 
prudké, zásadní a neočekávané změně adheze kol motocyklu a následnému pádu. V 
době nehody jel žalobce nižší než maximální povolenou rychlostí a za běžných 
podmínek by bezpečně došlo k projetí úseku silnice. Za příčinu nehody žalobce 
označil štěrkový posyp, který představoval závadu na sjízdnosti komunikace, na 
níž žalobce nebyl žádným způsobem upozorněn.
	Žalovaný navrhl zamítnutí žaloby, když mimo jiné tvrdil, že není 
vlastníkem komunikace, na níž došlo k dopravní nehodě a tedy není pasivně 
legitimován ve sporu. Okresní soud na základě provedeného dokazování dospěl k 
závěru, že k dopravní nehodě došlo na nově zbudované komunikaci (nové napojení 
původní silnice I/35 procházející obcí Janov a přeložce silnice I/35 - obchvat 
Janova). Tento úsek leží na pozemcích České republiky s právem hospodaření 
příslušejícímu Ředitelství silnic a dálnic České republiky. Dle § 27 odst. 2 
zákona č. 13/1997 Sb. o pozemních komunikacích odpovídá za škody vzniklé 
uživatelům pozemních komunikací, jejichž příčinou byla závada ve sjízdnosti 
komunikace, vlastník. V řízení bylo prokázáno, že doposud nedošlo k předání – 
převedení vlastnictví k této komunikaci na žalovaného ani na obec Janov. 
Odpovědnost za náhradu škody proto nemůže stíhat žalovaného. Prováděla-li 
Správa a údržba silnic Pardubického kraje v daném úseku nějaké práce, tak to se 
dělo toliko z titulu objednávky (smlouvy) s Ředitelstvím silnic a dálnic ČR. 
Správa a údržba silnic Pardubického kraje je pak odlišným subjektem od 
žalovaného. Okresní soud ještě uzavřel, že pro posouzení věci dle soudu není 
rozhodující to, jaký charakter má předmětný úsek komunikace (§ 10 odst. 2 
zákona č. 13/1997 Sb.), a jaká splňuje kritéria pro zařazování komunikací do 
jednotlivých kategorií (§ 3 vyhlášky č. 104/1997 Sb.). Podstatné je, že stát 
zbudoval tuto část komunikace, stále mu vlastnicky náleží a jeho odpovědnost za 
škodu na daném úseku trvá do doby, než dojde k správnímu rozhodnutí, na základě 
kterého je úsek komunikace převeden do vlastnictví jiné osoby. Okresní soud 
proto uzavřel, že žalovaný není ve sporu pasivně legitimován, nemůže odpovídat 
za škodu, jíž se žalobce domáhá a proto žalobu zamítl. Právo na náhradu nákladů 
pak přiznal úspěšnému žalovanému s odkazem na ustanovení  § 142 odst. 1 o. s. ř.
	Proti rozsudku podal žalobce včasné odvolání. V něm setrval na svém 
názoru, že zákon č. 13/1997 Sb. stanoví, kdo je vlastníkem jednotlivých druhů 
komunikací a jako rozlišující hledisko přitom užívá právě a pouze to, o jakou 
kategorii komunikace se jedná. Příslušnost této kategorie je přitom odvozena 
právě od určujících, v zákoně a provádějících předpisech vymezených 
charakteristikách komunikace. Žalobce je proto přesvědčen, že z hlediska 
vlastnictví ke komunikaci je naopak nepodstatné, kdo byl jejím zhotovitelem, 
podstatné je to, zda a kdy byla předána či zařazena do některé kategorie 
komunikací. Rozhodující je tedy její skutečný charakter. Podle žalobce pokud 
příslušný úsek komunikace nebyl zařazen do kategorie, to znamená, že nebylo 
vydáno příslušné správní rozhodnutí, pak podle ustanovení  § 135 o. s. ř. tuto 
otázku má rozhodnout soud podle kritérií stanovených v § 3 vyhlášky č. 104/1997 
Sb. Podle těchto kritérií by měl být vlastníkem žalovaný a tedy ten by měl 
žalobci odpovídat za škodu.
	Žalovaný navrhl potvrzení rozsudku soudu prvního stupně jako věcně 
správného.
	K r a j s k ý   s o u d   v Hradci Králové  rozsudek soudu prvního 
stupně potvrdil.

Z   o d ů v o d n ě n í :
	Odvolání žalobce není důvodné.
	Okresní soud ve věci provedl odpovídající dokazování, na základě 
kterého dospěl ke správným skutkovým a následně i právním závěrům. Odvolací 
soud proto odkazuje na správné odůvodnění rozsudku okresního soudu a k 
odvolacím námitkám dodává:
Podle § 3 odst. 1 zákona č. 13/1997 Sb. o zařazení pozemní komunikace do 
kategorie dálnice, silnice nebo místní komunikace rozhoduje příslušný silniční 
správní úřad na základě jejího určení, dle dopravního významu a stavebně 
technického vybavení. Podle odst. 3 v případě, kdy změna kategorie pozemní 
komunikace vyžaduje změnu vlastnických vztahů k pozemní komunikaci, může 
příslušný silniční správní úřad vydat rozhodnutí o změně kategorie pouze na 
základě smlouvy o budoucí smlouvě o převodu vlastnického práva k dotčené 
pozemní komunikaci uzavřené mezi stávajícím a budoucím vlastníkem. Do doby 
převodu vlastnického práva k dotčené pozemní komunikaci vykonává všechna práva 
a povinnosti k této pozemní komunikaci její dosavadní vlastník. 
	Podle § 135 odst. 2 o. s. ř. jinak otázky, o nichž přísluší rozhodnout 
jinému orgánu, může soud posoudit sám. Bylo-li však o takové otázce vydáno 
příslušným orgánem rozhodnutí, soud z něho vychází.
	Podle § 7 odst. 1 o. s. ř. v občanském soudním řízení projednávají a 
rozhodují soudy spory a jiné právní věci, které vyplývají z občanskoprávních,  
pracovních, rodinných a obchodních vztahů, pokud je podle zákona neprojednávají 
a nerozhodují o nich jiné orgány. Podle odst. 3 jiné věci projednávají a 
rozhodují soudy v občanském soudním řízení, jen stanoví-li to zákon. 
	V § 7 jsou tedy vymezeny věci, jejichž projednávání náleží do civilní 
pravomoci soudu. Jiné věci civilní soudy nesmějí rozhodovat. To ovšem 
neznamená, že by civilní soud nebyl oprávněn při výkonu své pravomoci posuzovat 
i otázky zasahující do oboru trestního nebo správního práva. Jestliže 
rozhodnutí o občanskoprávním, obchodněprávním nebo jiném civilním nároku závisí 
na posouzení otázky, která zasahuje např. do oboru trestního práva, je tedy 
jinak věcí trestní pravomoci soudu, je oprávněn tuto otázku posoudit i civilní 
soud; v rámci zjišťování skutkového stavu věci je civilní soud oprávněn zjistit 
a posoudit celý skutkový základ uplatňovaného nároku, a to i když tento základ 
z hlediska právního posouzení skutkových okolností zasahuje do oboru trestního 
nebo správního práva. Oprávnění civilního soudu vyvodit občanskoprávní, 
obchodněprávní, pracovněprávní či jiné podle hmotného práva významné důsledky 
určité skutečnosti není tedy nikterak omezeno, byť by skutkový děj například 
naplňoval skutkovou podstatu trestného činu nebo správního deliktu.
Civilní soud však nikdy není oprávněn z určitých skutečností vyvozovat důsledky 
stanovené trestním nebo správním právem. Zákon tedy rozlišuje při výkonu 
civilní pravomoci právo soudu samostatně posuzovat určité otázky od práva 
vydávat o těchto otázkách autoritativní rozhodnutí. 
	Z § 3 zákona č. 13/1997 Sb. jasně vyplývá, že o zařazení pozemní 
komunikace do kategorie rozhoduje silničně správní úřad. Nikomu jinému, tedy 
ani soudu v rámci civilního řízení postupem podle § 135 o. s. ř., není umožněno 
rozhodovat o zařazení pozemní komunikace do příslušné kategorie a vyvozovat z 
této skutečnosti právně významné závěry. Postupem podle § 135 odst. 2 o. s. ř. 
tedy nemůže soud dospět k závěru, pokud o tom nebylo rozhodnuto příslušným 
silničně právním úřadem, že komunikace náleží do určité kategorie a podle toho 
určit vlastníka této pozemní komunikace (§ 9 odst. 1 zákona č. 13/1997 Sb.). 
Okresní soud tak správně v daném případě zjistil, že komunikace, na které došlo 
k dopravní nehodě, náleží vlastnicky státu. Žalobce, který se domáhá náhrady 
škody vůči žalovanému s odkazem na ustanovení § 27 odst. 2 zákona č. 13/1997 
Sb. s tvrzením, že žalovaný za škodu odpovídá jako vlastník komunikace, proto 
nemůže být úspěšný. Odvolací soud pak ve shodě s okresním soudem nedospěl k 
závěru, že by žalovaný mohl odpovídat žalobci za škodu z jiného právního 
důvodu. Rozsudek okresního soudu proto jako věcně správný podle § 219 o. s. ř. 
potvrdil.


