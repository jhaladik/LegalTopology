Soud: Nejvyšší soud

Důvod dovolání: § 24 odst. 1 tr.ř., § 17 odst. 1 písm. b) tr.ř. úč. od 1. 1. 2010

Spisová značka: 8 Tz 16/2011

Datum rozhodnutí: 30.03.2011

Typ rozhodnutí: ROZSUDEK


Dotčené předpisy: § 17 odst. 1 písm. b) tr. ř.

Kategorie rozhodnutí: C




8 Tz 16/2011

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud v senátě složeném z předsedkyně JUDr. Milady Šámalové a soudců 
JUDr. Věry Kůrkové a JUDr. Jana Bláhy projednal ve veřejném zasedání dne 30. 3. 
2011 stížnost pro porušení zákona podanou ministrem spravedlnosti ve prospěch 
obviněných J. Ž. a P. Ž., proti usnesení Vrchního soudu v Praze ze dne 23. 7. 
2010, sp. zn. 12 Ntd 18/2010, a rozhodl takto:

I. Podle § podle § 268 odst. 2 tr. ř. se vyslovuje, že pravomocným usnesením 
Vrchního soudu v Praze ze dne 23. 7. 2010, sp. zn. 12 Ntd 18/2010, byl p o r u 
š e n   z á k o n  v ustanoveních § 24 odst. 1 tr. ř. a § 17 odst. 1 písm. b) 
tr. ř. ve znění zák. č. 41/2009 Sb. v neprospěch obviněných J. Ž. a P. Ž.

           II. Podle § 269 odst. 2 tr. ř. se napadené usnesení se  z r u š u j 
e . Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

           III. Podle § 271 odst. 1 tr. ř. se znovu rozhoduje tak, že podle § 
24 odst. 1 tr. ř. k projednání věci je příslušný Okresní soud v Kladně. 

O d ů v o d n ě n í :

          Obžalobou státního zástupce Okresního státního zastupitelství v 
Kladně sp. zn. 1 ZT 378/2009, podanou dne 30. 11. 2009 Okresnímu soudu v Kladně 
byli obvinění J. a P. Ž. obžalováni z pokusu trestného činu podvodu podle § 8 
odst. 1 tr. zák. k § 250 odst. 1, 3 písm. b) tr. zák. ve spolupachatelství 
podle § 9 odst. 2 tr. zák., kterého se podle skutkových zjištění tam popsaných 
měli dopustit tím, že dne 25. 7. 2005 v K. přivedl obviněný P. Ž. do budovy 
Magistrátu města K. manžele I. L. a Z. L. s tím, aby v jeho přítomnosti 
podepsali kupní smlouvu, jejímž předmětem byl prodej vlastnického podílu 
323/1000 manželů L. na rodinném domě s příslušenstvím v K. Ž. a pozemcích  v 
katastrálním území K. Ž., okres K., za kupní cenu 1.000.000,- Kč L. S., 
nevlastnímu synu obviněného P. Ž., a návrh na vklad vlastnického práva do 
katastru nemovitostí, přičemž tomuto podpisu předcházela jednání, při kterých 
obviněný J. Ž. podepisoval listiny a obviněný P. Ž. jednal s I. L. a Z. L. 
poté, co dne 25. 8. 2000 po předchozím jednání mezi obviněným P. Ž. a 
poškozeným I. L. poskytl obviněný J. Ž. pod obchodním jménem SP K. Ž. J., D., 
K., I. L. půjčku ve výši 8.000,- Kč, kterou I. L. uhradil jen v části, postupně 
obviněný P. Ž. ústně a obviněný J. Ž. písemně, vymáhali dluh takovým způsobem, 
že zakrývali pravý stav věci, vymáhali i neexistující pohledávky včetně 
příslušenství, a přitom využili toho, že schopnost manželů L. orientovat se v 
právních formulacích a pochopení listin předkládaných jim k podpisu je snížena, 
že nejsou dostatečně schopni rozpoznat manipulaci ze strany obviněných, jež je 
může poškozovat, že snadno podléhají nátlaku a jsou tak zneužitelní k záměrům 
druhé osoby, nejsou schopni rozpoznat důsledky takového jednání, a dále využili 
i psychického stavu poškozených manželů L. po dlouhodobém vymáhaní 
neexistujících dluhů k tomu, aby tak neoprávněně vylákali a získali hodnotu 
spoluvlastnického podílu na nemovitosti manželů L. ve výši 960.000,- Kč, ačkoli 
manželé L. žádnou peněžní částku za prodej neobdrželi a výše jejich dluhu 
dosahovala jen částky 48.900,40 Kč, a tímto jednáním se obvinění pokusili 
obohatit o částku 911.100,- Kč. 

Usnesením Okresního soudu v Kladně ze dne 9. 3. 2010, sp. zn. 5 T 175/2007, 
byla tato trestní věc podle § 188 odst. 1 písm. a) tr. ř. a § 17 odst. 1 písm. 
b) tr. ř. postoupena Vrchnímu soudu v Praze k rozhodnutí o příslušnosti soudu. 
Tento postup okresní soud odůvodnil tím, že podle § 17 odst. 1 písm. b) tr. ř. 
koná v prvním stupni řízení o trestných činech spáchaných prostřednictvím 
směnek, šeků a jiných cenných papírů atd. krajský soud, pokud jejich zákonným 
znakem je způsobení značné škody nebo získání značného prospěchu. Vzhledem k 
tomu, že ke spáchání žalované trestné činnosti byly užity směnky, a škoda, 
která byla podle obžaloby jednáním obviněných způsobena, je vyšší než hranice 
škody značné, kterou je částka 500.000,- Kč, je nutné, aby předmětnou věc 
projednával krajský soud.

            Vrchní soud v Praze na základě takto předloženého sporu o věcnou 
příslušnost usnesením ze dne 23. 7. 2010, sp. zn. 12 Ntd 18/2010, rozhodl tak, 
že podle § 24 tr. ř. je k projednání věci příslušný Krajský soud v Praze. V 
odůvodnění tohoto usnesení odkázal na ustanovení § 17 odst. 1 písm. b) tr. ř. 
podle něhož koná krajský soud v prvním stupni řízení mimo jiné o trestných 
činech spáchaných prostřednictvím směnek. Dále konstatoval, že v předmětné věci 
bylo již jednou rozhodováno o příslušnosti soudu, a to ve vztahu k původně 
podané obžalobě, v níž bylo v popisu skutku uvedeno, že jednání obviněných se 
opíralo i o směnku na 750.000,- Kč, a tehdy Vrchní soud v Praze usnesením ze 
dne 10. 4. 2008, sp. zn. 2 Ntd 1/2008, rozhodl, že je k projednání věci 
příslušný Krajský soud v Praze. Poté však byla uvedená věc vrácena k došetření 
a následně podána nová, shora uvedená obžaloba. Tato nová obžaloba v popisu 
skutku obsahuje obecnou formulaci, že obvinění „k zakrytí pravého stavu věci 
vymáhali i neexistující pohledávky“, avšak nezmiňuje již žádnou směnku, a jen z 
odůvodnění obžaloby je patrno, že trestná činnost obviněných mohla být spáchána 
i prostřednictvím směnky na částku 100.000,- Kč, která je obsažena ve spisu a 
je navrhována k důkazu v řízení před soudem. Zmíněná směnka byla nástrojem k 
naplnění celkového záměru pachatelů, tj. k pokusu obohatit se o částku 
911.100,- Kč, což představuje ve smyslu § 89 odst. 1 tr. ř. značný prospěch, 
resp. značnou škodu.    

           Proti tomuto usnesení Vrchního soudu v Praze ze dne 23. 7. 2010, sp. 
zn. 12 Ntd 18/2010 podal Ministr spravedlnosti ve prospěch obviněných J. Ž. a 
P. Ž. stížnost pro porušení zákona, neboť jím byl porušen zákon v ustanovení § 
24 odst. 1 tr. ř. v souvislosti s § 17 odst. 1 písm. b) tr. ř., ve znění 
účinném od 1. 1. 2010, a čl. 38 Listiny základních práv a svobod, a to v 
neprospěch obviněných. V této stížnosti pro porušení zákona Ministr 
spravedlnosti poukázal na ustanovení § 24 odst. 1 tr. ř., podle něhož nadřízený 
soud je pro určení příslušnosti vázán jen zákonnými hledisky. Za podstatné 
považoval ustanovení § 17 odst. 1 písm. b) tr. ř., a to jednak ve znění účinném 
do 31. 12. 2009, podle něhož konal krajský soud v prvním stupni řízení o 
trestných činech, spáchaných prostřednictvím směnek, šeků a jiných cenných 
papírů, derivátů a jiných hodnot obchodovatelných na kapitálovém trhu, nebo 
jejich padělků a napodobenin, pokud jejich zákonným znakem je způsobení značné 
škody nebo získání značného prospěchu, a to i tehdy, byla-li dolní hranice 
trestu odnětí svobody nižší než pět let, a jednak podle § 17 odst. 1 písm. b) 
tr. ř., ve znění zákona č. 41/2009 Sb., účinném od 1. 1. 2010. Podle něho koná 
krajský soud v prvním stupni řízení o trestných činech, spáchaných 
prostřednictvím investičních nástrojů, které jsou přijaty k obchodování na 
regulovaném trhu nebo o jejichž přijetí k obchodování na regulovaném trhu bylo 
požádáno, nebo jejich padělků a napodobenin, pokud jejich zákonným znakem je 
způsobení značné škody nebo získání značného prospěchu, a to i tehdy, je-li 
dolní hranice trestu odnětí svobody nižší než pět.  Ministr spravedlnosti dále 
poukázal na pojem investičních nástrojů, jak je vymezen v § 3 zák. č. 256/2004 
Sb., o podnikání na kapitálovém trhu, ve znění pozdějších předpisů. Konstatoval 
také, že podle čl. 38 odst. 1 na podkladě uvedených okolností zdůraznil, že 
Vrchní soud v Praze ve stížnosti napadeném usnesení nereflektoval změnu ve 
znění ustanovení § 17 odst. 1 písm. b) tr. ř., k níž s účinností od 1. 1. 2010 
došlo, a jejíž podstata spočívá v relevantním zúžení okruhu případů, v nichž je 
daná věcná příslušnost krajského soudu jako soudu prvního stupně. Tzv. 
zajišťovací směnky, v daném případě poškozenými vystavené, totiž rozhodně 
nejsou investičními nástroji ve smyslu § 3 zák. č. 256/2004 Sb., o podnikání na 
kapitálovém trhu. Tím, že Vrchní soud v Praze rozhodl o věcné příslušnosti 
Krajského soudu v Praze, nikoliv Okresního soudu v Kladně, došlo nejen k 
porušení § 17 odst. 1 písm. b) tr. ř. ve znění v době jeho rozhodování účinném, 
ale také čl. 38 odst. 1 Listiny základních práv a svobod, protože obvinění byli 
fakticky odňati svému zákonnému soudci, jehož věcná příslušnost je uvedeným 
zákonem dána.

         V závěru stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. vyslovil, že usnesením 
Vrchního soudu v Praze ze dne 23. 7. 2010, sp. zn. 12 Ntd 18/2010, byl porušen 
zákon v § 24 odst. 1 tr. ř. v souvislosti s § 17 odst. 1 písm. b) tr. ř. ve 
znění účinném od 1. 1. 2010 a čl. 38 odst. 1 Listiny základních práv a svobod, 
a to v neprospěch obviněných J. Ž. a P. Ž., a dále aby podle § 269 odst. 2 tr. 
ř. napadené rozhodnutí zrušil, včetně všech případných a dalších obsahově 
navazujících rozhodnutí, pokud s ohledem na důvod zrušení pozbyla podkladu a 
postupoval podle § 271 odst. 1 tr. ř.

Nejvyšší soud přezkoumal podle § 267 odst. 3 tr. ř. napadené usnesení, jakož i 
řízení předcházející této části napadeného usnesení, a shledal, že v předmětné 
věci byl zákon porušen.

Nejprve je nutné zdůraznit, že právo na zákonného soudce je zaručeno podle čl. 
38 Listiny základních práv a svobod, podle něhož nesmí být nikdo odňat svému 
zákonnému soudci s tím, že příslušnost soudu i soudce stanoví zákon. 

             Podle § 24 odst. 1 tr. ř. vzniknou-li pochybnosti o příslušnosti 
soudu, rozhoduje o tom, který soud je příslušný k projednání věci, soud, jenž 
je nejblíže společně nadřízen soudu, u něhož byla podána obžaloba, jemuž byla 
věc postoupena podle § 295 tr. ř. nebo mu byla přikázána nadřízeným soudem, a 
soudu, který má být příslušný podle rozhodnutí o předložení věci k rozhodnutí o 
příslušnosti [§ 188 odst. 1 písm. a) tr. ř., § 222 odst. 1 tr. ř. a § 257 odst. 
1 písm. a) tr. ř.]. Není-li soud, jemuž byla věc předložena k rozhodnutí 
nadřízen soudu podle zákona příslušnému, postoupí věc k rozhodnutí o 
příslušnosti tomu soudu, který je společně nadřízen soudu věc předkládajícímu a 
soudu podle zákona příslušnému.

Věcná příslušnost soudů je upravena v ustanoveních § 16 a 17 tr. ř. a stanoví, 
který druh soudu je příslušný vyřizovat  trestní věci určitého druhu.  

Podle § 16 tr. ř. řízení v prvním stupni koná, jestliže trestní řád nestanoví 
něco jiného, okresní soud. 

V ustanovení § 17 tr. ř. ve znění účinném od 1. 1. 2010 na základě zákona č. 
41/2009 Sb. je upravena věcná příslušnost krajského soudu tak, že podle 
odstavce 1 krajský soud koná v prvním stupni řízení o trestných činech, pokud 
na ně zákon stanoví trest odnětí svobody, jehož dolní hranice činí nejméně pět 
let, nebo pokud za ně lze uložit výjimečný trest. O trestných činech
a) neoprávněného odebrání tkání a orgánů, nedovoleného nakládání s tkáněmi a 
orgány, odběru tkáně, orgánu a provedení transplantace za úplatu, nedovoleného 
nakládání s lidským embryem a lidským genomem, obchodování s lidmi,
b) spáchaných prostřednictvím investičních nástrojů, které jsou přijaty k 
obchodování na regulovaném trhu nebo o jejichž přijetí k obchodování na 
regulovaném trhu bylo požádáno, nebo jejich padělků a napodobenin, pokud jejich 
zákonným znakem je způsobení značné škody nebo získání značného prospěchu,
c) porušení předpisů o pravidlech hospodářské soutěže, manipulace s kurzem 
investičních nástrojů, zneužití informace a postavení v obchodním styku, 
poškození finančních zájmů Evropských společenství, porušení předpisů o 
kontrole vývozu zboží a technologií dvojího užití, porušení povinností při 
vývozu zboží a technologií dvojího užití, zkreslení údajů a nevedení podkladů 
ohledně vývozu zboží a technologií dvojího užití, provedení zahraničního 
obchodu s vojenským materiálem bez povolení nebo licence, porušení povinnosti v 
souvislosti s vydáním povolení a licence pro zahraniční obchod s vojenským 
materiálem, zkreslení údajů a nevedení podkladů ohledně zahraničního obchodu s 
vojenským materiálem, vývoje, výroby a držení zakázaných bojových prostředků a
d) sabotáže, zneužití zastupování státu a mezinárodní organizace, vyzvědačství, 
ohrožení utajované informace, spolupráce s nepřítelem, styků ohrožujících mír, 
použití zakázaného bojového prostředku a nedovoleného vedení boje, plenění v 
prostoru válečných operací, koná v prvním stupni řízení krajský soud i tehdy, 
je-li dolní hranice trestu odnětí svobody nižší.
Podle odstavce 2 krajský soud koná v prvním stupni řízení též o dílčích útocích 
pokračujícího trestného činu, jestliže postupem podle § 45 trestního zákoníku 
přichází v tomto řízení v úvahu rozhodnutí o vině některého z trestných činů 
uvedených v odstavci 1.

Ve znění § 17  tr. ř. účinném do 31. 12. 2009 text odstavce 1 písm. b), který 
je v projednávané věci rozhodující pro to, kdy koná v prvním stupni řízení o 
trestných činech, u nichž je dolní hranice trestu odnětí svobody nižší než pět 
let u trestných činů, „spáchaných prostřednictvím směnek, šeků a jiných cenných 
papírů, derivátů a jiných hodnot obchodovatelných na kapitálovém trhu, nebo 
jejich padělků a napodobenin, pokud jejich zákonným znakem je způsobení značné 
škody nebo získání značného prospěchu“.

Z uvedeného srovnání je tedy patrné, že okolnosti, pro něž je ve smyslu § 17 
odst. 1 písm. b) tr. ř. založena věcná příslušnost krajského soudu jako soudu 
prvního stupně, se od 1. 1. 2010 změnily. Podle obsahu § 17 odst. 1 písm. b) 
tr. ř. ve znění zák. č. 41/2009 Sb., na rozdíl od jeho předchozí právní úpravy 
účinné do 31. 12. 2009, již nejsou uvedeny činy, které byly spáchány 
prostřednictvím směnek. Namísto nich jsou uvedeny činy spáchané prostřednictvím 
investičních nástrojů, které jsou přijaty k obchodování na regulovaném trhu. 
Taxativní výčet investičních nástrojů je vymezen v § 3 zák. č. 256/2004 Sb., o 
podnikání na kapitálovém trhu, podle něhož nelze za investiční nástroje 
považovat směnky. 

	Na podkladě obžaloby, která byla v nyní projednávané věci podána, jak 
je shora konstatována, je patrné, že podle pospaných skutkových zjištění není 
uvedena žádná okolnost, která by ve smyslu § 17 odst. 1 tr. ř. zakládala věcnou 
příslušnost krajského soudu. Obžaloba byla na oba obviněné podána pro pokus 
trestného činu podvodu podle § 8 odst. 1 tr. zák. k § 250 odst. 1, odst. 3 
písm. b) tr. zák., u něhož je trest odnětí svobody vymezen trestní sazbou od 
dvou do osmi let, takže nejde o trestný čin, jehož dolní hranice činí nejméně 
pět let. Jde tedy o hranici nižší, a v tom případě, aby byla založena věcná 
příslušnost krajského soudu, by musela být splněna některá z okolností 
uvedených v § 17 odst. 1 písm. a) až d), event. v odst. 2 tr. ř.  

      	Podle obsahu odůvodnění stížností pro porušení zákona v napadeném 
usnesení vrchního soudu, byla dovozována věcná příslušnost krajského soudu jako 
soudu prvního stupně z okolnosti, která vycházela nikoliv z pospaných 
skutkových zjištění v petitu obžaloby, ale toliko z jejího odůvodnění, podle 
něhož směnka na 750.000,- Kč nebyla do skutkových zjištění zanesena z důvodu 
absence přímých důkazů. V popisu skutku je jen z obecné formulace „k zakrytí 
pravého stavu věci byly vymáhány i neexistující pohledávky“ patrné, že se tak 
mohlo stát i prostřednictvím směnky na částku 100.000,- Kč, která je obsažena 
ve spisovém materiálu. Vrchní soud jen z toho dovodil, že zmíněná směnka byla 
nástrojem k naplnění celkového záměru pachatelů a na základě této úvahy shledal 
splnění podmínek  § 17 odst. 1 písm. b) tr. ř. 

Je tak zřejmé, že Vrchní soud v Praze, když rozhodoval dne  23. 7. 2010,  což 
je již v době účinnosti zák. č. 41/2009 Sb., jímž bylo ustanovení shora 
uvedeným způsobem změněno, nevzal uvedenou změnu v potaz a v rozporu se zněním 
§ 17 odst. 1 písm. b) tr. ř. platným a účinným v době jeho rozhodování, určil, 
že je k projednání předmětné trestní věci  krajských soud.

         	V souladu s aktuálním zněním § 17 tr. ř. je tak zřejmé, že 
pokud dolní hranice činí u žalovaného trestného činu dva roky, nebyl věcně 
příslušným krajský soud, ale v prvním stupni má konat řízení okresní soud, a to 
přesto, že čin, jak plyne z odůvodnění obžaloby, byl spáchán prostřednictvím 
směnky. Taková okolnost však není důvodem pro to, aby v prvním stupni 
rozhodoval krajský soud. Pokud obžaloba byla podána Okresnímu soudu v Kladně, 
stalo se tak v souladu se zákonem, a naopak postupem Vrchního soudu v Praze byl 
zákon porušen v neprospěch obviněných.

            Na základě všech těchto skutečností se Nejvyšší soud ztotožnil s 
názorem vysloveným Ministrem spravedlnosti v podané stížnosti pro porušení 
zákona a ve shodě s ní shledal, že Vrchní sou v Praze v době svého rozhodnutí 
nerespektoval aktuální znění zákona, na jehož podkladě rozhodoval. Proto 
Nejvyšší soud vyslovil, že podle § 268 odst. 2 tr. ř. byl pravomocným usnesením 
Vrchního soudu v Praze ze dne 23. 7. 2010, sp. zn. 12 Ntd 18/2010, porušen 
zákon v ustanoveních § 24 odst. 1 tr. ř. v souvislosti s § 17 odst. 1 písm. b) 
tr. ř. v neprospěch obviněných J. Ž. a P. Ž. Podle § 269 odst. 2 tr. ř. 
napadené rozhodnutí zrušil, včetně všech dalších rozhodnutí na zrušené 
rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu.

	Ve smyslu shora rozvedených úvah Nejvyšší soud podle § 271 odst. 1 tr. 
ř. rozhodl, že podle § 24 odst. 1 tr. ř. je k projednání věci věcně příslušný 
Okresní soud v Kladně. 

P o u č e n í : Proti tomuto rozhodnutí není opravný prostředek přípustný.

V Brně dne 30. března 2011
             Předsedkyně senátu:
JUDr. Milada Šámalová 


