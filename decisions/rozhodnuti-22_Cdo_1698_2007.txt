Soud: Nejvyšší soud

Spisová značka: 22 Cdo 1698/2007

Datum rozhodnutí: 04.12.2008

Typ rozhodnutí: ROZSUDEK


Dotčené předpisy: § 243b odst. 5 předpisu č. 99/1963Sb., § 218 odst. 5 písm. c) předpisu č. 99/1963Sb., § 243b odst. 2 písm. c) předpisu č. 99/1963Sb.

Kategorie rozhodnutí: E




22 Cdo 1698/2007

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátu složeném z předsedy 

JUDr. Františka Baláka a soudců JUDr. Marie Rezkové a JUDr. Jiřího Spáčila, 
CSc., ve věci žalobce O. – p. ž. v., spol. s r. o., proti žalovaným: 1) Ing. V. 
K., a 2) J. K.,  oběma zastoupeným advokátkou, o uložení povinnosti umožnit 
vstup za účelem provozu a provádění údržby vodního díla, vedené u Okresního 
soudu v Kladně pod sp. zn. 19 C 53/2003, o dovolání žalovaných proti rozsudku 
Krajského soudu v Praze ze dne 14. listopadu 2006, č. j. 31 Co 467/2006-196, 
takto:

	I. Dovolání proti rozsudku Krajského soudu v Praze ze dne 14. listopadu 
2006, č. j. 31 Co 467/2006-196, pokud jím byl změněn rozsudek soudu prvního 
stupně tak, že žalovaní 2) a 3) jsou povinni umožnit žalobci po předchozím 
oznámení vstup na pozemek parc. č. 158/10 v obci S. a kat. území K., okres K., 
za účelem provozu a provádění údržby vodovodního řadu, se zamítá.

	II. Dovolání proti rozsudku Krajského soudu v Praze ze dne 14. 
listopadu 2006, č. j. 31 Co 467/2006-196, pokud jím byl změněn rozsudek soudu 
prvního stupně tak, že žalovaní 2) a 3) jsou povinni umožnit žalobci po 
předchozím oznámení vstup na pozemek parc. č. 158/10 v obci S. a kat. území K., 
okres K., za účelem provozu a provádění údržby studny – posilujícího vrtu, se 
odmítá.

	III. Žádný z účastníků nemá právo na náhradu nákladů dovolacího řízení.

	

O d ů v o d n ě n í :

	Okresní soud v Kladně (dále jen „soud prvního stupně“) rozsudkem ze dne 

17. července 2006, č. j. 19 C 53/2003-163, zamítl žalobu na uložení povinnosti 
původně žalovanému V. S., bytem v R., K. 249, v záhlaví rozsudku označenému 
jako žalovaný 1), aby umožnil žalobci vykonávat práva svým obsahem odpovídající 
věcnému břemenu, spočívající v nerušeném výkonu práv a povinností k vodním 
dílům, a to vodovodních řadů a studny – posilujícího vrtu, tj. po předchozím 
oznámení umožnil vstup na pozemek č. 158/I v katastrálním území K., obec S., 
okres K., osobám za účelem provozu a provádění údržby vodních děl. Dále zamítl 
žalobu na uložení povinnosti žalovaným, původně označeným jako žalovaní 2) a 
3), aby umožnili žalobci vykonávat práva svým obsahem odpovídající věcnému 
břemenu, spočívající v nerušeném výkonu práv a povinností k vodním dílům, a to 
vodovodního řadu a, tj. po předchozím oznámení umožnili vstup na pozemek č. 
158/10 v katastrálním území K., obec S., okres K., osobám za účelem provozu a 
provádění údržby vodních děl – vodovodního řadu. Žalovaným 2) a 3) soud uložil, 
aby umožnili žalobci vykonávat práva svým obsahem odpovídající věcnému břemenu, 
spočívající v nerušeném výkonu práv a povinností k vodním dílům, a to ke studni 
– posilujícímu vrtu, tj. po předchozím oznámení umožnili vstup na pozemek č. 
158/10 v katastrálním území K., obec S., okres K., osobám za účelem provozu a 
provádění údržby vodních děl – studny. Dále rozhodl o nákladech řízení. 

	Soud prvního stupně z provedených důkazů zjistil, že V. S. byl v 
katastru nemovitostí uveden jako vlastník nemovitostí zapsaných v knize 
vlastnictví č. 402 pozemkové knihy katastrálního území K. na LV 380, mimo jiné 
části pozemkové parcely č. 158/I. Darovací smlouvou z 27. 10. 2004 daroval V. 
S. žalovaným Ing. V. K. a J. K. část předmětného pozemku, označenou 
geometrickým plánem z 12. 10. 2004, č. 447-237/04, číslem st. parc. č. 158/10. 
V areálu žalobce v roce 1968, kdy bylo vydáno povolení k výstavbě vodovodu a 
vybudování vodního zdroje – vrtané studny a vodovodní přípojky na T. ve S. na 
základě vodohospodářského rozhodnutí ONV K. z 6. 11. 1968, č. j. 
10778/1968-Vod.405, a rozhodnutí odboru výstavby z 19. 11. 1968, č. j. Výst.
3385/68, provozoval činnost S. d. p. pro v. v. o. K. se sídlem T. Tento podnik 
byl sloučen se S. d. p. pro v. v. m. ve Z. a od 9.11.1972 byl v obchodním 
rejstříku zapsán jako S. z. p. pro v. v. a j. p. se sídlem ve S. Od 29. 1. 1975 
byl tento subjekt v obchodním rejstříku zapsán jako S. z. p. pro ž. v. v okrese 
K. a od 28. 6. 1989 jako S. p. ž. v. S., okres K. Smlouvou o prodeji podniku z 
15. 7. 1992 tento subjekt převedl na společnost O., spol. s r. o., se sídlem v 
P. 6, Na M. 6, movité i nemovité věci, práva a majetkové hodnoty, které 
sloužily nebo byly určeny k provozování podniku živočišné výroby ve S., včetně 
areálu střediska v katastrálním úřadu K., přípojky vody, povrchového vodovodu a 
studny. Společnost O., spol. s r. o., se rozdělila na dvě nové společnosti s 
tím, že jedna ze společností, O. – p. ž. v., spol. s r. o., se sídlem ve S., 
získala práva k veškerému nemovitému i movitému majetku, který společnost 
vlastní, mimo jiné nemovitosti v katastrálním území K. Soud ze shora uvedených 
rozhodnutí a rozhodnutí MěNV ve S. z 12. 10. 1968, č. j. Výst.3007/863/1970, 
kterým bylo bez bližšího určení uděleno povolení k užívání inženýrských sítí, a 
rozhodnutí ONV v K. z 17. 10. 1988, jímž bylo uděleno povolení stavby 
vodohospodářského díla, 

a to vodovodu S. – H., k zajištění zásobování pitnou vodou drůbežárny T., 
včetně bytových jednotek, zjistil, že přes pozemky žalovaných je veden 
vodovodní řad, 

i když není možné zjistit kudy vede. V. S. byl jako osoba oprávněná seznámen s 
existencí vodohospodářských děl i s jejich umístěním, požadoval však jejich 
přesné zakreslení. Svědci Ing. T. a Ing. K. uvedli, že přes pozemky V. S. a 
žalovaných potrubí vede. Podle Ing. K. potrubí vede přesně tak, jak je 
zakresleno v geometrickém plánu zakresleném M. F., pouze je v současné době 
nefunkční, neboť po havárii V. S. odmítl žalobci umožnit vstup na pozemek a 
zásobování rodinných domů pitnou vodou bylo provedeno provizorně mimo pozemek 
V. S., pouze v krátkém úseku přes pozemky žalovaných. Existence studny na 
pozemku parc. č. 158/10 byla prokázána mimo jiné výše uvedeným geometrickým 
plánem z 12.10.2004, i předchozími rozhodnutími Pozemkového úřadu z 12. 4. 
1994, Krajského soudu v P. z 26. 7. 1994 a ONV v K. z 29.9.1977, č. j. 
150/1977-Vod.405, kterým bylo S. z. p. pro ž. v. S.-T., uděleno povolení k 
nakládání s vodami, a to stavbě posilujícího vrtu S.-T. Okresní úřad v K. 
dopisem z 15. 11. 1995 vyjádřil nesouhlas se zrušením zdroje, protože vodní 
zdroj byl budován jako záložní s možností využití v případě potřeby závodu. 
Předání vodního zdroje do vlastnictví V. S. nebylo prokázáno a podle svědka 
Ing. T. se studna od roku 1979 nepoužívala. Soud dospěl k závěru, že vodovodní 
řad i studna se nacházejí na pozemku žalovaných, nikoli také na pozemku V. S. 
Žalobce neprokázal své právní nástupnictví po S. z. p. pro v. v. a j. p. se 
sídlem ve S., jemuž bylo povoleno vodovod užívat na základě povolení z roku 
1968. Žalobce tak není aktivně legitimován ve věci týkající se vodovodního 
řadu, kdy kromě toho nedoložil vlastnictví své či svého právního předchůdce k 
vodovodu, popř. skutečnost, že mu bylo povoleno s tímto vodohospodářským dílem 
nakládat a tedy i dílo udržovat, zvláště za situace, kdy vodovodní řad neslouží 
účelům provozovny žalobce. Žalobce však je právním nástupcem S. z. p. pro v. v. 
S.-T.l a s. – p. v. je v jeho vlastnictví a je tak povinen provádět údržbu 
tohoto vodního díla. 

	Krajský soud v Praze jako soud odvolací k odvolání žalobce a žalovaných 
2) a 3)  rozsudkem ze dne 14. listopadu 2006, č. j. 31 Co 467/2006-196, 
rozsudek soudu prvního stupně změnil tak, že žalovaní 2) a 3) jsou povinni 
umožnit žalobci po předchozím oznámení vstup na pozemek parc. č. 158/10 v k. ú. 
K., obec S., okres K., za účelem provozu a údržby vodních děl, a to ke studni – 
posilujícímu vrtu 

a vodovodnímu řadu. Dále rozhodl o nákladech řízení. Odvolací soud po opětovném 
dokazování na rozdíl od soudu prvního stupně dospěl k závěru, že žalobce je 
právním nástupcem S. d. p. pro v. v. okresu K. se sídlem S.-T. Nad rámec 
odůvodnění rozsudku soudu prvního stupně k námitce žalovaných uvedl, že 
smlouvou o převodu podniku došlo k univerzálnímu nástupnictví žalobce a není 
tedy nutné uvádět v ní předmětné stavby jmenovitě. Ztotožnil se s právním 
posouzením věci, které zaujal soud prvního stupně. Podle § 60 odst. 1 zákona č. 
254/2001 Sb., vodní zákon, je stanovena povinnost vlastníků pozemků umožnit 
těm, kteří zajišťují provoz nebo provádějí údržbu vodních děl, umístěných na 
jejich pozemcích, po předchozím projednání s nimi vstup na své pozemky za 
účelem provozu a provádění údržby těchto vodních děl. S ohledem na skutečnost, 
že žalovaní 2) a 3) tuto povinnost neplnili, bylo namístě je k plnění této 
povinnosti zavázat rozhodnutím soudu a žalobě tak vyhovět.

Proti rozhodnutí odvolacího soudu podali žalovaní 2) a 3) dovolání z důvodu, že 
rozhodnutí spočívá na nesprávném právním posouzení věci, a podle obsahu také z 
důvodu, že rozhodnutí vychází ze skutkového zjištění, které nemá podle obsahu 
spisu v podstatné části oporu v provedeném dokazování. Podle žalovaných je vrt 
součástí pozemku a převodem vlastnického práva k němu nabyli i vlastnické právo 
k předmětnému vrtu. S ohledem na životnost vodních děl a jejich poruchovost je 
nutné přihlédnout i ke smyslu dalšího trvání děl. Rovněž vedení vodovodního 
řadu napříč pozemkem namísto podél jeho hranice celý pozemek znehodnocuje. S 
ohledem na absenci uvedení předmětných vodních děl ve smlouvě o prodeji podniku 
z 15. 7. 1992 nedošlo k jejich převodu do vlastnictví žalobce, který tak není 
aktivně legitimován. Podle žalovaných rozhodnutí předložená žalobcem hovoří o 
vrtu na pozemku parc. č. 159 k. ú. S. a nevztahují se tedy k posuzovanému vrtu, 
neboť z nich nevyplývá, že vodní zdroj (vrtaná studna) by měl být postaven na 
pozemku parc. č. 158/10 (dříve parc. č. 158/1), tedy že se jedná o vrt, který 
je předmětem řízení, a nejedná se o jediný vrt, vybudovaný v dané lokalitě 
právními předchůdci žalobce. Žalovaní nevylučují, že tvrzené právo mohlo 
zaniknout i na základě zákona č. 229/1991 Sb., když posilovací vrt je možné 
považovat za „jiný zemědělský majetek“ podle § 1 odst. 2 cit. zákona. 
Nesouhlasí se zjištěním soudu prvního stupně, který dovodil existenci 
vodovodního řadu, a to s ohledem na absenci doložek právní moci na předmětných 
rozhodnutích 

a zákonných podkladů. Navrhli, aby rozhodnutí soudu odvolacího i soudu prvního 
stupně byla zrušena a věc vrácena soudu prvního stupně k dalšímu řízení. 

	Žalobce se k dovolání žalovaných nevyjádřil. 

Nejvyšší soud České republiky (dále „Nejvyšší soud“) jako soud dovolací po 
zjištění, že dovolání proti rozsudku odvolacího soudu bylo podáno oprávněnými 
osobami včas, se především zabýval dovoláním z hlediska jeho přípustnosti.

Podle § 236 odst. 1 občanského soudního řádu (dále „OSŘ“) lze dovoláním 
napadnout pravomocná rozhodnutí odvolacího soudu, pokud to zákon připouští.

Podle § 237 odst. 1 písm. a) OSŘ dovolání je přípustné proti rozsudku 
odvolacího soudu a proti usnesení odvolacího soudu, jimiž bylo změněno 
rozhodnutí soudu prvního stupně ve věci samé. 

Podle § 237 odst. 1 písm. b) OSŘ dovolání je přípustné proti rozsudku 
odvolacího soudu a proti usnesení odvolacího soudu, jimiž bylo potvrzeno 
rozhodnutí soudu prvního stupně, kterým soud prvního stupně rozhodl ve věci 
samí jinak než v dřívějším rozsudku (usnesení) proto, že byl vázán právním 
názorem odvolacího soudu, který dřívější rozhodnutí zrušil.

Podle § 237 odst. 1 písm. c) OSŘ dovolání je přípustné proti rozsudku 
odvolacího soudu a proti usnesení odvolacího soudu, jimiž bylo potvrzeno 
rozhodnutí soudu prvního stupně, jestliže dovolání není přípustné podle písmena 
b) a dovolací soud dospěje k závěru, že napadené rozhodnutí má ve věci samé po 
právní stránce zásadní význam. 

Nejvyšší soud v usnesení z 31. 1. 2001, sp. zn. 20 Cdo 1190/99, publikovaném v 
Souboru rozhodnutí Nejvyššího soudu, C. H. Beck (dále „Soubor rozhodnutí“), pod 
C 132 uvedl, že „pro posouzení toho, zda je rozsudek odvolacího soudu rozsudkem 
měnícím ve smyslu ustanovení § 238 odst. 1 písm. a) OSŘ ve znění před novelou 
č. 30/2000 Sb., není rozhodující, jak odvolací soud formuloval výrok ve věci 
samé, ale jak ve vztahu k rozhodnutí soudu prvního stupně vymezil obsah 
posuzovaného právního vztahu účastníků, případně zda práva a povinnosti 
účastníků stanovil oproti rozhodnutí soudu prvního stupně odlišně. Odlišností 
je potom myšlen jen takový závěr, který rozdílně konstituuje nebo deklaruje 
práva a povinnosti v právních vztazích účastníků řízení“. Stejný právní názor 
zaujal v usneseních z 1. 2. 2001, sp. zn. 30 Cdo 2733/99, 

a z 5. 2. 2001, sp. zn. 22 Cdo 1989/99, uveřejněných tamtéž pod C 149 a C 159. 
Uvedené právní závěry jsou zcela použitelné i pro posouzení přípustnosti 
dovolání z hlediska § 237 odst. 1 OSŘ.

Odvolací soud rozhodoval o odvolání žalovaných 2) a 3) proti dvěma výrokům 
rozsudku soudu prvního stupně, a to

a) pokud jím byla žalovaným 2) a 3) uložena povinnost umožnit žalobci po 
předchozím oznámení vstup na pozemek parc. č. 158/10 v obci S. a kat. území K., 
okres K., za účelem provozu a provádění údržby studny – posilujícího vrtu,

b) pokud jím byla zamítnuta žaloba, aby žalovaným 2) a 3) byla uložena 
povinnost umožnit žalobci vstup na označený pozemek za účelem provozu a 
provádění údržby vodovodního řadu.

	I když odvolací soud rozsudek formuloval jako rozsudek měnící, ve 
skutečnosti změnil rozsudek soudu prvního stupně jen v zamítavém výroku [ad b) 
výše], kdy sporné právní vztahy účastníků posoudil odlišně oproti rozsudku 
soudu prvního stupně a žalobě vyhověl. Dovolání směřující proti rozhodnutí 
odvolacího soudu, pokud jím byl změněn rozsudek soudu prvního stupně v 
zamítavém výroku, je proto podle § 237 odst. 1 písm. a) OSŘ přípustné. Ohledně 
umožnění vstupu žalobci na označený pozemek za účelem provozu a provádění 
údržby studny – posilujícího vrtu odvolací soud naproti tomu rozhodl shodně 
jako soud prvního stupně a v tomto rozsahu je rozsudek odvolacího soudu 
rozsudkem potvrzujícím, kdy přípustnost dovolání přicházela v úvahu jen podle 

§ 237 odst. 1 písm. c) OSŘ.

	Dovolací soud přezkoumal napadený rozsudek, pokud jím byl změněn 
rozsudek soudu prvního stupně v zamítavém výroku, podle § 242 odst. 1 a 3 OSŘ a 
dospěl k závěru, že dovolání v tomto rozsahu není důvodné.

	Změna rozsudku soudu prvního stupně je založena jen na rozdílném řešení 
otázky právního nástupnictví žalobce. V ostatním odvolací soud řešil právní 
vztah mezi žalobcem a žalovanými, týkající se vodních děl na pozemku 
žalovaných, shodně (konformně). Proto dovolání žalovaných v tomto rozsahu by 
mohlo být shledáno důvodným, jen v případě, že by rozhodnutí odvolacího soudu 
ve vztahu k uvedené otázce právního nástupnictví nebylo správné. Tak tomu ale 
není. 

Odvolací soud po doplnění dokazování výpisem z obchodního rejstříku, vedeného u 
Městského soudu v Praze, oddíl DrXCII, vložka 1929, dospěl ke správnému závěru, 
že žalobce je právním nástupcem organizace, která vodovodní řad měla vybudovat, 
tj. S. d. p. pro v. v. v okrese K. se sídlem S.-T. K právní námitce žalovaného 
s tím související, že sporná vodní díla nebyla předmětem převodních smluv, na 
základě nichž se stal žalobce právním nástupcem svých právních předchůdců, 
dovolací soud jen poznamenává, že s ohledem na nespornou aplikaci § 60  odst. 1 
zák. č. 254/2001 Sb., o vodách a o změně některých zákonů (vodní zákon), podle 
kterého vlastníci pozemků sousedících s vodním dílem jsou povinni po předchozím 
projednání s nimi umožnit za účelem provozu a provádění údržby vodních děl v 
nezbytném rozsahu vstup na své pozemky těm, kteří zajišťují provoz nebo 
provádějí údržbu těchto vodních děl, na dané vztahy, není významné, kdo je 
vlastníkem existujících vodních děl, ale kdo má oprávnění zajišťovat jejich 
provoz a provádět údržbu. 

Vady uvedené v § 229 odst. 1, § 229 odst. 2 písm. a) a b ) a § 229 odst. 3 OSŘ, 
jakož i jiné vady řízení, které mohly mít za následek nesprávné rozhodnutí ve 
věci v tomto rozsahu, dovolací soud nezjistil, ostatně ani dovolatelé je 
nenamítali.

Dovolací soud proto podle § 243b odst. 2 OSŘ dovolání žalovaných proti rozsudku 
odvolacího soudu, pokud jím byl změněn rozsudek soudu prvního stupně v 
zamítavém výroku, zamítl.

Dovolání proti potvrzujícímu rozsudku odvolacího soudu je přípustné za splnění 
předpokladů stanovených v § 237 odst. 1 písm. b) a c) OSŘ.

Protože předpoklad stanovený v § 237 odst. 1 písm. b) OSŘ nebyl naplněn, 
přicházela v úvahu přípustnost dovolání proti potvrzujícímu výroku jen podle § 
237 odst. 1 písm. c) OSŘ. 

Podle § 237 odst. 3 OSŘ Rozhodnutí odvolacího soudu má po právní stránce 
zásadní význam [odst. 1 písm. c)] zejména tehdy, řeší-li právní otázku, která v 
rozhodování dovolacího soudu dosud nebyla vyřešena nebo která je odvolacími 
soudy nebo dovolacím soudem rozhodována rozdílně, nebo řeší-li právní otázku v 
rozporu s hmotným právem. 

Dovolání podle § 237 odst. 1 písm. c) OSŘ je přípustné pouze pro řešení 
právních otázek. V dovolacím řízení, jehož účelem je přezkoumání správnosti 
rozhodnutí odvolacího soudu, se dokazování ve věci samé neprovádí a při 
posuzování přípustnosti dovolání z hlediska § 237 odst. 1 písm. c) OSŘ je 
dovolací soud vázán skutkovými zjištěními nalézacích soudů (§ 241a odst. 3 a 4, 
§ 243a odst. 2 OSŘ).

Dovolací soud dospěl k závěru, že rozhodnutí odvolacího soudu v potvrzujícím 
výroku nemá ve věci samé po právní stránce zásadní význam, neboť rozhodnutí 
odvolacího soudu vychází ze skutkových zjištění nalézacích soudů, která 
dovolací soud nebyl oprávněn přezkoumávat, v souladu s hmotným právem a 
nezahrnuje posouzení takové právní otázky, která by v konečném účinku mohla mít 
vliv na obecnou rozhodovací činnost soudů. K tomu srov. rozsudek Nejvyššího 
soudu ČR z 5. 11. 2002, sp. zn. 22 Cdo 1174/2001, publikovaný v Souboru 
rozhodnutí Nejvyššího soudu, C. H. Beck Praha, pod C 1536, a usnesení 
Nejvyššího soudu ČR z 29.4.2002, sp. zn. 20 Cdo 1986/2001, uveřejněné tamtéž 
pod C 1164. Ostatně dovolatelé ani nevymezili právní otázku (včetně eventuální 
otázky procesní povahy judikatorního přesahu), která by měla činit rozhodnutí 
odvolacího soudu v této části rozhodnutím po právní stránce zásadního významu.

S ohledem na uvedené dovolací soud neshledal předpoklady přípustnosti dovolání 
proti potvrzujícímu výroku rozsudku odvolacího soudu podle § 237 odst. 1 písm. 
c) OSŘ v daném případě naplněny.

Dovolací soud proto podle § 243b odst. 5 za použití § 218 písm. c) OSŘ dovolání 
žalovaných jako nepřípustné odmítl. 

Výrok o náhradě nákladů dovolacího řízení vychází z toho, že dovolání 
žalovaných bylo zamítnuto a odmítnuto a žalobci nevznikly náklady (§ 243b odst. 
5, 

§ 224 odst. 1, § 151 odst. 1 a § 146 odst. 1 a 3 OSŘ). 

Proti tomuto rozsudku není opravný prostředek přípustný.

V Brně dne 4. prosince 2008

	JUDr. František  Balák, v. r. 

	předseda senátu

