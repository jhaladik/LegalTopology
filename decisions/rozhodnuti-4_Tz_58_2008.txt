Soud: Nejvyšší soud

Spisová značka: 4 Tz 58/2008

Datum rozhodnutí: 09.07.2008

Typ rozhodnutí: ROZSUDEK




4 Tz 58/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

	

									

Nejvyšší soud České republiky projednal ve veřejném zasedání dne 9. července 
2008  v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného M. S., proti pravomocnému 
rozsudku Okresního soudu v Ostravě ze dne 19. 5. 2003 sp. zn. 12 T 48/2003, ve 
spojení s opravným usnesením ze dne 24. 6. 2003 sp. zn. 12 T 48/2003, a podle § 
268 odst. 2, § 269 odst. 2 a § 270 odst. 1 tr. řádu rozhodl  t a k t o :

Pravomocným rozsudkem Okresního soudu v Ostravě ze dne 19. 5. 2003 sp. zn. 12 T 
48/2003,  b y l    p o r u š e n   z á k o n  v ustanoveních § 45a odst. 4 a § 
171 odst. 1 trestního zákona v neprospěch obviněného M. S.

Napadený rozsudek  s e   z r u š u j e   ve výroku o trestu.

Zrušují se též všechna další  rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu, 
zejména usnesení Okresního soudu v Ostravě ze dne 3. 8. 2005 sp. zn. 12 T 
48/2003, ve spojení s usnesením Krajského soudu v Ostravě ze dne 8. 12. 2005 
sp. zn. 3 To 909/2005.

Okresnímu soudu v Ostravě  s e   p ř i k a z u j e,  aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Ostravě ze dne 19. 5. 2003  sp. zn. 12 T 48/2003, 
byl obviněný M. S. uznán vinným za jednání uvedené ad 1–3) výroku o vině 
trestným činem maření výkonu úředního rozhodnutí podle § 171 odst. 1 písm. c) 
tr. zákona, za který byl podle § 171 odst. 1 tr. zákona za použití ustanovení § 
37a tr. zákona a ustanovení § 45 odst. 1, odst. 2 tr. zákona a § 45a odst. 1 
tr. zákona odsouzen ke společnému trestu obecně prospěšných prací ve výměře 
čtyři sta hodin. Současně byl zrušen výrok o vině a výrok  o trestu z trestního 
příkazu Okresního soudu v Šumperku, sp. zn. 1 T 59/2003, ze dne 25. 3. 2003, 
který byl obviněnému doručen dne 8. 4. 2003 a nabyl právní moci dne 17. 4. 
2003. Podle § 49 odst. 1, § 50 odst. 1 tr. zákona byl obviněnému dále uložen 
trest zákazu činnosti, spočívající v zákazu řízení všech motorových vozidel na 
dobu pěti roků.

Podkladem výroku o vině se stalo zjištění soudu prvního stupně, že obviněný, 
ačkoliv byl pravomocným rozsudkem Okresního soudu v Ostravě ze dne 29. 3. 2002 
sp. zn.  9 T 115/2001, uznán vinným z trestného činu úvěrového podvodu podle § 
250b odst. 1 tr. zákona a odsouzen k souhrnnému trestu odnětí svobody v trvání 
sedmnácti měsíců  a k trestu zákazu činnosti, spočívajícím v zákazu řízení 
všech motorových vozidel na dobu tří let, přesto

1. dne 26. 2. 2003 v době kolem 22:55 hodin v O.- H. na ul. A., řídil osobní 
automobil tov. značky Škoda 120 LS,  přičemž byl hlídkou PČR zastaven   a 
následně kontrolován,

2. dne 10. 3. 2003 v době kolem 22:40 hodin v O.- P., na ul.  L., poblíž areálu 
V. T. O., řídil osobní automobil tov. zn. Škoda 120 LS,  a byl při tom zadržen 
hlídkou PČR,

3. dne 14. 3. 2003 v 01:45 hodin řídil na O. ulici v M., okres Š., svůj osobní 
automobil tov. zn. Škoda 120, přičemž byl kontrolován policejní hlídkou.

Ve věci bylo dne 24. 6. 2003 pod sp. zn. 12 T 48/2003, vydáno opravné usnesení 
podle § 131 odst. 1 tr. řádu, jímž byl výrok o trestu doplněn o výrok o uložení 
trestu zákazu činnosti spočívajícím  v zákazu řízení všech motorových vozidel 
na dobu pěti let, který byl sice vyhlášen, avšak v písemně odůvodněném rozsudku 
omylem uveden nebyl. Toto usnesení nabylo právní moci dne 18. 7. 2003, rozsudek 
pak nabyl právní moci dne 23. 7. 2003.

Okresní soud v Ostravě poté rozhodl ve veřejném zasedání konaném dne 3. 8. 
2005   sp. zn. 12 T 48/2003, podle § 340b odst. 1 tr. řádu a § 45a odst. 4 tr. 
zákona tak, že obviněnému přeměnil nevykonaný trest obecně prospěšných prací ve 
výměře 400 hodin na nepodmíněný trest odnětí svobody v trvání 200 dnů. Pro 
výkon trestu obviněného podle § 39a odst. 2 písm. c) tr. zákona zařadil do 
věznice s ostrahou. Obviněný M. S. podal proti tomuto usnesení v zákonné lhůtě 
stížnost, kterou Krajský soud v Ostravě usnesením ze dne 8. 12. 2005 sp. zn. 3 
To 909/2005, zamítl podle § 148 odst. 1 písm. c) tr. řádu jako nedůvodnou.

Proti  rozsudku Okresního soudu v Ostravě ze dne 19. 5. 2003 sp. zn. 12 T 
48/2003, podal ministr spravedlnosti podle § 266 odst. 1, 2 tr. řádu stížnost 
pro porušení zákona, neboť podle jeho názoru byl uloženým  trestem obecně 
prospěšných prací porušen zákon v neprospěch obviněného M. S.

Uvedl, že trest obecně prospěšných prací sice lze uložit v rozmezí od 50 do 400 
hodin, avšak konkrétně jej může soud uložit jen v takové výměře, aby při jeho 
případné přeměně v trest odnětí svobody podle § 45a odst. 4 trestního zákona 
nebyla překročena horní hranice trestu odnětí svobody stanovená ve zvláštní 
části trestního zákona	za příslušný trestný čin. Obviněnému M. S. byl 
uložen trest obecně prospěšných prací ve výměře  400 hodin, což při přeměně 
trestu představuje trest odnětí svobody v trvání dvou set dnů, tedy šesti 
měsíců a dvaceti dnů, přičemž ovšem horní hranice trestu odnětí svobody za 
trestný čin maření výkonu úředního rozhodnutí podle § 171 odst. 1 tr. zákona 
činí šest měsíců.

Stěžovatel má tedy za to, že takto uložený trest byl v rozporu s ustanovením § 
171 odst. 1 tr. zákona, a proto je třeba jej ve smyslu ustanovení § 266 odst. 2 
tr. řádu považovat za trest uložený ve zřejmém nepoměru ke stupni nebezpečnosti 
činu pro společnost. Navrhl proto, aby Nejvyšší soud vyslovil, že napadeným 
výrokem o trestu z výše označeného rozsudku Okresního soudu v Ostravě byl v 
neprospěch obviněného M. S. porušen zákon v ustanoveních § 171 odst. 1 tr. 
zákona ve spojení s ustanovením § 45a odst. 4  tr. zákona, aby posléze zrušil 
napadený výrok o trestu, jakož i všechna další rozhodnutí na zrušený výrok 
obsahově navazující, pokud vzhledem ke změně, k níž došlo zrušením, pozbyla 
podkladu, a dále aby postupoval podle § 270 odst. 1 tr. řádu a věc přikázal 
Okresnímu soudu v Ostravě k novému projednání a rozhodnutí

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 171 odst. 1 písm. c) tr. zákona kdo maří nebo podstatně ztěžuje výkon 
rozhodnutí soudu nebo jiného státního orgánu tím, že vykonává činnost, která mu 
byla zakázána, bude potrestán odnětím svobody až na šest měsíců nebo peněžitým 
trestem.

Podle § 45a odst. 1 tr. zákona může soud uložit trest obecně prospěšných prací 
ve výměře od 50 do 400 hodin. Soud může uložit pachateli na dobu trestu 
přiměřené omezení nebo přiměřené povinnosti uvedené v § 26 odst. 4 směřující k 
tomu, aby vedl řádný život; zpravidla mu též uloží, aby podle svých sil 
nahradil škodu, kterou trestným činem způsobil.

Podle § 45a odst. 4 tr. zákona jestliže pachatel v době od odsouzení do 
skončení výkonu trestu obecně prospěšných prací nevedl řádný život, nebo 
zaviněně nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Po okresním soudu bylo možné důvodně požadovat, aby již při stanovení druhu a 
výměry trestu zahrnul do svých úvah i situaci, že obviněný v době po právní 
moci rozsudku, jímž mu byl uložen trest obecně prospěšných prací, do skončení 
výkonu tohoto trestu, nepovede řádný život anebo zaviněně nevykoná část či 
dokonce celý takto uložený trest. V takovém případě je totiž soud posléze 
povinen postupovat  v intencích ustanovení § 45a odst. 4 tr. zákona a 
rozhodnout o tom, že se zbytek či celý nevykonaný trest obecně prospěšných 
prací přemění  v trest odnětí svobody, když přitom postupuje podle zákonné 
zásady, že každé i jen započaté dvě hodiny tohoto nevykonaného trestu se 
počítají za jeden den odnětí svobody.

Je-li trestní sazba trestu odnětí svobody u trestného činu maření výkonu 
úředního rozhodnutí podle § 171 odst. 1 písm. c) tr. zákona limitována trestem 
odnětí svobody ve výši maximálně šesti měsíců, je zřejmé, že při přepočtu 
trestu obecně prospěšných prací ve výměře 400 hodin dle zásady rozvedené výše 
na trest odnětí svobody, by takto stanovená horní hranice trestní sazby 
citovaného zákonného ustanovení byla překročena. Ve svých důsledcích by to 
znamenalo, že obviněnému při nevykonání celého trestu obecně prospěšných prací 
ve výměře 400 hodin byl po přeměně stanoven trest odnětí svobody v trvání 200 
dnů, tedy šesti měsíců a dvaceti dnů. Uložený trest je tak ve zřejmém nepoměru 
ke stupni nebezpečnosti činu pro společnost, když takovýto nepoměr je třeba 
konstatovat vždy, je-li trest uložen ve výměře nad horní hranici trestní sazby. 
Byť v daném případě jde o úvahu o možném budoucím procesním postupu podle § 45a 
odst. 4 tr. zákona, musí již být zohledněna ve výši ukládaného trestu  tak, aby 
i tento do budoucna v úvahu připadající procesní postup a jeho výsledky byly v 
souladu se zákonem (srov. rozsudek NS ČR ze dne 23. 5. 2007 sp. zn. 4 Tz 
34/2007).

Okresní soud v Ostravě v posuzované trestní věci náležitě neuvážil, že sice 
podle  § 45a odst. 1 tr. zákona lze uložit trest obecně prospěšných prací ve 
výměře až 400 hodin, nicméně že toto ustanovení a tuto maximální hranici výměry 
trestu obecně prospěšných prací není možno vnímat a aplikovat izolovaně od 
ostatních ustanovení trestního zákona, tím méně od těch ustanovení zvláštní 
části trestního zákona, která – zohledňujíc mimo jiné typovou nebezpečnost 
jednotlivých trestných činů pro společnost – stanoví pro jednotlivé trestné 
činy také konkrétní trestní sazby. 

Z tohoto pohledu je tedy zřejmé, že jestliže soud uznal obviněného vinným 
trestným činem maření výkonu úředního rozhodnutí podle § 171 odst. 1 písm. c) 
tr. zákona, pak při rozhodování o trestu měl vzít v potaz maximální možnou výši 
trestu odnětí svobody a této pak přizpůsobit výměru trestu obecně prospěšných 
prací tak, aby v důsledku případné přeměny trestu obecně prospěšných prací na 
trest odnětí svobody podle § 45a odst. 4 tr. zákona nemohla být horní zákonná 
hranice trestu odnětí svobody, jímž byl obviněný uznán vinným  a pro který byl 
odsouzen, překročena.

Vzhledem k výše rozvedené argumentaci Nejvyšší soud  podle § 268 odst. 2 tr. 
řádu vyslovil, že výrokem o trestu v rozsudku Okresního soudu v Ostravě ze dne 
19. 5. 2003 sp. zn. 12 T 48/2003,  byl porušen zákon v ustanoveních § 45 odst. 
4 a § 171 odst. 1 tr. zákona v neprospěch obviněného M. S.

Podle § 269 odst. 2 tr. řádu Nejvyšší soud zrušil v napadeném rozhodnutí výrok 
o trestu, jakož i všechna další  rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Výslovně bylo nutno zrušit usnesení Okresního soudu v Ostravě ze dne 3. 8. 2005 
sp. zn. 12 T 48/2003, jímž byl obviněnému přeměněn nevykonaný trest obecně 
prospěšných prací ve výměře 400 hodin na nepodmíněný trest odnětí svobody v 
trvání 200 dnů, a dále i usnesení Krajského soudu v Ostravě ze dne 8. 12. 2005 
sp. zn. 3 To 909/2005, jímž byla obviněným podaná stížnost podle § 148 odst. 1 
písm. c) tr. řádu zamítnuta jako nedůvodná.

Okresnímu soudu v Ostravě poté podle § 270 odst. 1 tr. řádu přikázal, aby věc v 
potřebném rozsahu znovu projednal a rozhodl. Úkolem Okresního soudu v Ostravě 
bude nově ve věci rozhodnout o trestu, přičemž v případě opětovně ukládaného 
trestu obecně prospěšných prací musí ve výměře tohoto druhu trestu zohlednit 
ustanovení § 45 odst. 4 tr. zákona v intencích tohoto rozhodnutí. Při svém 
rozhodování bude okresní soud omezen ustanovením § 273 tr. řádu, tzn. že nemůže 
dojít ke změně rozhodnutí v neprospěch obviněného.

Podle § 270 odst. 4 tr. řádu je orgán, jemuž věc byla přikázána, vázán právním 
názorem, který ve věci vyslovil Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne  9. července 2008

Předsedkyně senátu:

                                                                                
     JUDr. Danuše   N o v o t n á   
