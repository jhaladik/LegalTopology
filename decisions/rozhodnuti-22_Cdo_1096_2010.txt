Soud: Nejvyšší soud

Spisová značka: 22 Cdo 1096/2010

Datum rozhodnutí: 25.01.2012

Typ rozhodnutí: ROZSUDEK


Heslo: Vydržení

Dotčené předpisy: § 134 obč. zák.

Kategorie rozhodnutí: C




22 Cdo 1096/2010
ROZSUDEK

Nejvyšší soud České republiky rozhodl v senátě složeném z 
předsedy                         Mgr. Michala Králíka, Ph.D., a soudců JUDr. 
Jiřího Spáčila, CSc., a JUDr. Zdeňka Pulkrábka, Ph.D., ve věci žalobců: a) M. 
D., bytem v K., b) M. D., bytem v K., zastoupených JUDr. Zdeňkem Voseckým, 
advokátem se sídlem v Říčanech, Černokostelecká 219, proti žalovanému Městu 
Kostelec nad Černými Lesy, se sídlem v Kostelci nad Černými Lesy, Náměstí 
Smiřických, IČO: 00235474, zastoupenému JUDr. Ladislavem Koženým, advokátem se 
sídlem v Kolíně, Sladkovského 13, o určení vlastnictví, vedené u Okresního 
soudu v Kolíně pod sp. zn. 9 C 194/2007, o dovolání žalovaného proti rozsudku 
Krajského soudu v Praze ze dne 24. září 2009, č. j. 28 Co 357/2009-170, takto: 

	I.        Řízení o dovolání žalovaného proti rozsudku Okresního soudu v 
Kolíně ze dne         6. února 2009, č. j. 9 C 194/2007-136, se zastavuje. 

	II.   Dovolání žalovaného proti rozsudku Krajského soudu v Praze ze dne 
24. září 2009, č. j. 28 Co 357/2009-170, se zamítá. 

	III.    Žalovaný je povinen nahradit žalobcům k ruce společné a 
nerozdílné náklady dovolacího řízení ve výši 13.600,- Kč do tří dnů od právní 
moci rozsudku k rukám zástupce žalobců JUDr. Zdeňka Voseckého. 
O d ů v o d n ě n í : 

	Okresní soud v Kolíně (dále jen „soud prvního stupně“) rozsudkem ze dne 
6. února 2009, č. j. 9 C 194/2007-136, určil, že „vlastníky ve společném jmění 
manželů pozemku o výměře 76 m? - ostatní plocha, ostatní komunikace v k. ú. K., 
odděleného geometrickým plánem č. 1306 – 103/2008 ze dne 18. 8. 2008 z původní 
parcely zapsané v katastru nemovitostí u Katastrálního úřadu pro Středočeský 
kraj, Katastrální pracoviště K. pro obec a k. ú. K. (dále též jen „předmětný 
pozemek), jsou žalobci.“ (výrok I. rozsudku) a rozhodl o náhradě nákladů řízení 
(výrok II. rozsudku).
	V řízení, v němž se žalobci domáhali určení vlastnického práva k 
předmětnému pozemku na základě vydržení, vzal za prokázáno, že žalobci jako 
kupující kupní smlouvou ze dne 25. října 1995 koupili od I. H. a PhDr. R. K. 
jako prodávajících dům se zastavěnou plochou o výměře 89 m?, přičemž předmětný 
pozemek má výměru 76 m?. Uvedená kupní smlouva odkazuje na znalecký posudek 
ing. F. N. ohledně bližší specifikace prodávaných nemovitostí, z něhož vyplývá, 
že k oceňovanému domu patří pozemek o výměře 89 m?, který byl definován jako 
řadový, koncový, nepravidelného tvaru a rovinný. V souvislosti s ním byly 
oceněny trvalé porosty a také bez odkazu na označení pozemku, na kterém se 
nacházejí, mimo jiné studna, žumpa, vodoměrná šachta, přípojka vody a plot 
zahrádky. Dále vyšel ze zjištění, že žalobci nepocházejí z K., kupovaná 
nemovitost jim byla realitní kanceláří i prodávající doktorkou K. prezentována 
jako domek se zahrádkou. Zahrádka byla oplocená a v tomto rozsahu ji také 
žalobci začali užívat. Až v souvislosti s uvažovanou přístavbou domu se žalobci 
dozvěděli, že zahrada představuje již jiný pozemek, který patří žalovanému. Z 
výpovědi svědkyně B. Z. vzal za prokázáno, že již před padesáti lety zahrádka 
vypadala jako dnes, pouze místo plotu dřevěného je dnes plot drátěný, který ale 
realizoval ještě původní vlastník domu pan Vlach. Všichni, kdo dům vlastnili, 
užívali zahrádku tak, jako že k domu patří. Žalovaný se nikdy o předmětný 
pozemek nezajímal a nestaral. 
	Soud prvního stupně ve věci rozhodoval poté, kdy jeho zamítavý rozsudek 
ze dne         28. listopadu 2007, č. j. 9 C 194/2007-72, byl zrušen usnesením 
odvolacího soudu ze dne 12. května 2008, č. j. 28 Co 215/2008-88, se závazným 
právním názorem týkajícím se oprávněnosti držby ve vazbě na velikost koupeného 
a drženého pozemku. 
	V rovině právního hodnocení věci soud prvního stupně uzavřel, že 
žalobci se chopili držby domu, včetně sporného pozemku, na základě kupní 
smlouvy ze dne 25. října 1995. Přitom byli uvedeni v omyl realitní kanceláří a 
prodávající PhDr. K. o tom, že sporný pozemek – prakticky zahrádka u domu – k 
domu patří. Tento omyl považoval soud prvního stupně za omluvitelný, protože 
sporný pozemek byl připlocen k domu, byly na něm umístěny stavby užívané s 
domem a pozemek byl s domem evidentně užíván. Ze znaleckého posudku ing. N. 
vyplývá zcela jednoznačně, že znalec ocenil vše, co na sporném pozemku nalezl 
(stavby či porosty), a ze znaleckého posudku tak vzniká dojem, že k nemovitosti 
patří vše, co na místě při obhlídce znalec shledal, aniž by ho jako osobu v 
dané problematice „zběhlou“ napadlo, že k domu něco nepatří a neměl by to 
oceňovat. Sporný pozemek byl vždy připlocen k domu a vždy také s domem užíván, 
aniž by vznikla nějaká pochybnost o jeho vlastnictví. Soud prvního stupně 
provedl ohledání na místě samém a konstatoval, že pokud by nevěděl o problémech 
se sporným pozemkem, „ani by ho nenapadlo, že sporný pozemek k domu nepatří“, 
tj. že je vůbec možné, aby v takovém místě byl postaven dům, který by neměl 
žádnou zahrádku, ke kterému by nepatřil v podstatě žádný venkovní prostor, kde 
by si mohly hrát děti nebo dospělí odpočívat. 
	Soud prvního stupně dále zdůraznil, že ve věci nenastala žádná ze 
skutečností, jimiž judikatura dovolacího soudu ve věcech sp. zn. 22 Cdo 
1594/2004 a 22 Cdo 496/2004 připouští vydržení vlastnického práva k pozemku o 
výměře větší než 50 % pozemku nabytého, nicméně podstatou uvedených rozhodnutí 
je poukaz na nutnost individuálního řešení takových situací, takže je možno 
přihlížet i k jiným okolnostem než v rozhodnutí uvedeným. Danou situaci proto 
soud prvního stupně individuálně zhodnotil tak, že počínání žalobců při 
uchopení držby celé nemovitosti včetně sporného pozemku odpovídalo běžné 
normální opatrnosti. Sporný pozemek byl natolik malý a tak samozřejmě a 
přirozeně patřící k domu – a to i podle realitní kanceláře a prodávající – že 
nebyl žádný důvod pro pochybnost o tom, zda k domu skutečně patří. 
	Ve vztahu k námitce žalovaného, že žalobci již od roku 2003 museli 
vědět, že sporný pozemek není součástí jejich pozemku s poukazem na snímek 
pozemkové mapy, ve kterém jsou barevně vyznačeny pozemek žalobců a pozemky 
sousední, soud prvního stupně poukázal na skutečnost, že projektovou 
dokumentaci a technickou zprávu zpracovával V. Š., který pozemky vyznačoval. 
Tento snímek proto sám o sobě není způsobilý založit objektivní pochybnost 
žalobců o oprávněnosti držby předmětného pozemku; k opačnému závěru by totiž 
bylo nutné znát místní faktické a právní poměry, ale také význam geodetických 
značek (např. slučky). Není ani jisté, zda žalobci tento snímek vůbec viděli a 
zda měli důvod se jím zabývat, když požadovaná přístavba byla bez problémů 
povolena a zkolaudována. K pozbytí dobré víry žalobců došlo až poté, kdy dne 
17. července 2007 podali na městském úřadu v K. oznámení o záměru v území k 
vydání územního souhlasu, když se dozvěděli, že s pozemkem je nějaký problém. K 
tomu však došlo až v době, kdy již uplynula zákonná desetiletá vydržecí doba. 
Žalobci totiž po celou zákonem stanovenou dobu od roku 1995, kdy se chopili 
držby, až do roku 2007 byli oprávněnými držiteli, kteří měli pozemek v 
nepřetržité držbě, a proto již v roce 2005 nabyli vlastnické právo ke spornému 
pozemku vydržením. 
	Krajský soud v Praze (dále jen „odvolací soud“) k odvolání žalovaného 
rozsudkem ze dne 24. září 2009, č. j. 28 Co 357/2009-170, rozsudek soudu 
prvního stupně potvrdil s tím, že „nedílnou součástí rozsudku je geometrický 
plán zpracovaný T. T., číslo 1306-103/2008, ověřený Ing. P. F., úředně 
oprávněným zeměměřičským inženýrem, dne 18. 8. 2008 pod č. 230/2008 a potvrzený 
Katastrálním úřadem pro Středočeský kraj, Katastrální pracoviště K. dne 26. 8. 
2008 pod č. 1118/08.“ (výrok I. rozsudku) a rozhodl o náhradě nákladů 
odvolacího řízení (výrok II. rozsudku). 
	Odvolací soud se ztotožnil se skutkovými zjištěními učiněnými soudem 
prvního stupně potud, že žalobci se v říjnu 1995 stali vlastníky domu se 
zastavěnou plochou o výměře 89 m?, včetně plotů a trvalých porostů na základě 
kupní smlouvy, kterou uzavřeli prostřednictvím realitní kanceláře s (pro 
žalobce) cizí osobou, která nabyla vlastnictví k předmětným nemovitostem na 
základě dědictví. Žalobci měli zájem o koupi rodinného domku se zahrádkou, 
předmětnou nemovitost si prohlédli za účasti prodávající a zaměstnance realitní 
kanceláře a byli ujištěni, že zahrádka tak, jak je pozemek u domu oplocený, k 
prodávané nemovitosti patří. V roce 1995 byly na pozemku u domu, který žalobci 
koupili, vzrostlé stromy a další trvalé porosty, jako je např. živý plot. Na 
pozemku se nacházela studna, jímka a plot na betonové podezdívce. Dům byl 
postaven v roce 1938 a pozemek užívaný právními předchůdci žalobců se nacházel 
v hranicích toho oplocení, které tu bylo i v roce 1995. Jde o pozemek v ulici, 
kde se nemovitosti nacházejí, koncový, tvaru lichoběžníku. Pro účely stanovení 
kupní ceny předmětných nemovitostí byl v říjnu 1995 použit znalecký posudek 
znalce ing. N., který krátce předtím byl použit i v dědickém řízení, ve kterém 
bylo projednáváno dědictví po právním předchůdci prodávajících. Pro účely 
poskytnutí hypotéky žalobcům na rekonstrukci kupovaných nemovitostí byl na 
objednávku České spořitelny, a. s., vypracován znalecký posudek o ceně 
nemovitostí znalcem ing. Č., a to k datu 13. října 1995. Žalobci byli s obsahem 
tohoto znaleckého posudku seznámeni, přičemž ing. Č. měl k dispozici znalecký 
posudek ing. N. a pro zpracování svého posudku jej jako jeden z podkladů 
použil. Žalobci nerušeně užívali předmětné nemovitosti až do roku 2007, kdy 
byli žalovaným upozorněni na to, že užívají i část pozemku, který vlastní 
žalovaný. Tato část užívaná žalobci má výměru 75,65 m? a tvoří 85 % výměry 
pozemku, který žalobci v říjnu 1995 koupili. 
	Odvolací soud v rámci dokazování zopakoval důkaz znaleckým posudkem 
znalce ing. F. N. a znaleckým posudkem ing. V. Č. a projektovou dokumentací a i 
po takto doplněném dokazování se ztotožnil s právním posouzením věci soudem 
prvního stupně. 
	Zdůraznil, že žalobci svou dobrou víru odvozují od kupní smlouvy ze dne 
25. října 1995, podle které se stali vlastníky pozemku sousedícího s pozemkem, 
jehož držby se chopili; při splnění všech zákonných podmínek by vydrželi 
vlastnické právo k pozemku nejpozději k 30. říjnu 2005, neboť k tomuto datu v 
roce 1995 nastaly účinky vkladu vlastnického práva a žalobci prokazatelně již 
nemovitosti užívali. V rovině skutkových zjištění dále odvolací soud zdůraznil, 
že žalobci po dobu více než deseti let předmětný pozemek užíval a nakládali s 
ním jako vlastníci. 
	V rovině závěrů vyplývajících z judikatury dovolacího soudu poukázal na 
skutečnost, že nelze zcela vyloučit případ, kdy držitel může být se zřetelem ke 
všem okolnostem v dobré víře, pokud se v souvislosti s nabytím vlastnictví k 
pozemku chopí i držby sousedního pozemku, jehož výměra bude dokonce stejná či o 
něco vyšší než výměra pozemku nabytého. Půjde však o výjimečné případy, 
vyznačující se zvláštními okolnostmi, jimiž může být i to, že držitel byl do 
omylu uveden znalcem, nejsou-li tu současně další okolnosti, které by 
omluvitelnost omylu držitele vylučovaly. 
	Podle názoru odvolacího soudu lze daný případ považovat za výjimečný, 
jsou v něm dány zvláštní okolnosti, které omlouvají skutkový omyl žalobců, a 
současně nejsou dány žádné skutečnosti, které by omluvitelnost omylu žalobců 
vylučovaly. Odvolací soud se zcela ztotožnil s odůvodněním omluvitelného omylu 
žalobců tak, jak jej vyložil soud prvního stupně. Nad rámec jeho závěrů z 
důkazů, jimiž zopakoval dokazování v odvolacím řízení, vzal za prokázáno, že 
ani jeden ze znalců z oboru ekonomie – oceňování nemovitostí nepoznali, že 
výměra pozemku je fakticky podstatně vyšší, než jaká byla uvedena v operátech 
katastru nemovitostí. Oba znalci shledali předmětný pozemek jako koncový 
pozemek nepravidelného tvaru, porostlý trvalými porosty, oba znalci oceňovali 
nejenom plot zahrady a podezdívku tohoto plotu, ale i plot předzahrádky a 
podezdívku tohoto plotu. Oba znalci provedli místní šetření a popsali v posudku 
polohu domu tak, že je umístěn na východní straně pozemku, tedy i se 
započítáním sporného pozemku. Ocenili celý pozemek v hranicích oplocení, včetně 
trvalých porostů na něm, studny a jímky. Znalec ing. N. dokonce ve svém 
znaleckém posudku uvedl, že zastavěná část pozemku je 56 m? a zbývající část je 
33 m?; nepoznal tedy, že nezastavěná část pozemku, který fakticky ocenil v 
hranicích až k oplocení, je podstatně větší výměry. Rovněž projektant, který 
zpracovával projektovou dokumentaci k přestavbě a přístavbě domu v roce 2003, 
zakreslil v projektové dokumentaci dům na pozemku v těch hranicích, které jsou 
tvořeny stávajícím plotem, tedy včetně předmětného pozemku. Důkazem touto 
projektovou dokumentací je vyvráceno tvrzení žalovaného, že v ní je žlutě 
vybarven pozemek o výměře 89 m? a že tedy žalobci museli z této dokumentace 
zjistit, kde jsou hranice jejich pozemku. V projektové dokumentaci je žlutě 
vybarvena pouze zastavěná plocha a ta část pozemku, na kterou žalobci chtěli 
umístit přístavbu (verandu). Nezastavěná část není vybarvena, včetně jeho 
koncové části, která dává pozemku tvar lichoběžníku. I tento tvar pozemku lze 
považovat za tvar nepravidelný z hlediska pohledu běžného pozorovatele. 
	Odvolací soud neshledal důvodnou námitku žalovaného, podle níž je 
rozsudek nevykonatelný, neboť předmětný pozemek je pouze oddělen geometrickým 
plánem, přičemž k jeho oddělení nedal souhlas příslušný stavební úřad a není 
zapsán do katastru nemovitostí. Geometrický plán byl potvrzen příslušným 
katastrálním úřadem a je řádným podkladem pro zápis vlastnického práva k 
pozemku jím nově vytvořenému právě na základě rozsudku soudu (§ 19 zákona č. 
344/1992 Sb., o katastru nemovitostí České republiky). 
Proti rozsudku odvolacího soudu, a též výslovně proti rozsudku soudu prvního 
stupně,  podal žalovaný dovolání, jehož přípustnost spatřuje v § 237 odst. 1 
písm. b), případně písm. c) občanského soudního řádu (dále jen „o. s. ř.“),  a 
podává je z důvodu podle § 241a odst. 2 písm. a), b) o. s. ř.
Žalovaný v dovolání namítal, že i kdyby byla na straně žalobců dána dobrá víra 
vzhledem ke všem okolnostem, k jejímu pozbytí by došlo nejpozději v roce 2003, 
kdy žalobci prováděli chronologicky první přestavbu domu a předkládali 
stavebnímu úřadu příslušnou projektovou dokumentaci. V této dokumentaci totiž 
sami žalobci barevně vyznačili celý pozemek v jejich vlastnictví, nejen stavbu 
domu, a z tohoto barevného znázornění je zřejmé, že si byli vědomi toho, jak je 
velký a jaký má tvar pozemek v jejich vlastnictví. Již v roce 2003 tak nemohli 
být v dobré víře, že jsou vlastníky předmětného pozemku. 
	Podle názoru dovolatele však nebyly především splněny podmínky pro 
vydržení vlastnického práva žalobci s ohledem na absenci oprávněné držby. Soudy 
nesprávně vyšly ze závěrů vyjádřených v rozhodnutích Nejvyššího soudu České 
republiky ve věcech vydaných pod sp. zn. 22 Cdo 1594/2004 a 22 Cdo 496/2004, 
neboť uvedená rozhodnutí vycházela z jiných skutkových okolností. Okolnosti, 
které v nich dovolací soud uvádí pro možnou oprávněnou držbu pozemku v rozsahu 
větším než 50 % pozemku nabytého, v poměrech souzené věci nebyly splněny a 
samotná okolnost, že užívaný pozemek představuje svou výměrou 85 % pozemku 
zakoupeného tak vylučuje oprávněnou držbu žalobců. K vydržení nemohlo dojít 
proto, jak soud prvního stupně nesprávně uváděl, že by žalovaný po celá dlouhá 
léta či desetiletí svá vlastnická práva k pozemku nevykonával, neboť vlastníkem 
se stal až v roce 1999. 
	V řízení měla být otázka vydržení zkoumána i z hlediska běhu zákonné 
desetileté vydržecí doby; mělo být uvedeno, kdy tato doba počala běžet, jak 
probíhala a kdy skončila, což se nestalo. Nebylo tvrzeno ani prokázáno, kdy 
měli předmětnou nemovitost držet žalobci a kdy a kteří jejich právní 
předchůdci. 
	Řízení je nadto postiženo vadou, která mohla mít za následek nesprávné 
rozhodnutí ve věci. Sporný pozemek totiž vzniká jako nový pozemek v tomto 
řízení oddělením z pozemku, nebylo však vyžádáno stanovisko příslušného 
stavebního úřadu, která je vždy podmínkou pro oddělení a rozdělení pozemku. 
	Žalovaný proto navrhl, aby rozsudky soudů obou stupňů byly zrušeny a 
věc vrácena soudu prvního stupně k dalšímu řízení. 
	Žalobci navrhli „potvrzení“ napadeného rozsudku odvolacího soudu. V 
plném rozsahu odkázali na své vyjádření k odvolání žalovaného ze dne 2. 9. 
2009, ve kterém shrnuli všechna svá tvrzení a podložili je důkazy. 
	Nadto zdůraznili, že vypracovaná projektová dokumentace z roku 2003 
nemohla vést k pozbytí jejich dobré víry. Tuto dokumentaci si nezpracovávali 
sami, ale využili služeb autorizovaného projektanta, přičemž žlutou barvou je 
vyznačena pouze ta část pozemku, na které se měly realizovat a také realizovaly 
příslušné stavební úpravy domu. Prostřednictvím žlutého vybarvení je vyznačena 
pouze zastavěná část pozemku a dále ta část, která měla být dotčena zamýšlenými 
stavebními úpravami. Tato okolnost tak v žádném případě nepotvrzuje závěr 
žalovaného, že by dokumentace měla být důkazem pozbytí dobré víry žalobců. 
Pokud žalovaný zmiňoval ve vztahu ke snímku z pozemkové mapy tzv. slučku, 
prakticky nikdo z veřejnosti by takové označení na snímku pozemkové mapy vůbec 
neregistroval a i kdyby se tak stalo, nevěděl by, co znamená. Smysl a účel 
tohoto označení jsou schopny vyhodnotit pouze osoby „z oboru“ nebo lidé, kteří 
se běžně zabývají majetkoprávními transakcemi a vlastnickými vztahy. Mezi 
takové osoby však žalobci nepatří. Navíc stavební úřad ani žalovaný jakožto 
účastník stavebního řízení v roce 2003 nevznesl žádnou připomínku k tomu, že 
stavební materiál potřebný k realizaci přístavby domu měl být uložen na jeho 
pozemku. 
	Tvrzení žalovaného o absenci přesného vymezení počátku a konce běhu 
vydržecí doby vychází z nedostatečného prostudování spisu, neboť z dokazování 
jasně vyplývá, že držba žalobců započala dnem převzetí jimi koupených 
nemovitostí a ke zpochybnění jejich vlastnického práva došlo až v roce 2007. 
	Obdobně nedůvodná je i námitka dovolatele zpochybňující vykonatelnost 
rozsudku ve vazbě na označení pozemku v geometrickém plánu, když k rozdělení 
pozemku nebyl dán souhlas stavebního úřadu, neboť s touto námitkou se odvolací 
soud ve svém rozhodnutí řádně vypořádal. 
Podle § 237 odst. 1 o. s. ř. dovolání je přípustné proti rozsudku odvolacího 
soudu a proti usnesení odvolacího soudu, a) jimiž bylo změněno rozhodnutí soudu 
prvního stupně ve věci samé, b) jimiž bylo potvrzeno rozhodnutí soudu prvního 
stupně, kterým soud prvního stupně rozhodl ve věci samé jinak než v dřívějším 
rozsudku (usnesení) proto, že byl vázán právním názorem odvolacího soudu, který 
dřívější rozhodnutí zrušil, c) jimiž bylo potvrzeno rozhodnutí soudu prvního 
stupně, jestliže dovolání není přípustné podle písmena b) a dovolací soud 
dospěje k závěru, že napadené rozhodnutí má ve věci samé po právní stránce 
zásadní význam.
Dovolací soud přezkoumá rozhodnutí odvolacího soudu v rozsahu, ve kterém byl 
jeho výrok napaden (§ 242 odst. 1 o. s. ř.). Rozhodnutí odvolacího soudu lze 
přezkoumat jen z důvodů uplatněných v dovolání. Je-li dovolání přípustné, 
dovolací soud přihlédne též k vadám uvedeným v § 229 odst. 1, § 229 odst. 2 
písm. a) a b) a § 229 odst. 3, jakož i k jiným vadám řízení, které mohly mít za 
následek nesprávné rozhodnutí ve věci, i když nebyly v dovolání uplatněny (§ 
242 odst. 3 o. s. ř.).
Dovolatel v dovolání vedle rozsudku odvolacího soudu napadl výslovně i rozsudek 
soudu prvního stupně. Funkční příslušnost soudu k projednání dovolání proti 
rozhodnutí soudu prvního stupně není dána; řízení o takovém podání Nejvyšší 
soud zastaví podle § 104 odst. 1 o. s. ř. (k tomu srovnej usnesení Nejvyššího 
soudu České republiky ze dne 4. září 2003, sp. zn. 29 Odo 265/2003, uveřejněné 
ve Sbírce soudních rozhodnutí a stanovisek, 2006, pod pořadovým č. 47). 
Dovolací soud proto řízení o dovolání žalovaného proti rozsudku soudu prvního 
stupně podle § 104 odst. 1 o. s. ř. zastavil. 
Nejvyšší soud po zjištění, že dovolání bylo podáno včas, oprávněnou osobou, 
účastníkem řízení zastoupeným advokátem (§ 240 odst. 1 a § 241 odst. 1, 4 o. s. 
ř.) dospěl ve vztahu k rozhodnutí odvolacího soudu k závěru, že dovolání je 
přípustné podle § 237 odst. 1 písm. b) o. s. ř., není však důvodné. 
	Podle § 134 odst. 1 obč. zák. oprávněný držitel se stává vlastníkem 
věci, má-li ji nepřetržitě v držbě po dobu tří let, jde-li o movitost, a po 
dobu deseti let, jde-li o nemovitost.
	Podle § 129 odst. 1 obč. zák. držitelem je ten, kdo s věcí nakládá jako 
s vlastní nebo kdo vykonává právo pro sebe.
	Podle § 130 odst. 1 obč. zák. je-li držitel se zřetelem ke všem 
okolnostem v dobré víře o tom, že mu věc nebo právo patří, je držitelem 
oprávněným. V pochybnostech se má za to, že držba je oprávněná.
V dovolání žalovaný uplatnil vůči závěrům o vydržení vlastnického práva žalobci 
následující (výše rozvedené) námitky: 1) absenci dobré víry žalobců vzhledem ke 
všem okolnostem, zejména s ohledem na poměr koupeného a fakticky drženého 
pozemku, 2) zkoumání splnění podmínky desetileté vydržecí doby s ohledem na 
faktický výkon držby ze strany žalobců, 3) pozbytí dobré víry nejpozději v roce 
2003, 4) absenci tvrzení a průkazu naléhavého právního zájmu na žalobci 
požadovaném určení, 5) nevykonatelnost rozsudku odvolacího soudu.
Ad 1) K posuzování právní otázky, zda je držitel v dobré víře či nikoli, 
Nejvyšší soud České republiky zaujal právní názor již v rozsudku ze dne 9. 
listopadu 2000, sp. zn. 22 Cdo 1253/99, publikovaném v časopise Soudní 
rozhledy, č. 5, ročník 2001, pod č. 49, podle kterého tuto otázku „je třeba 
vždy hodnotit objektivně a nikoli pouze ze subjektivního hlediska (osobního 
přesvědčení) samotného účastníka“. K posuzování dobré víry oprávněného držitele 
lze odkázat rovněž na rozsudek Nejvyššího soudu České republiky ze 7. května 
2002, sp. zn. 22 Cdo 1843/2000, uveřejněný v Souboru civilních rozhodnutí a 
stanovisek Nejvyššího soudu, vydávaném nakladatelstvím C. H. Beck, pod 
pořadovým č. C 1176, podle kterého „při hodnocení dobré víry je vždy třeba brát 
v úvahu, zda držitel při běžné (normální) opatrnosti, kterou lze s ohledem na 
okolnosti a povahu daného případu po každém požadovat, neměl, resp. nemohl mít, 
po celou vydržecí dobu důvodné pochybnosti o tom, že mu věc nebo právo patří“. 
Dovolací soud přezkoumá otázku existence dobré víry držitele, že mu sporný 
pozemek patří, jen v případě, kdyby úvahy soudu v nalézacím řízení byly zjevně 
nepřiměřené (k tomu srovnej usnesení Nejvyššího soudu České republiky ze dne 
27. února 2002, sp. zn. 22 Cdo 1689/2000, uveřejněné v Souboru civilních 
rozhodnutí a stanovisek Nejvyššího soudu pod pořadovým č. C 1068).
V rozsudku ze dne 3. července 2006, sp. zn. 22 Cdo 2065/2005, uveřejněném v 
Souboru civilních rozhodnutí a stanovisek Nejvyššího soudu, C. H. Beck, pod 
pořadovým č. C 4451, dovolací soud vyslovil, že nabude-li někdo vlastnické 
právo k pozemku a přitom se v důsledku omluvitelného omylu (vyvolaného např. 
tím, že mu převodce předá pozemek v hranicích, jak jej sám užíval) uchopí i 
držby sousedního pozemku, bude držitelem oprávněným. 
Dovolatel především namítal, že absence oprávněné držby je v daném případě dána 
okolností, že pozemek držený žalobci přesahuje 50 % výměru koupeného pozemku, 
přičemž nejsou dány žádné – judikaturou předvídané – okolnosti, které by i 
takovou držbu umožňovaly posoudit jako oprávněnou. 
Dovolací soud vychází z ustálené judikatury potud, že v případech, kdy někdo 
nabude vlastnictví k pozemku a současně se uchopí držby části nebo celého 
sousedního pozemku,  právním titulem držby je v takovém případě nabývací titul 
ke skutečně vlastněnému pozemku (kupní či darovací smlouva, závěť či rozhodnutí 
v dědickém řízení apod.); i když jde o tzv. putativní titul, je postačující 
(rozsudek Nejvyššího soudu České republiky ze dne 27. února 2002, sp. zn. 22 
Cdo 1398/2000, uveřejněný v Souboru civilních rozhodnutí a stanovisek 
Nejvyššího soudu, C. H. Beck (dále též jen „Soubor“), pod pořadovým č. C 1067). 
Ani samotná skutečnost, že držitel nenechal vytyčit hranice jím držených 
pozemků a nezjistil tak, že drží i část pozemku, jehož vlastníkem není, 
nevylučuje jeho oprávněnou držbu (rozsudek Nejvyššího soudu České republiky ze 
dne 22. května 2002, sp. zn. 22 Cdo 2211/2000, uveřejněný v Souboru pod 
pořadovým č. C 1181). 
Zákonem neřešenou je otázka, jak velkého pozemku (části pozemku) se může 
držitel chopit, aby jeho omyl ohledně rozporu mezi tím, co skutečně nabyl a 
čeho se chopil, byl omluvitelný a jeho držba byla oprávněná. Omluvitelný je 
omyl, ke kterému došlo přesto, že držitel postupoval s obvyklou mírou 
opatrnosti, kterou lze se zřetelem k okolnostem konkrétního případu po každém 
požadovat (rozsudek Nejvyššího soudu České republiky ze dne 11. července 2002, 
sp. zn. 22 Cdo 2190/2000, uveřejněný v Souboru pod pořadovým č. C 1304).  
Obecné východisko obsahuje rozsudek Nejvyššího soudu České republiky ze dne 16. 
listopadu 2001, sp. zn. 22 Cdo 386/2000, uveřejněný v Souboru pod pořadovým č. 
C 836, podle kterého pokud se nabyvatel nemovitosti chopí držby části sousední 
parcely, kterou nenabyl, může být se zřetelem ke všem okolnostem v dobré víře, 
že je vlastníkem i této části. Jedním z hledisek pro posouzení omluvitelnosti 
omylu držitele je v takovém případě i poměr plochy koupeného a skutečně 
drženého pozemku. Při posouzení oprávněnosti držby záleží i na tvaru pozemků a 
jejich umístění v terénu. U pozemku pravidelného tvaru lze zpravidla lépe 
odhadnout výměru než u pozemku nepravidelného; to platí i o pozemku na rovině 
oproti členitému terénu. Význam hraje i společné oplocení, rozsah užívání 
právním předchůdcem apod. Jestliže ani vlastník sousedního (drženého) pozemku 
si neuvědomil, že nabyvatel (jeho předchůdci) drží i část jeho pozemku, bude to 
nasvědčovat objektivní omluvitelnosti omylu.
Judikatura Nejvyššího soudu toleruje podle okolností případu i překročení ve 
výši až do 50 % výměry nabytého pozemku, výjimečně i více. Avšak pokud se 
kupující chopil i držby cizího pozemku, jehož výměra byla vyšší než plocha 
pozemku, který koupil, mohl sice být subjektivně v dobré víře, že je vlastníkem 
i tohoto pozemku, tato dobrá víra tu však nebyla „se zřetelem ke všem 
okolnostem“ (rozsudek Nejvyššího soudu České republiky ze dne 2. září 2002, sp. 
zn. 22 Cdo 2941/2000, uveřejněný v Souboru pod pořadovým č. C 1399). Nicméně ve 
zcela výjimečných případech lze i tuto „hranici“ prolomit (k tomu srovnej např. 
rozsudek Nejvyššího soudu České republiky ze dne 3. června 2004, sp. zn. 22 Cdo 
496/2004, uveřejněný v časopise Soudní rozhledy, 2005, č. 3, str. 101). 
Souhrnné stanovisko k uvedené otázce vyložil dovolací soud v rozsudku ze 
dne                         8. března 2005, sp. zn. 22 Cdo 1594/2004, 
uveřejněném v Souboru pod pořadovým č. C 3670, tak, že nabyvatel nemovitosti, 
který se chopí držby části parcely, kterou nekoupil, může být se zřetelem ke 
všem okolnostem v dobré víře, že je vlastníkem i této části. Nelze stanovit 
jednoznačné hledisko pro posouzení, jaký poměr ploch koupeného a skutečně 
drženého pozemku vylučuje dobrou víru nabyvatele o tom, že drží jen koupený 
pozemek; každý případ je třeba posoudit individuálně. Oprávněnou držbu nelze 
vyloučit ani v případě, že výměra drženého pozemku dosahuje až 50 % výměry 
pozemku koupeného, výjimečně i více (například půjde-li o pozemek 
nepravidelného tvaru v nepřehledném terénu, nebo držitel byl do omylu uveden 
znalcem). 
V rozsudku ze dne 23. května 2011, sp. zn. 22 Cdo 2724/2009, uveřejněném na 
internetových stránkách Nejvyššího soudu České republiky – www.nsoud.cz, 
dovolací soud poukázal na skutečnost, že při zvažování dobré víry držitele, 
který se chopil držby i části pozemku sousedícího s pozemkem v jeho 
vlastnictví, je též třeba přihlédnout k postoji vlastníka takto držené části 
sousedního pozemku; pokud léta užívání části svého pozemku držitelem trpěl, je 
třeba vyjít z toho, že ani on nepředpokládal, že předmětem držby souseda je i 
část jeho pozemku. 
Nalézací soudy se věcí z pohledu výše uvedených závěrů zabývaly, posoudily 
všechny individuální okolnosti, které v průběhu řízení vyšly v daném směru 
najevo, daný případ posoudily jako výjimečný a jejich závěry dovolací soud 
nepovažuje za zjevně nepřiměřené. 
I podle názoru dovolacího soudu se v dané věci soustředilo tolik okolností 
osvědčujících dobrou víru žalobců, že převažují nad jinak významným kritériem 
pro posuzování obdobných sporů – t. j. nad kritériem poměru velikosti koupených 
pozemků k velikosti pozemků skutečně užívaných.
Za okolnosti, které převažujícím způsobem svědčí ve prospěch žalobců, nalézací 
soudy považovaly (a dovolací soud  tyto závěry neshledal zjevně nepřiměřenými): 
- žalobci, kteří měli zájem jako rodiče s dítětem a zamýšleným dítětem dalším o 
koupi domku výhradně se zahradou, se chopili držby předmětného pozemku na 
základě kupní smlouvy ze dne 25. října 1995, kdy si před koupí kupované 
nemovitosti opakovaně prohlédli; při obhlídce byli ujištěni jak osobou 
jednající jménem zprostředkovatelské realitní kanceláře, tak i prodávající 
PhDr. K. o tom, že předmětem prodeje je „domek se zahradou“
- sporný pozemek s pozemkem kupovaným tvořily oplocený funkční celek tvořící 
domek se zahrádkou; sporný pozemek byl „vždy“ k domu připlocen a s domem také 
užíván bez jakýchkoliv pochybností
- soudy zohlednily okolnost, že vzhledem k místu, kde se dům nachází, lze 
přepokládat existenci domu alespoň s určitým minimálním venkovním prostorem pro 
odpočinek či rekreaci rodinných příslušníků
- soud prvního stupně svou úvahu o dobré víře žalobců podepřel ohledáním místa 
samého a závěrem, že pokud by nebyl informován o problémech s vlastnictvím 
předmětného pozemku, neměl by žádnou pochybnost o tom, že pozemek k domu patří, 
a pozemek by považoval za „samozřejmě a přirozeně patřící k domu“
- ani jeden ze znalců z oboru ekonomie – oceňování nemovitostí nepoznal, že 
výměra pozemku je fakticky podstatně větší, než jaká je uvedena v operátech 
katastru nemovitostí
- znalci shledali předmětný pozemek jako koncový pozemek nepravidelného tvaru, 
porostlý trvalými porosty
- znalci oceňovali nejenom plot zahrady a podezdívku tohoto plotu, ale i plot 
předzahrádky a podezdívku tohoto plotu
- znalci provedli místní šetření a popsali v posudku polohu domu tak, že je 
umístěn na východní straně pozemku, teda i se započítáním předmětného sporného 
pozemku
- znalci ocenili celý pozemek v hranicích oplocení, včetně trvalých porostů na 
něm, studny a jímky
- znalec ing. N. v posudku uvedl, že zastavěná část pozemku je 56 m? a 
zbývající část 33 m?; sám tedy nepoznal, že nezastavěná část pozemku, který 
fakticky ocenil v hranicích až k oplocení, je podstatně vyšší výměry
- projektant, který zpracovával projektovou dokumentaci k přestavbě a přístavbě 
domu ve vlastnictví žalobců v roce 2003, zakreslil v projektové dokumentaci dům 
na pozemku v těch hranicích, které jsou tvořeny stávajícím plotem, tedy včetně 
předmětného pozemku
	Nad rámec uvedených závěrů lze na dobrou víru žalobců usuzovat ještě z 
následujících skutečností: 
- podle skutkových zjištění nalézacích soudů již nejméně před padesáti lety 
tvořil dům s předmětným pozemkem shodný oplocený celek jako v současné době, 
zahrádka vypadala shodně jako v době rozhodování soudů a všichni, kdo vlastnili 
dům, užívali zahrádku jako součást náležející k domu. Vlastník předmětného 
pozemku se o něj nikdy v tomto období nezajímal a nestaral
- znalec ing. V. Č. v posudku ze dne 13. října 1995 vypracovaném za účelem 
zjištění ceny nemovitosti pro zavkladování zástavní smlouvy k předhypotéčnímu 
úvěru výslovně uvedl, že vycházel ze skutečností zaznamenaných při místním 
šetření, které provedl za přítomnosti mimo jiné vlastníka nemovitostí a posudek 
zpracoval s přihlédnutím ke skutečnému stavu nemovitosti v den prohlídky
- zdůraznil, že celý pozemek je oplocen; opakovaně v posudku odkazoval na 
„zahradu“, kterou zjevně považoval za součást oceňovaného pozemku
- v kupní smlouvě je výslovně uvedeno, že pozemek, který je předmětem koupě a 
prodeje, je oplocen a osázen trvalými porosty
- ze snímku mapy katastru nemovitostí vyplývá, že předmětné nemovitosti se 
nacházejí mezi ulicemi K. a S.; tvoří součást souvislé zástavby stavbami, u 
nichž se v části hraničící s ulicí S. nacházejí objekty (v počtu 11) - s 
jedinou výjimkou - se souvisejícími nezastavěnými plochami; předmětný pozemek 
je svou „hranicí“ rovnoběžný s pozemkem na straně jedné a pozemkem parc. č. 
1547 na straně druhé, čímž opticky vytváří přirozený dojem celku s domem na 
pozemku 
	Závěr nalézacích soudů, že žalobci byli vzhledem ke všem okolnostem v 
dobré víře, tak není zjevně nepřiměřený a rozhodnutí soudů v daném směru 
nespočívá na nesprávném právním posouzení věci.
	Není důvodná námitka dovolatele, že závěry nalézacích soudů mají za 
následek, že o nabytí vlastnického práva by rozhodovali znalci, a nebyly by tak 
rozhodující uzavřené smlouvy. Závěry podávající se ze znaleckých posudků 
představovaly v dané věci pouze jednu ze skutečností, ke kterým nalézací soudy 
při posuzování dobré víry žalobců přihlédly, a takový přístup k obsahům 
znaleckých posudků v souzené věci je správný. 
	Dovolatel dále polemizuje se závěrem soudu prvního stupně, že k 
vydržení došlo „z toho důvodu, že žalovaný po celé dlouhá léta či desetiletí 
svá vlastnická práva vůbec nevykonával a o pozemek se nestaral. 
	Byť soud prvního stupně v odůvodnění svého rozhodnutí tuto formulaci 
použil, je zřejmé, že její faktický význam je odlišný proti interpretaci 
uvedené dovolatelem. Z kontextu odůvodnění rozsudku soudu prvního stupně je bez 
jakýchkoliv pochybností zřejmé, že tímto závěrem vystihl okolnost, podle níž 
nebylo pasivitou žalovaného založeno vydržení vlastnického práva, ale že v 
důsledku absence aktivního jednání žalovaného nedošlo k narušení dobré víry 
žalobců v průběhu vydržecí doby. 
Ad 2) Dovolatel namítal, že soudy se nezabývaly zkoumáním splnění podmínky 
desetileté vydržecí doby s ohledem na faktický výkon držby ze strany žalobců. 
	Tato námitka je však zjevně nedůvodná. 
	Nalézací soud výslovně vyšly ze zjištění, že se žalobci „chopili držby 
domu včetně sporného pozemku“ na základě kupní smlouvy ze dne 25. října 1995 v 
říjnu 1995. Z výpovědi žalobce vzaly soudy za prokázáno, že po nastěhování v 
roce 1995 žalobci užívali „dům se zahrádkou“, přičemž tato držba nebyla v 
průběhu vydržecí doby nikým narušena ani zpochybněna. Odvolací soud výslovně 
vyšel ze skutkového zjištění, že žalobci po dobu delší deseti let předmětný 
pozemek nepřetržitě užívali a nakládali s ním jako vlastníci. 
Ad 3) Dovolatel dále namítal, že k pozbytí dobré víry žalobců muselo dojít 
nejpozději v roce 2003 v souvislosti s vypracovanou projektovou dokumentací 
vztahující se ke stavebním úpravám, ze které museli žalobci zjistit, že užívají 
pozemek ve vlastnictví žalovaného, neboť žlutou barvou byl samotnými žalobci 
vyznačen pozemek, a žalobcům tak muselo být zřejmé, kde je hranice jejich 
pozemku.
	S touto námitkou dovolatele se v plném rozsahu vypořádal již odvolací 
soud, na jehož odůvodnění v této části dovolací soud v plném rozsahu odkazuje. 
Jádro argumentace odvolacího soudu v daném směru odráží učiněné zjištění, že 
tuto projektovou dokumentaci nevypracovávali samotní žalobci, ale projektant, 
který žlutou barvou vyznačil pouze zastavěnou plochu a tu část pozemku, na 
kterou žalobci chtěli umístit přístavbu (verandu). Nezastavěná část pozemku 
není vybarvena, přičemž projektant v projektové dokumentaci zakreslil dům na 
pozemku v těch hranicích, které jsou tvořeny stávajícím plotem, tedy včetně 
předmětného pozemku. 
Ad 4) Žalovaný v dovolání zpochybnil existenci a průkaz naléhavého právního 
zájmu žalobců na požadovaném určení. 
	Ani tato námitka není důvodná. 
Podle ustálené judikatury soudů naléhavý právní zájem o určení, zda tu právní 
vztah nebo právo je či není, je dán zejména tam, kde by bez tohoto určení bylo 
ohroženo právo žalobce nebo kde by se bez tohoto určení jeho právní postavení 
stalo nejistým. Žaloba domáhající se určení podle § 80 písm. c) o. s. ř. nemůže 
být zpravidla opodstatněna tam, kde lze žalovat na splnění povinnosti podle 
ustanovení § 80 písm. b) o. s. ř. (srov. například rozsudek býv. Nejvyššího 
soudu ČSR ze dne 24. února 1971 sp. zn. 2 Cz 8/71, uveřejněný pod č. 17 ve 
Sbírce soudních rozhodnutí a stanovisek, roč. 1972). Vyslovený předpoklad však 
nelze chápat všeobecně. Prokáže-li žalobce, že má právní zájem na tom, aby bylo 
určeno určité právo nebo právní poměr, přestože by mohl žalovat přímo na 
splnění povinnosti, nelze mu určovací žalobu odepřít. Za nedovolenou - při 
možnosti žaloby na plnění - lze považovat určovací žalobu jen tam, kde by 
nesloužila potřebám praktického života, nýbrž jen ke zbytečnému rozmnožování 
sporů. Jestliže se určením, že tu právní vztah nebo práce je či není, vytvoří 
pevný právní základ pro právní vztahy účastníků sporu (a předejde se tak žalobě 
o plnění), je určovací žaloba přípustná i přesto, že je možná také žaloba na 
splnění povinnosti podle ustanovení § 80 písm. b) o. s. ř. (k tomu srovnej 
rozsudek Nejvyššího soudu České republiky ze dne 27. března 1997 sp. zn. 3 Cdon 
1338/96, uveřejněný pod č. 21 v časopise Soudní judikatura, ročník 1997 nebo 
rozsudek Nejvyššího soudu České republiky ze dne 15. února 2007, sp. zn. 21 Cdo 
1207/2006, uveřejněný na internetových stránkách Nejvyššího soudu České 
republiky –www.nsoud.cz).
Navrhuje-li žalobce určení svého vlastnického práva k nemovitosti nebo jiného 
práva, které se zapisuje do katastru nemovitostí České republiky, je na 
požadovaném určení vždy naléhavý právní zájem, má-li být soudní rozhodnutí 
určující právo zaznamenáno do katastru nemovitostí a tímto způsobem dosaženo 
shody mezi stavem právním a stavem zapsaným v Katastru nemovitostí České 
republiky. 
Žalobcům tedy naléhavý právní zájem na jimi požadovaném určení svědčí, je-li 
jako vlastník pozemku v Katastru nemovitostí České republiky zapsán žalovaný a 
žalobci se domáhají vydání určovacího rozhodnutí, které bude sloužit jako 
podklad pro změnu zápisu vlastnického práva v katastru nemovitostí (k tomu 
srovnej např. usnesení Nejvyššího soudu České republiky ze dne 24. ledna 2012, 
sp. zn. 22 Cdo 1150/2010, uveřejněné na internetových stránkách Nejvyššího 
soudu České republiky – www.nsoud.cz). 
Ad 5) Dovolatel spatřoval vadu řízení ve skutečnosti, že při „vzniku nového 
pozemku“ nebylo vyžádáno stanovisko příslušného stavebního úřadu, které je vždy 
podmínkou pro oddělení a rozdělení pozemku. 
	Bez ohledu na to, že tato námitka není jakkoliv blíže argumentačně 
podložena, není důvodná. 
	Podle § 19 odst. 1 – 3 zákona č. 344/1992 Sb., o katastru nemovitostí 
České republiky (katastrální zákon), geometrický plán je neoddělitelnou 
součástí listin, podle nichž má být proveden zápis do katastru, je-li třeba 
předmět zápisu zobrazit do katastrální mapy. Geometrický plán není nutné 
vyhotovit v případě, kdy jsou do katastrální mapy doplňovány parcely na základě 
upřesnění či rekonstrukce přídělů provedených podle zvláštního právního 
předpisu. V těchto případech budou parcely do katastrální mapy zobrazeny na 
základě upřesněného přídělového plánu. Náležitosti upřesněného přídělového 
plánu stanoví prováděcí právní předpis. Geometrický plán musí být ověřen, že 
svými náležitostmi a přesností odpovídá platným předpisům, a opatřen souhlasem 
katastrálního úřadu s očíslováním parcel.  Kopie geometrického plánu, zřetelně 
jako kopie označená, může být ověřena osobou s úředním oprávněním.
	Těmto zákonným náležitostem předmětný geometrický plán vyhovuje a ani 
dovolatel netvrdí opak. 
	Podle § 1 odst. 1, 3 zákona č. 265/1992 Sb., o zápisech vlastnických a 
jiných věcných práv k nemovitostem, k nemovitostem evidovaným v katastru 
nemovitostí České republiky (dále jen "katastr") se zapisuje vlastnické právo, 
zástavní právo, právo odpovídající věcnému břemeni a předkupní právo s účinky 
věcného práva. Zápisem se rozumí vklad (§ 2), záznam (§ 7), poznámka (§ 9) nebo 
jejich výmaz.
	Podle § 2 odst. 1 uvedeného zákona práva uvedená v § 1 odst. 1 se 
zapisují do katastru nemovitostí zápisem vkladu práva nebo výmazu vkladu práva 
(dále jen "vklad"), pokud tento zákon nestanoví jinak.
	Podle § 7 odst. 1, 2 uvedeného zákona práva uvedená v § 1 odst. 1, 
která vznikla, změnila se nebo zanikla ze zákona, rozhodnutím státního orgánu, 
příklepem licitátora na veřejné dražbě, vydržením, přírůstkem a zpracováním, se 
zapisují záznamem (dále jen "záznam") údajů na základě listin vyhotovených 
státními orgány a jiných listin, které podle zvláštních předpisů potvrzují nebo 
osvědčují právní vztahy, do katastru. Práva, která se do katastru zapisují 
podle § 1 odst. 2 na základě zvláštního zákona, se zapisují způsobem obdobným 
záznamu. Listiny vyhotovené státními orgány a jiné listiny podle odstavce 1 
zasílají jejich zhotovitelé katastrálnímu úřadu k provedení záznamu do katastru 
ve lhůtě do 30 dnů ode dne jejich pravomoci nebo do 30 dnů ode dne jejich 
vyhotovení.
	Z žádného ustanovení zákona č. 50/1976 Sb., o územním plánování a 
stavebním řádu (stavební zákon), zákona č. 183/2006 Sb., o územním plánování a 
stavebním řádu (stavební zákon), zákona č. 265/1992 Sb. ani zákona č. 344/1992 
Sb. se nepodává jakákoliv nezbytná ingerence stavebního úřadu v případech, kdy 
vzniká vlastnické právo na základě vydržení a soudním rozhodnutím je existence 
takto nabytého práva osvědčována v podobě určovacího výroku pro možnost záznamu 
takového práva do katastru nemovitostí. 
	Tyto případy dovolatel zjevně zaměňuje s otázkami platnosti smluv o 
převodu části parcely, k jejímuž oddělení neudělil stavební úřad souhlas (k 
tomu srovnej např. rozsudek Nejvyššího soudu České republiky ze dne 31. srpna 
2005, sp. zn. 30 Cdo 1756/2004, uveřejněný v Souboru civilních rozhodnutí a 
stanovisek Nejvyššího soudu, C. H. Beck, pod pořadovým č. C 4088).
	K dovolací námitce, že na předmětné parcele žalovaný uvažuje s 
umístěním splaškové kanalizace, resp. s rozšířením komunikace, a bude proto 
nutné uvedenou parcelu „vykoupit“ nebo požadovat její vyvlastnění, případně 
zřízení věcných břemen, dovolací soud pro úplnost uvádí, že pro deklaratorní 
určení vlastnického práva jsou uvedené skutečnosti zcela bez významu, neboť se 
týkají výhradně budoucích vztahů k uvedené parcele a otázky vydržení 
vlastnického práva se nemohou nikterak dotknout. 
Na základě uvedených skutečností dovolací soud dospěl k závěru, že žalovaným 
uplatněné dovolací důvody nebyly naplněny, napadené rozhodnutí odvolacího soudu 
je tedy správné, a proto dovolání žalovaného podle § 243b odst. 2, část věty 
před středníkem, o. s. ř. zamítl.
Výrok o náhradě nákladů dovolacího řízení vychází z § 243b odst. 5, § 224 odst. 
1, § 151 odst. 1 a § 142 odst. 1 o. s. ř. neboť žalobci mají právo na náhradu 
účelně vynaložených nákladů dovolacího řízení, které sestávají z odměny za 
zastoupení advokátem v částce                  13.000,- Kč [odměna z částky 
určené podle § 1 odst. 1, § 2 odst. 1 vyhlášky č. 484/2000 Sb., ve znění po 
novele provedené vyhláškou č. 277/2006 Sb., vyčíslená podle § 5 písm. b), (po 
snížení ve smyslu § 18 odst. 1 vyhlášky o 50 % a zvýšení o 30 % za zastupování 
více osob podle § 19a vyhlášky)], přičemž žalobcům dále náleží náhrada hotových 
výdajů ve výši 600,- Kč (300,- Kč za jeden úkon právní služby (vyjádření 
každého z žalobců k dovolání žalovaného) podle § 13 odst. 3 vyhlášky č. 
177/1996 Sb., ve znění pozdějších předpisů, tj. celkem 13 600,- Kč. 
Dovolací soud proto uložil žalovanému povinnost nahradit žalobcům k ruce 
společné a nerozdílné náklady dovolacího řízení ve výši 13 600,- Kč do tří dnů 
od právní moci rozsudku k rukám zástupce žalobců JUDr. Zdeňka Voseckého (§ 149 
odst. 1 a § 160 odst. 1 o. s. ř. ).
P o u č e n í : Proti tomuto  rozsudku není opravný prostředek přípustný.
V Brně dne 25. ledna 2012
Mgr. Michal Králík, Ph.D.
předseda senátu


