Soud: Nejvyšší soud

Spisová značka: 4 Tz 147/2004

Datum rozhodnutí: 14.09.2004

Typ rozhodnutí: Rozsudek




4 Tz 147/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
září 2004 v senátě složeném z předsedy senátu JUDr. Františka Hrabce a soudců  
JUDr. Danuše Novotné a JUDr. Petra Šabaty stížnost pro porušení zákona, kterou 
podal ministr spravedlnosti České republiky  ve   prospěch   obviněného  I.  
P., proti rozsudku Okresního soudu v Lounech ze dne 11. 9. 2002, sp. zn. 3 T 
382/2002,  a podle § 268 odst. 2, § 269 odst. 2 a § 270 odst. 1 tr. ř.  
rozhodl              t a k t o:  

Pravomocným rozsudkem Okresního soudu v Lounech ze dne 11. 9. 2002, sp. zn. 3 T 
382/2002,  b y l   p o r u š e n    z á k o n  v ustanoveních § 36, § 45a odst. 
1 tr. zák. a v řízení, které mu předcházelo, v ustanovení § 2 odst. 5, 6 tr. ř. 
v neprospěch obviněného I. P. 

Napadený rozsudek  s e   z r u š u j e  ve výroku o trestu v části týkající se 
obviněného I. P.   

Zrušují se též všechna další rozhodnutí na zrušenou část rozsudku obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu v Lounech   s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í :  	

Obviněný I. P. byl pravomocným rozsudkem Okresního soudu v Lounech ze dne 11. 
9. 2002, sp. zn. 3 T 382/2002, uznán vinným trestným činem ohrožování mravní 
výchovy mládeže podle § 217 odst. 1 písm. a) tr. zák., jehož se dopustil 
společně se S. P. tím, že od 3. 9. 2001 do 31. 5. 2002 v Ž., okres L., v Ch., v 
K., okres M. B. a v P., okres L., řádně nezajišťovali docházku svých  
nezletilých dětí P. P., a G. P., do základních škol, přičemž nezl. P. P. s nimi 
ani nežil ve společné domácnosti, do Zvláštní školy v Ž. docházel velmi 
sporadicky, takže vykázal celkem 745 neomluvených hodin, nezletilá G. P. byla 
do školy v Ch. zapsána až dne 17. 9. 2001, ale již 5. 10. 2001 přestala školu 
navštěvovat, do Základní školy K. v okrese M. B. byla zapsána až dne 13. 12. 
2001, během prosince 2001 až února 2002 zde vykázala 65 zameškaných hodin a ke 
dni 28. 2. 2002 byla zapsána do Základní školy v P., kde do konce května 2002 
zameškala dalších 84 hodin, přitom obvinění se školou nespolupracovali, o 
docházku a prospěch dětí  se nezajímali, a to přesto, že byli trestním příkazem 
Okresního soudu v Lounech ze dne 28. 6. 2001, který nabyl právní moci dne 19. 
2. 2002 pod č. j.  3 T 312/2001 - 56, odsouzeni za trestný čin podle § 217 
odst. 1 písm. a) tr. zák.      

Za to byl obviněný  I. P. odsouzen k trestu obecně prospěšných prací ve výměře 
400 hodin. Dále mu bylo uloženo přiměřené omezení ( povinnost ) podle § 45a 
odst. 1 věta druhá tr. zák. spočívající v tom, aby se po dobu výkonu trestu 
řádně staral o výchovu nezletilé G. P., řádně ji posílal do školy a řádně se 
školou a kurátorkou Okresního úřadu v Lounech  spolupracoval. 

Podle § 314d odst. 3 tr. ř. tento rozsudek neobsahuje  písemné odůvodnění. 

Podle § 266 odst. 1, 2 tr. ř. podal ministr spravedlnosti proti tomuto rozsudku 
Okresního soudu v Lounech stížnost pro porušení zákona, a to ve prospěch 
obviněného I. P. Podle názoru ministra spravedlnosti jím byl porušen zákon v 
neprospěch obviněného  v ustanovení § 2 odst. 6 tr. ř. ve vztahu k ustanovením 
§ 36 a 45a odst. 1 tr. zák.

V odůvodnění svého podání stěžovatel poukázal na skutečnost, že obviněný P. byl 
již v minulosti k trestu obecně prospěšných prací ve výměře 250 hodin odsouzen, 
a to trestním příkazem Okresního soudu  v Lounech ze dne 28. 6. 2001, sp. zn. 3 
T 312/2001. Obviněný však tento druh trestu ve stanovené lhůtě nevykonal, a 
proto mu byl usnesením Okresního soudu v Lounech ze dne 12. 3. 2004, sp. zn. 3 
T 312/2001, jenž bylo potvrzeno usnesením Krajského soudu v Ústí nad Labem ze 
dne 13. 5. 2004, sp. zn. 6 To 336/2004, přeměněn  na trest odnětí svobody v 
délce 125 dnů, se zařazením do věznice s dozorem.  Z opisu rejstříku trestů i z 
opisu trestního příkazu sp. zn. 3 T 312/2001 založených ve spise sp. zn. 3 T 
382/2002 odsouzení obviněného k uvedenému trestu vyplývalo. Přesto však  
okresní soud obviněnému uložil další trest obecně prospěšných prací ve výměře 
400 hodin, čímž překročil  horní hranici trestní sazby o 250 hodin. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že výrokem o trestu z 
rozsudku Okresního soudu v Lounech ze dne 11. 9. 2002, sp. zn. 3 T 382/2002, 
byl porušen zákon v ustanovení § 2 odst. 6 tr. ř. ve vztahu k ustanovením § 36 
a § 45a odst. 1 tr. zák. v neprospěch obviněného I. P.  Dále navrhl, aby 
Nejvyšší soud podle § 269 odst. 2 tr. ř. zrušil uvedený rozsudek ve výroku o 
trestu, a to včetně všech dalších rozhodnutí na zrušenou část rozsudku obsahově 
navazujících, pokud vzhledem ke změně, k níž dojde zrušením, pozbudou podkladu 
s tím, aby poté bylo postupováno podle § 270 odst. 1 tr. ř.      

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Z obsahu spisového materiálu Okresního soudu v Lounech sp. zn. 3 T 312/2001 
Nejvyšší soud zjistil, že obviněný I. P. byl v této věci odsouzen trestním 
příkazem ze dne 28. 6. 2001 k trestu obecně prospěšných prací ve výměře 250 
hodin, jenž byl obviněnému doručen dne 8. 2. 2002 a právní moci nabyl dne 19. 
2. 2002, a to pro trestný čin ohrožování mravní výchovy mládeže podle § 217 
odst. 1 písm. a) tr. zák., jehož se dopustil společně s obviněnou S. P. tím, že 
v době od 4. 9. 2000 do 13. 4. 2001 v Ž., okres L., řádně nezajišťovali 
docházku svých nezletilých dětí do základní školy, takže nezletilý P. P., 
vykázal v této době celkem 519 neomluvených hodin, nezletilá G. P., 19 
neomluvených hodin a nezletilý I. P., 49 neomluvených hodin, přičemž obvinění 
se školou  nespolupracovali, o docházku ani prospěch dětí se nezjímali, na 
upozornění a výzvy k nápravě ze strany školy i orgánu sociálně  právní ochrany 
dětí nereagovali, přestože byli opakovaně za obdobné jednání postiženi komisí 
pro projednávání přestupků. Výkon uvedeného trestu obecně prospěšných prací byl 
obviněnému nařízen usnesením Okresního soudu v Lounech ze dne 15. 5. 2002, sp. 
zn. 3 T 312/2001, a to formou údržby veřejných prostranství, úklidu a údržby 
komunikací v obvodu města P. Ze sdělení Probační a mediační služby střediska 
L.  ze dne 4. 2. 2003 vyplývá, že obviněný I. P. dosud trest obecně prospěšných 
prací  nenastoupil a tudíž ani nevykonal. Usnesením Okresního soudu v Lounech 
ze dne 12. 3. 2004, sp. zn. 3 T 312/2001, byl obviněnému přeměněn  nevykonaný 
trest 250 hodin obecně prospěšných prací na trest odnětí svobody v trvání 125 
dnů se zařazením do věznice s dozorem. Proti uvedenému usnesení si podal 
obviněný stížnost, která mu byla Krajským soudem v Ústí nad Labem usnesením ze 
dne 13. 5. 2004, sp. zn. 6 To 336/2004, jako nedůvodná zamítnuta.

Ze spisového materiálu Okresního soudu v Lounech sp. zn. 3 T 382/2002 
vyplynulo, že z opisu rejstříku trestů obviněného ze dne 13. 6. 2002 na č. l. 
24 – 25 spisu bylo jeho odsouzení k trestu obecně prospěšných prací týmž soudem 
pod sp. zn. 3 T 312/2001 zřejmé. Ve spise se rovněž nachází opis předmětného 
trestního příkazu a zmiňuje se o něm i obžaloba. To znamená, že Okresní soud v 
Lounech se o předchozím odsouzení obviněného k trestu obecně prospěšných prací 
dozvěděl a dokonce příslušným spisem v hlavním líčení, jež se konalo za 
přítomnosti obviněného, prováděl důkaz, avšak dotazem na probační a mediační 
službu ani na obviněného už nezkoumal, zda obviněný I. P. již předchozí trest 
tohoto druhu vykonal, popř. kolik hodin z něj mu ještě zbývá vykonat.  

Bylo totiž jednoznačnou povinností Okresního soudu v Lounech při projednávání 
věci sp. zn. 3 T 382/2002 v souvislosti s ukládáním trestu zkoumat, kolik hodin 
z trestu 250 hodin obecně prospěšných prací z předcházejícího výše uvedeného 
odsouzení má obviněný k datu rozhodování v trestní věci sp. zn. 3 T 382/2002 
vykonáno, neboť podle § 36 věty první tr. zák., jestliže soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá-li mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 tr. zák. je  výměra trestu obecně prospěšných prací 
stanovena v rozsahu od 50 do 400 hodin. V přezkoumávaném případě došlo v 
důsledku nedbalého postupu okresního soudu k porušení obou výše citovaných 
zákonných ustanovení, jelikož postupně uloženými tresty obecně prospěšných 
prací ve výměře 250 a 400 hodin, aniž první z nich obviněný zcela vykonal, byla 
překročena nejvyšší dovolená výměra pro tento druh trestu (400 hodin), jíž bylo 
nutné respektovat. V tomto ohledu tedy okresní soud rozhodoval na základě 
neúplných důkazů a tím i nedostatečně zjištěného skutkového stavu ( viz § 2 
odst. 5, 6 tr. ř. ) . 

Nejvyšší soud proto na základě shora uvedeného podle § 268 odst. 2 tr. ř. 
vyslovil, že napadeným rozsudkem Okresního soudu v Lounech ze dne 11. 9. 2002, 
sp. zn. 3 T 382/2002, byl porušen zákon v ustanoveních § 36 a § 45a odst. 1 tr. 
zák. a v řízení, které mu předcházelo, v ustanovení § 2 odst. 5, 6 tr. ř. v 
neprospěch obviněného I. P. Podle  § 269 odst. 2 tr. ř. Nejvyšší soud zrušil 
uvedený rozsudek ve výroku o trestu v části týkající se obviněného I. P., jakož 
zrušil i všechna další rozhodnutí na zrušenou část rozsudku  obsahově 
navazující, pokud vzhledem k této změně pozbyla podkladu. Poté podle § 270 
odst. 1 tr. ř. byla věc přikázána Okresnímu soudu v Lounech, aby ji v potřebném 
rozsahu v intencích tohoto rozsudku Nejvyššího soudu znovu projednal a rozhodl. 
To jinými slovy znamená, že v novém hlavním líčení po doplnění dokazování ve 
směrech potřebných pro ukládání trestu Okresní soud v Lounech obviněnému uloží 
trest, který bude ve všech směrech v souladu se zákonem. Musí mít přitom na 
paměti, že podle § 273 tr. ř. v novém řízení nemůže dojít ke změně v neprospěch 
obviněného, a že je povinen se řídit též ustanovením  § 270 odst. 4 tr. ř.

P o u č e n í :    Proti tomuto rozhodnutí není opravný prostředek přípustný. 

V  Brně dne  14. září 2004                                                    

                                                                                
     Předseda senátu: 

JUDr. František  H r a b e c  

	

	
