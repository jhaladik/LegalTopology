Soud: Nejvyšší soud

Spisová značka: 8 Tz 26/2012

Datum rozhodnutí: 29.03.2012

Typ rozhodnutí: ROZSUDEK


Heslo: Náklady obhajoby

Dotčené předpisy: § 151 odst. 2, 3 předpisu č. 177/1996Sb.

Kategorie rozhodnutí: D




8 Tz 26/2012

ČESKÁ REPUBLIKA 
ROZSUDEK
JMÉNEM REPUBLIKY



 Nejvyšší soud České republiky projednal ve veřejném zasedání konaném dne 29. 
března 2012 v senátě složeném z předsedy JUDr. Jana Bláhy a soudců JUDr. Věry 
Kůrkové a JUDr. Milady Šámalové stížnost pro porušení zákona, kterou podal 
ministr spravedlnosti ve prospěch obviněného P.  S., proti usnesení Okresního 
soudu v Českém Krumlově ze dne 13. 1. 2011, č.j. 10 T 100/2010-504, a rozhodl  
t a k t o : 


	Podle § 268 odst. 2 tr. ř. se vyslovuje, že pravomocným usnesením 
Okresního soudu v Českém Krumlově ze dne 13. 1. 2011, č.j. 10 T 100/2010-504, 
byl porušen zákon  v ustanovení § 151 odst. 2 tr. ř. ve spojení s ustanovením § 
7 položkou 5. a § 10 odst. 3 písm. c) vyhlášky ministerstva spravedlnosti č. 
177/1996 Sb., o odměnách advokátů a náhradách advokátů za poskytování právních 
služeb (advokátní tarif), ve znění pozdějších předpisů, a to v neprospěch 
obviněného P. S.


Podle § 269 odst. 2 tr. ř. se napadené usnesení zrušuje. 

 
Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.


Podle § 270 odst. 1 tr. ř. se přikazuje Okresnímu soudu v Českém Krumlově, aby 
věc v potřebném rozsahu znovu projednal a rozhodl. 

Odůvodnění:
Komisařka Služby kriminální policie a vyšetřování – oddělení obecné kriminality 
v Č. K. usnesením ze dne 8. 2. 2010 zahájila podle § 160 odst. 1 tr. ř. trestní 
stíhání obviněného P. S. (dále převážně jen „obviněný“) pro skutek, který 
právně kvalifikovala jako přečin poškození cizí věci podle § 228 odst. 1 
trestního zákoníku. Pro tento přečin státní zástupkyně Okresního státního 
zastupitelství v Českém Krumlově dne 3. 6. 2010 pod sp. zn. Zt 30/2010 také 
podala Okresnímu soudu v Českém Krumlově obžalobu (věc je vedena pod sp. zn. 10 
T 100/2010). 
Z důvodu nutné obhajoby ve smyslu § 36 odst. 2 tr. ř. byl obviněnému, který si 
sám obhájce nezvolil, Okresním soudem v Českém Krumlově dne 15. 2. 2010 podle § 
39 tr. ř. ustanoven obhájcem JUDr. Ivo Puffer, advokát se sídlem v Č.K., L.
Předseda senátu Okresního soudu v Českém Krumlově přípisem ze dne 4. 6. 2010, 
který byl doručen obviněnému dne 11. 6. 2010 a jeho obhájci JUDr. Ivo Pufferovi 
dne 22. 6. 2010, upozornil na změnu právní kvalifikace s tím, že jednání 
popsané v obžalobě pod body 1) – 3), 4) může být kvalifikováno přísněji jako 
pokračující přečin poškození cizí věci podle § 228 odst. 1, odst. 3 písm. d) 
trestního zákoníku ve stadiu pokusu podle § 21 odst. 1 trestního zákoníku, 
jednání pod body 1) – 3), 4) jako pokračující přečin porušování domovní svobody 
podle § 178 odst. 1 trestního zákoníku a jednání pod body 1) a 4) jako zločin 
těžkého ublížení na zdraví podle § 145 odst. 1 trestního zákoníku ve stadiu 
pokusu podle § 21 odst. 1 trestního zákoníku. Tímto způsobem Okresní soud v 
Českém Krumlově rozsudkem ze dne 30. 6. 2010, č.j. 10 T 100/2010-430, jednání 
obviněného také kvalifikoval. Odsuzující rozsudek nabyl právní moci dne 11. 8. 
2010, kdy Krajský soud v Českých Budějovicích usnesením z téhož dne pod č.j. 3 
To 680/2010-461 odvolání obviněného zamítl. 

Obhájce obviněného JUDr. Ivo Puffer přípisem ze dne 25. 11. 2010, který byl 
Okresnímu soudu v Českém Krumlově doručen dne 13. 12. 2010, předložil 
„vyúčtování odměny advokáta“ a navrhl, aby mu ve smyslu § 151 odst. 3 tr. ř. 
byla přiznána odměna a náhrada hotových výdajů v celkové částce 37.307,- Kč 
(dalším přípisem ze dne 12. 1. 2011 tuto částku navýšil a požadoval celkem 
38.147,- Kč).

Okresní soud v Českém Krumlově uvedený návrh obhájce bezezbytku akceptoval a 
usnesením vyšší soudní úřednice ze dne 13. 1. 2011, č.j. 10 T 100/2010-504, mu 
stanovil podle § 151 odst. 2, 3 tr. ř. a příslušných (v usnesení citovaných) 
ustanovení vyhlášky ministerstva spravedlnosti č. 177/1996 Sb., o odměnách 
advokátů a náhradách advokátů za poskytování právních služeb (advokátní tarif), 
ve znění pozdějších předpisů (dále jen „advokátní tarif“), odměnu a náhradu 
hotových výdajů ustanoveného obhájce v požadované celkové částce 38.147,- Kč. 
Toto usnesení nabylo právní moci dne 22. 1. 2011, když nikdo z oprávněných 
proti němu stížnost nepodal. 

Dalším usnesením ze dne 16. 3. 2011, č.j. 10 T 100/2010-514, vyšší soudní 
úřednice Okresního soudu v Českém Krumlově rozhodla podle § 33 odst. 2 tr. ř. a 
contr., že obviněný nemá nárok na bezplatnou obhajobu (usnesení nabylo právní 
moci dne 22. 3. 2011). 

Konečně usnesením ze dne 30. 3. 2011, č.j. 10 T 100/2010-521,  vyšší soudní 
úřednice Okresního soudu v Českém Krumlově rozhodla, že podle § 155 odst. 1 tr. 
ř. a podle § 152 odst. 1 písm. b) tr. ř. je obviněný povinen nahradit státu na 
účet Okresního soudu v Českém Krumlově částku ve výši 38.147,- Kč. Toto 
usnesení právní moci nenabylo, neboť Krajský soud v Českých Budějovicích 
usnesením ze dne 18. 4. 2011, č.j. 3 To 313/2011-527, je ke stížnosti 
obviněného podle § 149 odst. 1 písm. b) tr. ř. zrušil a věc vrátil okresnímu 
soudu k novému projednání a rozhodnutí (Nejvyšší soud při zmínce o tomto 
rozhodnutí soudu druhého stupně nemůže nepoznamenat, že je v rozporu s 
konstantní judikaturou – srov. například rozhodnutí č. 43/1991 a 611992 Sb. 
rozh. trest.).

Ministr spravedlnosti České republiky (dále jen „ministr spravedlnosti“) podal 
dne 13. 2. 2012 u Nejvyššího soudu České republiky (dále jen „Nejvyšší soud“) 
podle § 266 odst. 1 tr. ř. ve prospěch obviněného stížnost pro porušení zákona 
směřující proti usnesení Okresního soudu v Českém Krumlově ze dne 13. 1. 2011, 
č.j. 10 T 100/2010-504, které nabylo právní moci dne 22. 1. 2011.

Ministr spravedlnosti poté, co citoval ustanovení § 151 odst. 2 tr. ř. a 
ustanovení § 10 odst. 3 a § 7 položky 5 advokátního tarifu, namítl, že těmito 
ustanoveními se vyšší soudní úřednice Okresního soudu v Českém Krumlově 
důsledně neřídila. Při stanovení odměny a náhrady hotových výdajů ustanovenému 
obhájci vycházela nesprávně z odměny za každý úkon právní služby podle § 11 
odst. 1 advokátního tarifu ve výši 2.070,- Kč, když při jejím výpočtu 
postupovala podle § 10 odst. 3 písm. c), § 7 položky 5 advokátního tarifu 
(tímto způsobem vypočetla odměnu ve výši 2.300,- Kč, kterou snížila podle § 15a 
advokátního tarifu o 10% na částku 2.070,- Kč). Vycházela zřejmě z toho, že 
ustanovený obhájce provedl úkony právní služby ve věci obhajoby pro zločin 
těžkého ublížení na zdraví podle § 145 odst. 1 trestní zákoníku, kde sazba 
trestu odnětí svobody je stanovena v rozmezí od tří let do deseti let. Odměna v 
této výši však náležela ustanovenému obhájci až od okamžiku, kdy ze strany 
předsedy senátu Okresního soudu v Českém Krumlově došlo dne 4. 6. 2010 k 
upozornění na (přísnější) změnu právní kvalifikace. Předtím však bylo trestní 
stíhání proti obviněnému vedeno pro přečin poškození cizí věci podle § 228 
odst. 1 trestního zákoníku, kde sazba trestu odnětí svobody je stanovena až na 
jeden rok, takže odměna za úkon právní služby měla být vypočtena podle § 10 
odst. 3 písm. a), § 7 položky 2 advokátního tarifu ve výši 500,- Kč, což po 
snížení o 10% v souladu s ustanovením § 15a advokátního tarifu činí za každý 
takový úkon právní služby ve výši 450,- Kč. 

Pochybení vyšší soudní úřednice ministr spravedlnosti shledal i v přiznání 
odměny podle § 11 odst. 2 písm. d) advokátního tarifu ve výši jedné poloviny za 
úkon právní služby, který měl spočívat v podání stížnosti proti usnesení o 
vazbě dne 8. 3. 2010, neboť nebylo doloženo, že takováto stížnost by uvedeného 
dne byla podána. 

Další pochybení vyšší soudní úřednice ministr spravedlnosti spatřoval v 
přiznání náhrady za cestovné a náhrady za ztrátu času. Tvrdil, že při cestách 
ustanoveného obhájce z Č. K. do Č. B. a zpět byla účtována a také přiznána 
náhrada za ujetí vzdálenosti 56 km, skutečná vzdálenost je však 48 km a doba 
trvání cesty 29 minut. Při cestě z Č. K. do V. B. a zpět bylo účtováno 72 km, 
tato vzdálenost je však 56 km a doba trvání cesty 35 minut. Vyšší soudní 
úřednice také při výpočtu náhrady cestovného nesprávně vycházela z výše 
spotřeby pohonných hmot použitého motorového vozidla, neboť správně mělo být 
vycházeno ze spotřeby 5,3 litru na 100 km. Náhrada cestovného z Č. K. do Č. B. 
a zpět měla být vyčíslena na 299,10 Kč a náhrada ztráty času za 3 půlhodiny ve 
výši 300,- Kč. Náhrada cestovného do V. B.  a zpět pak měla být vypočtena v 
částce 384,60 Kč. Ustanovenému obhájci tak měla být přiznána odměna za 
uskutečněné úkony právní služby ve výši 15.075,- Kč a náhrada hotových výdajů 
ve výši 7.021,- Kč, celkem tedy 22.096,- Kč. Pokud vyšší soudní úřednice 
napadeným usnesením stanovila obhájci odměnu a náhradu hotových výdajů částkou 
v celkové výši 38.147,- Kč, rozhodla v rozporu s platnými právními normami a v 
rozporu s úkony právní služby tak, jak je ustanovený obhájce uskutečnil. 

Jelikož stížností pro porušení zákona napadené usnesení je podkladem pro 
rozhodnutí soudu o povinnosti k náhradě odměny a hotových výdajů uhrazených 
ustanovenému obhájci státem podle § 155 odst. 1 tr. ř., bylo by podle ministra 
spravedlnosti v rozporu se zájmy spravedlnosti, aby obviněnému bylo ukládáno 
hradit státu sice částku, kterou stát ustanovenému obhájci uhradil, ale tato 
byla pochybením soudu přiznána a vyplacena přesto, že její výše hrubě 
neodpovídá úkonům právní služby a skutečně vynaloženým nákladům obhájce. 

Ministr spravedlnosti proto v závěru stížnosti pro porušení zákona navrhl, aby 
Nejvyšší soud: 
1.	podle § 268 odst. 2 tr. ř. vyslovil, že usnesením Okresního soudu v 
Českém Krumlově ze dne 13. 1. 2011, č.j. 10 T 100/2010-504, byl v neprospěch 
obviněného porušen zákon v ustanovení § 151 odst. 2 tr. ř., ve spojení s § 7 
bod 5 a § 10 odst. 3 písm. c) advokátního tarifu, 
2.	podle § 269 odst. 2 tr. ř. napadené usnesení zrušil a zrušil rovněž 
všechna obsahově navazující rozhodnutí, pokud vzhledem ke změně, k níž došlo 
zrušením, pozbyla podkladu, 
3.	a dále postupoval podle § 270 tr. ř., tj. přikázal Okresnímu soudu v 
Českém Krumlově, aby věc v přiměřeném rozsahu znovu projednal a rozhodl. 

           Nejvyšší soud nařídil ve věci veřejné zasedání na den 29. 3. 2012 a 
o jeho konání vyrozuměl též původně ustanoveného obhájce JUDr. Ivo Puffera. Ten 
svou neúčast z důvodu pracovní zaneprázdněnosti omluvil a požádal, aby bylo 
jednáno v jeho nepřítomnosti. K samotné stížnosti pro porušení zákona podal 
písemné vyjádření, v němž uvedl, že mu zřejmě nejsou známy všechny procesní 
skutečnosti, neboť podle dostupných informací usnesení Okresního soudu v Českém 
Krumlově ze dne 30. 3. 2011, č.j. 10 T 100/2010-521, bylo zrušeno usnesením 
Krajského soudu v Českých Budějovicích ze dne 18. 4. 2011, č.j. 3 To 
313/2011-527, a věc vrácena zpět okresnímu soudu k novému projednání. Je však 
pravdou, že obviněného obhajoval na základě ustanovení Okresním soudem v Českém 
Krumlově ze dne 15. 2. 2010 pro trestné činy poškozování cizí věci, těžké 
ublížení na zdraví a porušování domovní svobody. Dne 13. 12. 2010 podal tomuto 
okresnímu soudu vyúčtování spolu s návrhem, aby bylo podle § 151 odst. 3 tr. ř. 
rozhodnuto o výši odměny a náhradě dalších výdajů, avšak neuvědomil si, že 
trestní stíhání pro těžké ublížení na zdraví a porušování domovní svobody se 
nevedlo od samého počátku, ale až po změně právní kvalifikace, tj. od 4. 6. 
2010. Proto měla být správně účtována sazba podle § 7 ve vztahu k § 10 odst. 3 
písm. c) advokátního tarifu pro úkony až od tohoto data. Před tímto datem měla 
být odměna podle sazby podle § 7 ve vztahu k § 10 odst. 3 písm. a) advokátního 
tarifu. K nesprávnému vyúčtování z jeho strany došlo v důsledku 
administrativního pochybení. 
           Jmenovaný obhájce dále uvedl, že dne 8. 3. 2010 podal osobně na 
podatelně Okresního soudu v Českém Krumlově odůvodnění stížnosti, kterou podal 
obviněný přímo do protokolu při jednání o vazbě (na důkaz toho připojil 
fotokopii této stížnosti). Pokud se tento úkon v trestním spise nenašel, mohlo 
se tak stát proto, že byl přiřazen do jiného spisu (zřejmě sp. zn. Nt 
101/2010). Proto se domnívá, že v daném případě zákon nebyl porušen.  Obdobně 
vyúčtování cestovného z Č. K. do Č. B. a zpět bylo založeno na údajích 
tachometru jeho vozidla, který vykazoval ujetou vzdálenost 56 km. Nejsou mu 
známy skutečnosti, na základě nichž stěžovatel zjistil, že skutečná vzdálenost 
je 48 km a trvání cesty 29 min. Podle počítačového programu Škoda Auto-plánovač 
(výpis z něho připojil k písemnému vyjádření) je vzdálenost z Č. K. do Č. B. 26 
km, tj. tam i zpět 52 km, doba jízdy z Č. K. a Č. B. je stanovena na 31 min. 
Rozdíl mezi vzdáleností zjištěné údajem na tachometru a vzdáleností stanovenou 
uvedeným počítačovým programem (2 km na jednu jízdu) může být vysvětlen tím, že 
při cestě ze sídla jeho kanceláře musí objíždět prakticky celé město Č. K. a v 
Č. B. vyhledat volné parkoviště. I v případě vyúčtování cestovného z Č. K. do 
V. B. dne 29. 3. 2010 vycházel z údajů na tachometru vozidla. Vzdálenost mezi 
městy uvedená ve stížnosti (24 km) odpovídá vzdálenosti takříkajíc vzdušnou 
čarou. Podle zmíněného počítačového programu je vzdálenost mezi uvedenými městy 
32 km a čas strávený na cestě představuje 32 minut. Na zpáteční cestě byla 
silnice v úseku mezi obcemi Z. D. a V. odkloněna z neznámých příčin po objízdné 
trase přes obec B. Zpáteční cesta byla o 6 km a o 11 minut delší. Podle údajů 
zmíněného programu činila vzdálenost mezi městy Č. K. a V. B.a zpět 70 km, 
nikoli 48 km, jak uvádí stěžovatel. V této části rozhodnutí týkající se náhrady 
cestovného proto byl zákon porušen toliko v otázce početní chyby při výpočtu 
cestovného, nikoli však otázce ujetých vzdáleností a času stráveného na cestě 
podle § 14 odst. 2 písm. a) advokátního tarifu a výpočtu náhrady podle § 4 
odst. 4 advokátního tarifu.        

  V samém závěru svého vyjádření obhájce JUDr. Ivo Puffer uvedl, že se 
připojuje k návrhu stěžovatele, aby Nejvyšší soud napadené rozhodnutí zrušil a 
věc vrátil Okresnímu soudu v Českém Krumlově k novému rozhodnutí. 
 
Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen. 

Podle § 266 odst. 1 věty první tr. ř. platí, že proti pravomocnému rozhodnutí 
soudu nebo státního zástupce, jímž byl porušen zákon nebo které bylo učiněno na 
podkladě vadného postupu řízení, může ministr spravedlnosti podat u Nejvyššího 
soudu stížnost pro porušení zákona. 

Nejvyšší soud sdílí názor ministra spravedlnosti, že napadené usnesení je 
podkladem pro rozhodnutí soudu o povinnosti k náhradě odměny a hotových výdajů 
uhrazených ustanovenému obhájci státem podle § 155 odst. 1 tr. ř., a proto by 
bylo v rozporu se zájmy spravedlnosti, aby obviněnému bylo ukládáno hradit 
státu částku, kterou stát obhájci sice uhradil, ale která byla pochybením soudu 
přiznána a vyplacena přesto, že její výše neodpovídá úkonům právní služby a 
případně též skutečně vynaloženým nákladům obhájce.         
           Podle § 151 odst. 2 tr. ř. obhájce, který byl obviněnému ustanoven, 
má vůči státu nárok na odměnu a náhradu hotových výdajů podle zvláštního 
předpisu); tento nárok obhájce, je-li plátcem daně z přidané hodnoty, se 
zvyšuje o částku odpovídající této dani, kterou je obhájce povinen z odměny za 
zastupování a z náhrad hotových výdajů odvést podle zvláštního právního 
předpisu. Nárok je třeba uplatnit do jednoho roku ode dne, kdy se obhájce 
dozvěděl, že povinnost obhajovat skončila, jinak nárok zaniká. Ustanovení věty 
druhé se použije i v případě, kdy obhájce je společníkem právnické osoby 
zřízené podle zvláštních právních předpisů upravujících výkon advokacie a 
plátcem daně je tato právnická osoba.

           Podle § 151 odst. 3 tr. ř. o výši odměny a náhradě hotových výdajů 
rozhodne na návrh obhájce orgán činný v trestním řízení, který vedl řízení v 
době, kdy obhájci povinnost obhajovat skončila, a to bez zbytečného odkladu, 
nejpozději do dvou měsíců od podání návrhu. V řízení před soudem rozhodne 
předseda senátu soudu prvního stupně. Na návrh obhájce může orgán činný v 
trestním řízení přijmout opatření, aby obhájci byla poskytnuta ještě před 
skončením trestního stíhání přiměřená záloha na odměnu a náhradu hotových 
výdajů, jestliže je to odůvodněno dobou trvání trestního stíhání nebo jinými 
závažnými důvody. 

           V návaznosti na to a se současným odkazem na ustanovení § 1 odst. 1 
a § 12 zákona č. 121/2008 Sb., o vyšších soudních úřednících a vyšších 
úřednících státního zastupitelství a o změně souvisejících zákonů (dále jen 
„zákon o VSÚ“), lze učinit první závěr, že vyšší soudní úřednice Okresního 
soudu v Českém Krumlově byla oprávněná vydat usnesení ze dne 13. 1. 2011, č.j. 
10 T 100/2010-504, jímž podle § 151 odst. 2, 3 tr. ř. a příslušných (v usnesení 
citovaných) ustanovení advokátního tarifu stanovila odměnu a náhradu hotových 
výdajů ustanoveného obhájce JUDr. Ivo Puffera. 

      Pokud jde o podanou stížností pro porušení zákona kritizovaný způsob 
stanovení výše této odměny a náhrady hotových výdajů, je třeba uvést, že podle 
§ 10 odst. 3 advokátního tarifu při obhajobě v trestním řízení, nejde-li o věci 
podle odstavce 2, se považuje za tarifní hodnotu
a)	částka 1000 Kč, jde-li o trestný čin, na který zákon stanoví trest 
odnětí svobody, jehož horní hranice nepřevyšuje jeden rok,
b)	částka 10 000 Kč, jde-li o trestný čin, na který zákon stanoví trest 
odnětí svobody, jehož horní hranice převyšuje jeden rok a nepřevyšuje pět let,
c)	částka 30 000 Kč, jde-li o trestný čin, na který zákon stanoví trest 
odnětí svobody, jehož horní hranice převyšuje pět let a nepřevyšuje deset let,
      d)	částka 50 000 Kč, jde-li o trestný čin, na který zákon stanoví 
trest odnětí svobody             převyšující deset let anebo za který lze 
uložit výjimečný trest.

            V souvislosti s tím je zapotřebí citovat i ustanovení § 7 
advokátního tarifu, podle něhož sazba mimosmluvní odměny za jeden úkon právní 
služby činí z tarifní hodnoty
1. do 500 Kč
             300 Kč, 

2. přes 500 Kč do 1 000 Kč    
             500 Kč, 

3. přes 1 000 Kč do 5 000 Kč
          1 000 Kč,

4. přes 5 000 Kč do 10 000 Kč 
          1 500 Kč, 

5. přes 10 000 Kč do 200 000 Kč
          1 500 Kč a 40 Kč za každých započatých 1 000 Kč,             o které 
hodnota převyšuje 10 000 Kč,

6. přes 200 000 Kč do 10 000 000 Kč
          9 100 Kč a 40 Kč za každých započatých 10 000 Kč,           o které 
hodnota převyšuje 200 000 Kč,

7. přes 10 000 000 Kč
          48 300 Kč a 40 Kč za každých započatých 100 000           Kč, o které 
hodnota převyšuje 10 000 000 Kč.


            Konečně je nutno zmínit i ustanovení § 15a advokátního tarifu, 
podle něhož mimosmluvní odměna za úkony právních služeb, které advokát jako 
ustanovený obhájce v trestním řízení poskytl po 1. říjnu 1997, se snižuje o 10 
%.

Lze tak učinit další závěr, že vyšší soudní úřednice Okresního soudu v Českém 
Krumlově pochybila, pokud v napadeném usnesení při výpočtu odměny ustanovenému 
obhájci za všechny účtované úkony právní služby ve smyslu § 11 odst. 1 
advokátního tarifu vycházela z ustanovení § 10 odst. 3 písm. c) a § 7 položky 
5. advokátního tarifu (tímto způsobem vypočetla odměnu ve výši 2.300,- Kč, 
kterou snížila podle § 15a advokátního tarifu o 10% na částku 2.070,- Kč). 
Vycházela zřejmě z toho, že ustanovený obhájce provedl všechny účtované úkony 
právní služby při obhajobě obviněného pro zločin těžkého ublížení na zdraví 
podle § 145 odst. 1 trestní zákoníku (sazba trestu odnětí svobody v tomto 
ustanovení činí tři roky až deset let). Jak však vyplývá z předchozího textu, 
odměna v této výši náležela ustanovenému obhájci až ode dne 4. 6. 2010, kdy 
předseda senátu Okresního soudu v Českém Krumlově upozornil obviněného a jeho 
obhájce na (přísnější) změnu právní kvalifikace. Do tohoto okamžiku ovšem bylo 
trestní stíhání proti obviněnému vedeno (pouze) pro přečin poškození cizí věci 
podle § 228 odst. 1 trestního zákoníku (sazba trestu odnětí svobody v tomto 
ustanovení činí až jeden rok), a proto odměna za úkony právní služby provedené 
obhájcem do té doby měla být vypočtena podle § 10 odst. 3 písm. a) a § 7 
položky 2. advokátního tarifu ve výši 500,- Kč, což po snížení o 10% ve smyslu 
§ 15a advokátního tarifu činí za každý takový úkon právní služby 450,- Kč. Jen 
takový postup by odpovídal zákonu i soudní judikatuře (srov. například 
odůvodnění rozhodnutí č. 7/2006 Sb. rozh. trest., podle něhož odměna i náhrada 
hotových výdajů musí odpovídat aktuální právní kvalifikaci v tom kterém stadiu 
trestního stíhání. 

Už z tohoto důvodu Nejvyšší soud shledal, že ministr spravedlnosti podal 
stížnost pro porušení zákona proti napadenému usnesení ve prospěch obviněného 
opodstatněně. 

Dalším argumentům obsaženým ve stížnosti pro porušení zákona však Nejvyšší soud 
při současném stavu věci nemohl bezezbytku přisvědčit. To se týká především 
ministrem spravedlnosti tvrzeného pochybení vyšší soudní úřednice při přiznání 
odměny ustanovenému obhájci podle § 11 odst. 2 písm. d) advokátního tarifu ve 
výši jedné poloviny za úkon právní služby, který měl spočívat v podání 
stížnosti dne 8. 3. 2010 proti usnesení o vazbě obviněného, neboť prý nebylo 
doloženo, že takováto stížnost by uvedeného dne byla podána. Ustanovený obhájce 
totiž v písemném vyjádření ke stížnosti pro porušení zákona namítl, že dne 8. 
3. 2010 podal osobně na podatelně Okresního soudu v Českém Krumlově odůvodnění 
stížnosti, kterou učinil obviněný přímo do protokolu při jednání o vazbě (na 
důkaz toho připojil fotokopii této stížnosti), a dodal, že pokud se tento úkon 
v trestním spise nenašel, mohlo se tak stát proto, že byl přiřazen do jiného 
spisu (zřejmě sp. zn. Nt 101/2010). 

Stejně tak Nejvyšší soud při současném stavu věci nemohl souhlasit ani s 
tvrzeními ministra spravedlnosti o údajném pochybení vyšší soudní úřednice při 
způsobu výpočtu náhrady za cestovné a náhrady za ztrátu času ustanovenému 
obhájci (podrobnosti srov. shora). Nejenže ministr spravedlnosti tato tvrzení 
nikterak nedoložil (zdá se, že argumentoval v podstatě jen obsahem odůvodnění 
usnesení Krajského soudu v Českých Budějovicích usnesením ze dne 18. 4. 2011, 
č.j. 3 To 313/2011-527, které však – pokud jde o údaje o počtu ujetých 
kilometrů, o času stráveném na cestě, o spotřebě pohonných hmot apod. – také 
není nikterak podloženo), ale především jsou v zásadním rozporu s údaji 
ustanoveného obhájce v jeho písemném vyjádření ke stížnosti pro porušení zákona 
(podrobnosti rovněž srov. shora). 

Přes naposledy uvedené výhrady k některým argumentům ministra spravedlnosti ve 
stížnosti pro porušení zákona Nejvyšší soud podle § 268 odst. 2 tr. ř. 
vyslovil, že pravomocným usnesením Okresního soudu v Českém Krumlově ze dne 13. 
1. 2011, č.j. 10 T 100/2010-504, byl porušen zákon v ustanovení § 151 odst. 2 
tr. ř. ve spojení s ustanovením § 7 položkou 5. a § 10 odst. 3 písm. c) 
advokátního tarifu, a to v neprospěch obviněného. Proto podle § 269 odst. 2 tr. 
ř. se napadené usnesení zrušil a současně zrušil všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu. Poté podle § 270 odst. 1 tr. ř. přikázal Okresnímu 
soudu v Českém Krumlově, aby věc v potřebném rozsahu znovu projednal a rozhodl. 

Na vyšší soudní úřednici tohoto okresního soudu bude, aby po vrácení spisového 
materiálu nejprve zvážila případnou povinnost postupovat podle § 7 písm. a) 
zákona o VSÚ a předložit věc předsedovi senátu (ten by měl současně zvážit 
eventuelní postup podle § 8 tohoto zákona). V každém případě (ať už bude nové 
rozhodnutí činit vyšší soudní úřednice nebo předseda senátu) bude povinností 
okresního soudu, aby při novém rozhodování o uplatněném nároku ustanoveného 
obhájce jednak respektoval výše uvedený právní názor Nejvyššího soudu, jímž je 
vázán (srov. § 270 odst. 4 tr. ř.), jednak se náležitě vypořádal s 
problematikou vztahující se jak k odměně za úkon právní služby, jenž měl 
spočívat v podání stížnosti dne 8. 3. 2010 proti usnesení o vazbě obviněného, 
tak k výpočtu náhrady za cestovné a náhrady za ztrátu času ustanovenému obhájci.

Nejvyšší soud v této souvislosti rovněž připomíná, že v novém řízení nemůže 
dojít ke změně rozhodnutí v neprospěch obviněného, neboť tímto rozsudkem 
vyslovil, že zákon byl porušen v jeho neprospěch (srov. § 273 tr. ř.). 

Poučení: Proti tomuto rozhodnutí není opravný prostředek přípustný.


V Brně dne 29. března 2012

Předseda senátu:
JUDr. Jan  B l á h a 

	
	


