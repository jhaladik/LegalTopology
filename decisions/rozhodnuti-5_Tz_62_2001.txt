Soud: Nejvyšší soud

Spisová značka: 5 Tz 62/2001

Datum rozhodnutí: 24.05.2001

Typ rozhodnutí: Rozsudek




5 Tz 62/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 24. 
května 2001 v senátě složeném z předsedy JUDr. Jiřího Horáka a soudců JUDr. 
Jana Engelmanna a JUDr. Petra Hrachovce stížnost pro porušení zákona, kterou 
podal ministr spravedlnosti České republiky ve prospěch obviněného M. Z., proti 
usnesení Městského soudu v Praze ze dne 3. 10. 2000, sp. zn. 6 To 440/2000, 
který rozhodoval jako soud odvolací v trestní věci vedené u Obvodního soudu pro 
Prahu 7 pod sp. zn. 25 T 27/2000,

a rozhodl podle § 268 odst. 2, § 269 odst. 2 a § 270 odst. 1 tr. ř. t a k t o :

Usnesením Městského soudu v Praze ze dne 3. 10. 2000, sp. zn. 6 To 440/2000, a 
v řízení, které mu předcházelo, b y l p o r u š e n z á k o n v ustanoveních § 
2 odst. 5, 6, § 256 tr. ř., a to v neprospěch obviněného M. Z.

Citované usnesení a rozsudek Obvodního soudu pro Prahu 7 ze dne 22. 3. 2000, 
sp. zn. 25 T 27/2000, s e z r u š u j í . Současně se zrušují všechna další 
rozhodnutí na zrušená rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Státnímu zástupci Obvodního státního zastupitelství pro Prahu 7 s e p ř i k a z 
u j e , aby věc v potřebném rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 7 ze dne 22. 3. 2000, sp. zn. 25 T 27/2000, 
byl obviněný M. Z. uznán vinným trestnými činy ohrožení pod vlivem návykové 
látky podle § 201 písm. c) tr. zák. a maření výkonu úředního rozhodnutí podle § 
171 odst. 1 písm. c) tr. zák., spáchanými v jednočinném souběhu, jichž se měl 
dopustit tím, že po té, co mu byl pravomocným trestním příkazem Obvodního soudu 
pro Prahu 2 ze dne 25. 10. 1999, sp. zn. 9 T 190/99, uložen mimo jiné i trest 
zákazu řízení motorového vozidla, který měl vykonat v době od 2. 8. 1999 do 2. 
8. 2001, řídil dne 21. 1. 2000 kolem 02.00 hodin v obvodu Prahy 7 a Prahy 8 v 
podnapilém stavu osobní automobil Mitsubishi Lancer a lékařským vyšetřením na 
alkohol v krvi u něj bylo zjištěno 1,15 g/kg alkoholu v krvi.

Za to byl obviněný odsouzen podle § 201 tr. zák., za použití § 35 odst. 1 tr. 
zák., k úhrnnému trestu odnětí svobody v trvání šesti měsíců, pro jehož výkon 
byl podle § 39a odst. 2 písm. b) tr. zák. zařazen do věznice s dozorem. Dále 
byl obviněnému podle § 49 odst. 1 tr. zák. uložen trest zákazu činnosti 
spočívající v zákazu řízení motorových vozidel v trvání šesti let.

Proti tomuto rozsudku podal obviněný M. Z. v zákonné lhůtě odvolání, které bylo 
usnesením Městského soudu v Praze ze dne 3. 10. 2000, sp. zn. 6 To 440/2000, 
podle § 256 tr. ř. zamítnuto.

Vůči konstatovanému usnesení podal ministr spravedlnosti ve prospěch obviněného 
M. Z. stížnost pro porušení zákona. V písemném zdůvodnění mimořádného opravného 
prostředku ministr spravedlnosti poukazuje na ustanovení § 2 odst. 5, 6, § 176 
odst. 2, § 254 odst. 1, § 256 tr. ř. a § 201 písm. c) tr. zák. s tím, že se 
jimi příslušné orgány činné v trestním řízení neřídily. V této souvislosti 
zdůrazňuje, že státní zástupkyně vyrozuměla obviněného pouze o podání obžaloby, 
bez uvedení právní kvalifikace, zejména jej ve smyslu § 176 odst. 2 věty druhé 
tr. ř. neupozornila, že hodlá jeho jednání posuzovat rovněž jako trestný čin 
podle § 201 písm. c) tr. zák. a nezjistila, zda s ohledem na zamýšlenou změnu 
nenavrhuje doplnění vyšetřování. Dále uvádí, že Obvodní soud pro Prahu 7 toto 
pochybení nezjistil a bez náležitého podkladu v provedených důkazech učinil 
závěr, že jednáním obviněného byla naplněna i skutková podstata trestného činu 
ohrožení pod vlivem návykové látky podle § 201 písm. c) tr. zák. Podle ministra 
spravedlnosti nebylo provedenými důkazy prokázáno, že by jednání obviněného, 
spočívající v řízení motorového vozidla po požití alkoholických nápojů, bylo 
zmíněným trestným činem. V této souvislosti poukazuje na některé provedené 
důkazy. Naproti tomu ministr spravedlnosti nemá výhrady k právní kvalifikaci 
jednání obviněného jako trestný čin maření výkonu úředního rozhodnutí podle § 
171 odst. 1 písm. c) tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Městského soudu 
v Praze ze dne 3. 10. 2000, sp. zn. 6 To 440/2000, byl porušen zákon v 
ustanoveních § 254 odst. 1, § 256 tr. ř., a v řízení, které jeho vydání 
předcházelo, též v ustanoveních § 2 odst. 5, 6 tr. ř. ve vztahu k § 201 písm. 
c) tr. zák., § 176 odst. 2 věty druhé tr. ř., a to v neprospěch obviněného M. 
Z. Dále aby podle § 269 odst. 2 tr. ř. zrušil napadené usnesení i rozsudek 
Obvodního soudu pro Prahu 7 ze dne 22. 3. 2000, sp. zn. 25 T 27/2000. Současně 
aby zrušil všechna další rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu. Po té aby Nejvyšší soud 
postupoval podle § 270 odst. 1 tr. ř.

Ke stížnosti pro porušení zákona se písemně vyjádřil obviněný M. Z. s tím, že 
se plně ztotožňuje se stanoviskem ministra spravedlnosti vyjádřeným v 
mimořádném opravném prostředku. Navíc uvedl, aby Nejvyšší soud zvážil, zda se z 
hlediska materiální stránky dopustil trestného činu maření výkonu úředního 
rozhodnutí podle § 171 odst. 1 písm. c) tr. zák. V této souvislosti zdůraznil, 
že s automobilem nehodlal daleko jezdit, ale chtěl ho pouze přeparkovat na 
místo s menším rizikem vloupání do vozidla nebo jeho odcizení. Obviněný se 
domnívá, že skutečnosti, že se činu dopustil ve zkušební době podmíněného 
odsouzení a recidiva, nezvyšují natolik stupeň společenské nebezpečnosti jeho 
jednání, aby se jednalo o trestný čin. Proto navrhl, aby jej Nejvyšší soud 
podle § 226 písm. b) tr. ř. zprostil obžaloby z trestných činů, pro které byl 
napadenými rozhodnutími odsouzen.

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost výroku napadeného usnesení, jakož i řízení, které mu 
předcházelo, včetně rozsudku Obvodního soudu pro Prahu 7 ze dne 22. 3. 2000, 
sp. zn. 25 T 27/2000, a shledal, že zákon porušen byl.

Z trestního spisu bylo zjištěno, že u hlavního líčení byl v rámci dokazování 
proveden výslech obviněného a rovněž byly přečteny listinné důkazy zajištěné v 
přípravném řízení.

Obviněný M. Z. mimo jiné vypověděl, že z obavy z krádeže se rozhodl přeparkovat 
své vozidlo zn. Mitsubishi Lancer, z parkoviště pod L. m. na parkoviště před 
budovou K. v ulici J. Uvedl, že před tím vypil pivo a jednu odlévku Fernetu. 
Podnapilý se necítil. Protože šlo o krátkou vzdálenost, tak jízdu uskutečnil i 
když mu bylo řízení motorových vozidel soudem zakázáno. Obviněný konstatoval, 
že křižovatku ulic D.-J. projel na zelenou šipku (vše na č. l. 3-4 tr. spisu).

Z úředních záznamů příslušníků Policie České republiky vyplýval výsledek 
kontroly u obviněného M. Z. v souvislosti s řízením motorového vozidle dne 21. 
1. 2000. Ke kontrole došlo, neboť obviněný měl projet křižovatku ulic D.-J. na 
červené světlo. Protokol o lékařském vyšetření obviněného, včetně výsledku 
krevní zkoušky, uváděl stupeň ovlivnění jeho osoby alkoholickými nápoji 
kritického dne po zadržení policejními orgány. Z pravomocného trestního příkazu 
Obvodního soudu pro Prahu 2 ze dne 25. 10. 1999, sp. zn. 9 T 190/99, vyplývalo 
odsouzení obviněného M. Z. mimo jiné i k trestu zákazu řízení motorového 
vozidla na dobu dvou roků. Rovněž byly provedeny i další důkazy k osobě 
obviněného (vše na č. l. 5 - 16 tr. spisu).

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje tyto orgány povinnosti přezkoumat všechny okolnosti 
případu. Podle § 2 odst. 6 tr. ř. orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu. Podle § 176 odst. 2 věta druhá 
tr. ř. míní-li státní zástupce posuzovat skutek, pro který bylo sděleno 
obvinění, jako jiný trestný čin, než jak ho posuzoval vyšetřovatel, upozorní na 
to před podáním obžaloby obviněného a jeho obhájce a zjistí, zda navrhují se 
zřetelem na zamýšlenou změnu vyšetřování doplnit. Podle § 256 tr. ř. odvolací 
soud odvolání zamítne, shledá-li, že není důvodné.

Podle názoru Nejvyššího soudu nepostupovaly příslušné orgány činné v trestním 
řízení důsledně podle výše citovaných ustanovení trestního řádu. Již v 
přípravném řízení měl vyšetřovatel provést svědecký výslech příslušníků Policie 
České republiky, kteří dne 21. 1. 2000 kolem 02.00 hodin kontrolovali 
obviněného M. Z., předvedli jej na místní oddělení a zajistili lékařské 
vyšetření jeho osoby na ovlivnění alkoholem, včetně odběru krve. Jejich 
výpověďmi měl být zejména zjišťován charakter a rychlost jízdy obviněného s 
motorovým vozidlem. Dále mělo být zjišťováno, jak se choval při kontrole, zda a 
případně co uváděl k řízení vozidla, jak reagoval na orientační dechovou 
zkoušku ohledně ovlivnění alkoholem, včetně jejího výsledku a zda uváděl požití 
alkoholu před jízdou, eventuálně v jaké výši. Vadou přípravného řízení byla i 
skutečnost, že obviněný M. Z. nebyl ve smyslu § 176 odst. 2 věty druhé tr. ř. 
upozorněn státním zástupcem na okolnost, že míní skutek v obžalobě posuzovat i 
jako trestný čin ohrožení pod vlivem návykové látky podle § 201 písm. c) tr. 
zák. Nebylo proto zjišťováno, zda navrhuje se zřetelem na zamýšlenou změnu 
vyšetřování doplnit.

Zmíněné nedostatky byly důvodem pro postup obvodního soudu podle § 314c odst. 1 
písm. c) tr. ř., tj. k vrácení věci státnímu zástupci k došetření, neboť v 
přípravném řízení nebyly objasněny základní skutečnosti důležité pro rozhodnutí 
o vině.

Pokud obvodní soud nepostupoval podle § 314c odst. 1 písm. c) tr. ř. a o 
obžalobě rozhodl v hlavním líčení, musel provést ve smyslu § 2 odst. 5 tr. ř. 
všechny důkazy potřebné k objasnění žalovaného skutku, včetně svědeckého 
výslechu příslušníků Policie České republiky, kteří kritického dne kontrolovali 
obviněného. Jelikož obvodní soud tak neučinil, nemohl mít dostatečné podklady 
pro hodnocení důkazů podle § 2 odst. 6 tr. ř. V důsledku těchto nedostatků jsou 
vadné všechny výroky napadeného rozsudku, tj. skutkové a právní závěry o vině 
obviněného a výroky o trestu. Protože se jedná o odsuzující rozsudek, došlo k 
porušení zákona v neprospěch obviněného. Lze poznamenat, že pokud by obvodní 
soud postupoval důsledně podle § 2 odst. 5, 6 tr. ř., tak pochybení státního 
zástupce v přípravném řízení, spočívající v nedodržení § 176 odst. 2 věty druhé 
tr. ř., by bylo pro rozhodnutí věci v hlavním líčení nepodstatné.

Pochybení Obvodního soudu pro Prahu 7 měl napravit Městský soud v Praze, který 
dne 3. 10. 2000 rozhodoval o odvolání obviněného M. Z. Místo toho, aby napadený 
rozsudek zrušil a věc podle § 260 tr. ř. vrátil státnímu zástupci k došetření, 
tak důvodně podané odvolání nesprávně zamítl podle § 256 tr. ř.

Nejvyšší soud považuje za potřebné stručně poukázat na některé skutečnosti v 
této trestní věci a možné právní závěry. Předně nutno zdůraznit, že důkazy 
provedené u hlavního líčení prokazovaly, že obviněný M. Z. vykonával dne 21. 1. 
2000 činnost spočívající v řízení motorového vozidla, která mu byla v té době 
pravomocným trestním příkazem Obvodního soudu pro Prahu 2 ze dne 25. 10. 1999, 
sp. zn. 9 T 190/99, zakázána. Tím sice naplnil formální znaky trestného činu 
maření výkonu úředního rozhodnutí podle § 171 odst. 1 písm. c) tr. zák. Protože 
však obvodní soud neprovedl všechny důkazy potřebné k objasnění žalovaného 
skutku, tak nemohl ve smyslu § 3 odst. 4 tr. zák. náležitě vyhodnotit 
společenskou nebezpečnost tohoto jednání. Např. svědeckým výslechem příslušníků 
Policie České republiky neprověřil obhajobu obviněného, že jízdu vykonal na 
krátkou vzdálenost a z důvodu obavy z krádeže vozidla na původním parkovišti. 
Dále je nutno souhlasit se stížností pro porušení zákona, že provedenými důkazy 
nebylo prokázáno, že by jednání obviněného, spočívající v řízení osobního 
motorového vozidla pod vlivem alkoholu, bylo trestným činem podle § 201 písm. 
c) tr. zák.

Trestného činu ohrožení pod vlivem návykové látky podle § 201 písm. c) tr. zák. 
se dopustí ten, kdo vykonává ve stavu vylučujícím způsobilost, který si 
přivodil vlivem návykové látky, zaměstnání nebo jinou činnost, při kterých by 
mohl ohrozit život nebo zdraví lidí nebo způsobit značnou škodu na majetku, 
spáchá-li takový čin při výkonu zaměstnání nebo jiné činnosti, při kterých je 
vliv návykové látky zvlášť nebezpečný, zejména řídí-li hromadný dopravní 
prostředek.

Podle názoru Nejvyššího soudu může spáchat trestný čin podle § 201 písm. c) tr. 
zák. i řidič osobního motorového vozidla, pokud je pro jeho činnost vliv 
návykové látky zvlášť nebezpečný. Např. návykovou látkou ovlivněná osoba bude 
řídit automobil na delší vzdálenost, značně vysokou rychlostí a to vše v době 
zvýšené frekvence vozidel nebo chodců na komunikaci. Skutková podstata 
uvedeného trestného činu však nebude naplněna v případě, že podnapilý řidič 
projede v nočním hodinách křižovatku na červený signál, který mu to zakazuje. 
Právě takovou skutečností, navíc důkazně nepodloženou (obviněný to popírá a 
svědci nebyli vyslechnuti), včetně následné tzv. honičky s policií (rovněž 
důkazy neprověřené) se argumentuje v odůvodnění napadeného usnesení, byť nikoli 
v souvislosti s právní kvalifikací skutku. Zdůvodnění právní kvalifikace 
žalovaného skutku je v obou napadených rozhodnutích velmi stručné a jen 
odkazuje na naplnění skutkové podstaty trestných činů ohrožení pod vlivem 
návykové látky podle § 201 písm. c) tr. zák. a maření výkonu úředního 
rozhodnutí podle § 171 odst. 1 písm. c) tr. zák.

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že usnesením Městského soudu v Praze ze dne 3. 10. 2000, sp. zn. 6 To 
440/2000, a v řízení, které mu předcházelo, byl porušen zákon v ustanoveních § 
2 odst. 5, 6, § 256 tr. ř., a to v neprospěch obviněného M. Z. Nebyl však 
akceptován návrh ministra spravedlnosti, aby bylo vysloveno porušení zákona i v 
dalších ustanoveních trestního řádu, neboť uvedený výrok dostatečně vyjadřuje 
pochybení ve věci. Dále Nejvyšší soud podle § 269 odst. 2 tr. ř. citované 
usnesení a rozsudek Obvodního soudu pro Prahu 7 ze dne 22. 3. 2000, sp. zn. 25 
T 27/2000, zrušil. Současně zrušil všechna další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Po té podle § 270 odst. 1 tr. ř. státnímu zástupci Obvodního 
státního zastupitelství pro Prahu 7 přikázal, aby věc v potřebném rozsahu znovu 
projednal a rozhodl, neboť k podstatným vadám došlo již v této fázi trestního 
řízení.

Úkolem orgánů přípravného řízení bude předně provést svědecký výslech 
příslušníků Policie České republiky, kteří dne 21. 1. 2000 prováděli kontrolu 
obviněného v souvislosti s řízením motorového vozidla (zaměření výslechu viz 
výše). Rovněž provést i další důkazy, pokud to budou výsledky doplněného 
dokazování ve smyslu § 2 odst. 5 tr. ř. vyžadovat. Dalším úkolem bude všechny 
důkazy postupem podle § 2 odst. 6 tr. ř. vyhodnotit a učinit ve věci zákonu 
odpovídající rozhodnutí. Závěrem a pouze pro úplnost se připomíná, že orgán, 
jemuž byla věc přikázána, je vázán právním názorem, který vyslovil ve věci 
Nejvyšší soud, a je povinen provést procesní úkony, jejichž provedení Nejvyšší 
soud nařídil.

Poučení: Proti tomuto rozsudku není stížnost pro porušení zákona přípustná.

V Brně dne 24. května 2001

Předseda senátu:

JUDr. Jiří H o r á k 
