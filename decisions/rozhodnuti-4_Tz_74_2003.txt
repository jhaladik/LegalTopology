Soud: Nejvyšší soud

Spisová značka: 4 Tz 74/2003

Datum rozhodnutí: 02.07.2003

Typ rozhodnutí: Rozsudek




4 Tz 74/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             2. července 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal  ministr spravedlnosti České republiky ve 
prospěch obviněné I. B., proti rozsudku Okresního soudu v Přerově ze dne 29. 8. 
2002, sp. zn. 3 T 152/2001, a podle § 268 odst. 2, § 269 odst. 2 a § 270 odst. 
1 tr. ř.  rozhodl    t a k t o :

Pravomocným rozsudkem Okresního soudu v Přerově ze dne 29. 8. 2002, sp. 
zn.         3 T 152/2001 a v řízení, které mu předcházelo, byl  p o r u š e n   
z á k o n  v ustanovení § 36, § 45a odst. 1 tr. zák. a v ustanovení § 2 odst. 
5, 6 tr. ř. v neprospěch obviněné I. B. 

Napadený rozsudek  s e   z r u š u j e  ve výroku o trestu.

Zrušují se též všechna další rozhodnutí na zrušenou část rozsudku obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu v Přerově  s e    p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í: 

Rozsudkem Okresního soudu v Přerově ze dne 29. 8. 2002, sp. zn. 3 T 152/2001, 
byla obviněná I. B.  uznána vinnou  trestným činem krádeže podle § 247 odst. 1 
písm. e) tr. zák. pro skutek spočívající v tom, že dne 24. 10. 2001 kolem 19.30 
hod. v P. v prodejně H.  během nákupu uschovala do podpaží 2 ks holících břitů 
Gilette Mach 3, přičemž po průchodu pokladnou byla zadržena pracovníkem ostrahy 
R. Z., a svým jednáním způsobila celkovou škodu ve výši 578,- Kč a tohoto 
jednání se dopustila přesto, že byla trestním příkazem Okresního soudu v 
Olomouci ze dne 25. 2. 2000, sp. zn. 4 T 14/2000, pravomocným dnem 15. 3. 2000, 
uznána vinnou trestným činem krádeže podle § 247 odst. 1 písm. a) tr. zák.  Za 
to byla odsouzena k trestu obecně prospěšných prací ve výměře 250 hodin.  
Rozsudek nabyl právní moci dne 3. 9. 2002. 

Proti citovanému rozsudku podal ministr spravedlnosti ve prospěch obviněné I. 
B. podle § 266 odst. 1, 2 tr. ř. stížnost pro porušení zákona. Pochybení 
spatřuje v porušení zákona v neprospěch obviněné, a to v ustanoveních § 35 
odst. 2 a § 36 věty první tr. zák. Obviněná I. B. totiž byla dne 30. 10. 2001 
odsouzena trestním příkazem Okresního soudu v Přerově,  sp. zn. 5 T 256/2001, 
který jí byl doručen dne 15. 11. 2001 a nabyl právní moci dne 24. 11. 2001, pro 
trestný čin krádeže podle  § 247 odst. 1 písm. e) tr. zák., přičemž jí byl 
uložen trest obecně prospěšných prací v trvání 400 hodin.

Trestného činu, pro který byla obviněná I. B. odsouzena  rozsudkem napadeným 
stížností pro porušení zákona, se dopustila dne 24. 10. 2001, tedy dříve, než 
jí byl dne 15. 11. 2001 doručen trestní příkaz Okresního soudu v Přerově ze 
dne  30. 10. 2001, sp. zn. 5 T 256/2001, jímž byla odsouzena za jinou jí 
spáchanou trestnou činnost. Obviněné tudíž měl být v trestní věci vedené u 
Okresního soudu v Přerově pod sp. zn. 3 T 152/2001  uložen  souhrnný trest 
podle § 35 odst. 2 tr. zák. 

Z trestního spisu Okresního soudu v Přerově sp. zn. 5 T 256/2001 rovněž 
vyplývá, že výkon trestu obecně prospěšných prací byl na základě trestního  
příkazu ze dne 30. 10. 2001 obviněné nařízen usnesením až dne 24. 9. 2002, 
přičemž ta s jeho výkonem započala dne 21. 10. 2002. Ke dni 29. 8. 2002, kdy 
soud rozhodoval rozsudkem napadeným stížností pro porušení zákona a ukládal 
trest stejného druhu, nevykonala obviněná z trestu 400 hodin obecně prospěšných 
prací ani hodinu.  Došlo tudíž  k porušení ustanovení § 36 tr. zák., neboť nově 
uložený trest obecně prospěšných prací ve výměře 250 hodin spolu s dosud 
nevykonaným trestem obecně prospěšných prací ve výměře 400 hodin, který byl 
uložen dřívějším rozhodnutím, přesahuje nejvyšší výměru dovolenou trestním 
zákonem pro tento druh trestu.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že výrokem o trestu z 
rozsudku Okresního soudu v Přerově ze dne 29. 8. 2002, sp. zn. 3 T 152/2001, 
byl v neprospěch obviněné I. B. porušen zákon v ustanovení § 35 odst. 2 a § 36 
tr. zák. Dále navrhl, aby Nejvyšší soud podle  § 269 odst. 2 tr. ř.  napadenou 
část rozsudku  zrušil a postupoval podle § 270 odst. 1 tr. ř.          

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím závěrům. 

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený  rozsudkem 
dřívějším.  

Podle § 36 tr. zák. věty první  jestliže soud  odsuzuje pachatele  za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Z obsahu výše uvedených soudních rozhodnutí je zřejmé, že  obviněná I. B. 
páchala trestnou činnost ve dnech 12. 7. 2001 a 21. 7. 2001, za níž byla 
odsouzena  trestním příkazem Okresního soudu v Přerově ze dne 30. 10. 2001, sp. 
zn. 5 T 256/2001, který byl obviněné B. doručen dne 15. 11. 2001 a nabyl právní 
moci dne 24. 11. 2001. Skutek, za nějž byla obviněná B. pravomocně odsouzena 
rozsudkem Okresního soudu v Přerově ze dne 29. 8. 2002, sp. zn. 3 T 152/2001, 
byl spáchán dne 24. 10. 2001. Z uvedeného je pak naprosto zřejmé, že obviněná 
B. páchala naposledy trestnou činnost dne 24. 10. 2001, přičemž první v této 
souvislosti relevantní odsuzující rozhodnutí  bylo vyhlášeno až dne 15. 11. 
2001 ( viz § 314e odst. 5 tr. ř. ), a to v trestní věci vedené u Okresního 
soudu v Přerově pod sp. zn. 5 T  256/2001. Souhrnnost trestu podle § 35 odst. 2 
tr. zák. za trestnou činnost obviněné spáchanou ve dnech 12. 7. 2001, 21. 7. 
2001 a 24. 10. 2001 je tak zjevně dána, jelikož předmětné trestné činy byly 
spáchány ve vícečinném souběhu. Pro úplnost Nejvyšší soud uvádí, že z opisu 
rejstříku trestů ze dne 15. 4. 2002, který měl v době svého rozhodování k 
dispozici Okresní soud v Přerově v trestní věci vedené pod sp. zn. 3 T 
152/2001, vyplývá pouze předchozí odsouzení obviněné B. Okresním soudem v 
Šumperku dne 24. 11. 1997 pod  sp. zn. 2 T 148/97 a dne 29. 11. 1999 pod sp. 
zn. 4 T 151/99, Okresním soudem v Kroměříži  dne 18. 1. 2000 pod sp. zn. 2 T 
1/2000, Okresním soudem v Olomouci dne 25. 2. 2000  pod sp. zn. 4 T 14/2000 a 
Okresním soudem ve Žďáře nad Sázavou dne 11. 5. 2000 pod sp. zn. 3 T 8/2000. 
Jiná odsouzení obviněné B. z předmětného opisu  nevyplývají. Je však nespornou 
skutečností, že pro odstup času od data vydání zmíněného opisu rejstříku trestů 
do dne konání hlavního líčení a vydání rozsudku v předmětné věci a též vzhledem 
k osobnosti obviněné měl Okresní soud v Přerově vyžádat novější opis rejstříku 
trestů na její osobu, neboť bylo pravděpodobné, že v mezidobí mohlo dojít ke 
změně, která mohla být relevantní pro jeho tehdejší rozhodování, což se nakonec 
ukázalo opodstatněným. V tomto je třeba spatřovat pochybení pokud jde o úplnost 
provedených důkazů, mající za následek nezjištění skutkového stavu potřebného 
pro ukládání zákonného trestu obviněné (viz § 2 odst. 5, 6 tr. ř.). 

Uvedené pochybení vedlo i k dalšímu porušení zákona. Z obsahu trestního spisu 
Okresního  soudu  v Přerově  v trestní věci proti obviněné I. B. vedené  pod 
sp. zn 5 T 256/2001 vyplývá, že obviněné I. B. byl nařízen výkon trestu 400 
hodin  obecně prospěšných prací z pravomocného trestního příkazu Okresního 
soudu v Přerově ze dne 30. 10. 2001, sp. zn. 5 T 256/2001,  až usnesením téže 
spisové značky ze dne 24. 9. 2002, jež bylo obviněné B. doručeno dne 27. 9. 
2002 a Probační a mediační službě, středisku P., až dne 30. 9. 2002.  Ve spise 
se rovněž nachází i přípis Probační a mediační služby o tom, že obviněná B. 
započala s výkonem trestu obecně prospěšných prací ze shora uvedeného trestního 
příkazu dne 21. 10. 2002.  Z uvedených skutečností je  zřejmé, že v době 
rozhodování Okresního soudu v Přerově v trestní věci vedené pod sp. zn. 3 T 
152/2001 dne 29. 8. 2002, byl již obviněné I. B. pravomocně uložen trest obecně 
prospěšných prací ve výměře 400 hodin trestním příkazem téhož soudu sp. zn. 5 T 
256/2001, ze kterého v době rozhodování v trestní věci 3 T 152/2001 obviněná 
nic nevykonala. Okresní soud v Přerově neměl tudíž v trestní věci vedené pod 
sp. zn. 3 T 152/2001 splněny hmotně právní podmínky pro uložení tohoto druhu 
trestu, a to ani jako trestu souhrnného, vzhledem k rozporu s ustanovením § 36 
tr. zák.  

Z výše uvedených důvodů Nejvyšší soud podle § 268 odst. 2 tr. ř. vyslovil, že 
napadeným rozsudkem  Okresního soudu v Přerově ze dne 29. 8. 2002, sp. zn. 3 T 
152/2001   a v řízení, které mu předcházelo, byl v neprospěch obviněné I. B. 
porušen zákon v ustanovení § 36 a § 45a odst. 1 tr. zák. a v ustanovení § 2 
odst. 5, 6 tr. ř.  Podle § 269 odst. 2 tr. ř. pak Nejvyšší soud napadený 
rozsudek ve výroku o trestu zrušil a to včetně všech dalších rozhodnutí, která 
na zrušenou část rozsudku obsahově navazovala, pokud touto změnou pozbyla 
podkladu. Poté podle § 270 odst. 1 tr. ř. přikázal Okresnímu soudu v Přerově, 
aby věc v potřebném rozsahu  znovu projednal a rozhodl. Tento soud v hlavním 
líčení nově rozhodne o uložení trestu obviněné v souladu s ustanoveními § 35 
odst. 2, § 36 a § 45a odst. 1 tr. zák., když musí mít na paměti, že podle § 273 
tr. ř. v novém řízení nemůže dojít ke změně rozhodnutí v neprospěch obviněné I. 
B. Podle § 270 odst. 4 tr. ř.  je okresní soud vázán právním názorem, který ve 
věci vyslovil Nejvyšší soud, a je povinen provést nařízené procesní 
úkony.        

P o u č e n í :    Proti tomuto rozsudku není opravný prostředek přípustný. 

V  Brně dne 2. července 2003      

Předseda senátu: 

JUDr. František Hrabec   
