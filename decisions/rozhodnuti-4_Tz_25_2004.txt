Soud: Nejvyšší soud

Spisová značka: 4 Tz 25/2004

Datum rozhodnutí: 23.03.2004

Typ rozhodnutí: Rozsudek




4 Tz 25/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             23. března 2004 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch Ing . V. J., ve věci podezřelého K. B., vedené Policií České 
republiky, OŘ P., MO H. pod sp. zn. OR1 - 2495/MO5 - TČ - 99, proti usnesení 
státního zástupce Obvodního státního zastupitelství pro Prahu 1 ze dne 21. 8. 
2003, sp. zn. 2 Zt 1621/99, a rozhodl podle § 268 odst. 2 tr. ř.   t a k t o :

Usnesením státního zástupce Obvodního státního zastupitelství pro Prahu 1 ze 
dne   21. 8. 2003, sp. zn. 2 Zt 1621/99,  b y l   p o r u š e n   z á k o n   v 
ustanoveních § 147  odst. 1 a § 148 odst. 1 písm. c) tr. ř. a v řízení, které 
mu předcházelo v ustanoveních § 2  odst. 5, 6   a § 80 odst. 1 tr. ř. v 
neprospěch Ing. V. J.    

O d ů v o d n ě n í :  	

Usnesením Policie České republiky, Obvodního ředitelství  P., Místního oddělení 
H., ze dne 31. 7. 2002, sp. zn. OR1 – 15/ MO5 – TČ – 2000, bylo podle 
ustanovení  § 80 odst. 1 tr. ř. vráceno osobní motorové vozidlo Zn. AUDI 100 
Avant 2.8i, bílé barvy,  majiteli, a to společnosti GE C. L., a. s. se sídlem v 
P., V., vzhledem ke skutečnosti, že ze strany Policie České republiky není této 
věci  pro další průběh trestního řízení potřeba a o majiteli není pochyb.    

Proti tomuto usnesení si podal Ing. V. J. stížnost, o které rozhodoval státní 
zástupce  Obvodního státního zastupitelství pro Prahu 1, který ji usnesením ze 
dne 21. 8. 2003, sp. zn. 2 Zt 1621/1999, jako nedůvodnou zamítl. 

Podle § 266 odst. 1 tr. ř. podal ministr spravedlnosti proti výše citovanému 
usnesení státního zástupce Obvodního státního zastupitelství pro Prahu 1 
stížnost pro porušení zákona ve prospěch Ing. V. J. Tímto usnesením byl podle 
stěžovatele porušen zákon v ustanoveních § 147 odst. 1 písm. a), b), § 148 
odst. 1 písm. c) tr. ř. a v řízení, kterému předcházelo, v ustanoveních § 2 
odst. 5 a § 80 odst. 1 tr. ř. v neprospěch jmenovaného. 

V odůvodnění stížnosti pro porušení zákona je poukazováno na tvrzení Ing. J., 
že on je vlastníkem předmětného automobilu, neboť  jej nabyl od společnosti Z. 
s. r. o. se sídlem v L. nad B.  – T., která jej předtím nabyla podle obchodního 
zákoníku v dobré víře od společnosti Ž & Ž s. r. o. Ministr spravedlnosti 
konstatuje, že policejní orgán i státní zástupce rozhodli na základě neúplného 
spisového materiálu, neboť ve spise chybí smlouvy, kterými bylo předmětné 
vozidlo převedeno na společnost Ž & Ž s. r. o. a poté na společnost Z. s. r. o. 
Pokud poškozený Ing. J. uvádí, že vozidlo bylo dříve nabyto podle obchodního 
zákoníku, nelze bez prostudování těchto smluv učinit jednoznačný závěr o tom, 
kdo je vlastníkem vozidla. Proto je zřejmé, že rozhodnutí vyšetřovatele podle  
§ 80 odst. 1 tr. ř. bylo předčasné, neboť důkazní řízení nebylo dovedeno do 
takové fáze, aby bylo možno na základě  shromážděných důkazů otázku práva k 
věci bez důvodných pochybností rozhodnout a posoudit. Policejní orgán tedy svým 
rozhodnutím porušil zákon v ustanoveních § 2 odst. 5 a § 80 odst. 1 tr. ř. a 
státní zástupce jako orgán stížnostní pak pochybení policejního orgánu 
nenapravil, a porušil tak zákon v ustanoveních § 147 odst. 1 písm. a), b) a § 
148 odst. 1 písm. c) tr. ř.  

V závěru podané stížnosti ministr spravedlnosti navrhl, aby Nejvyšší soud 
podle     § 268 odst. 2 tr. ř. uvedené porušení zákona vyslovil akademickým 
výrokem. 

Nejvyšší soud přezkoumal podle ustanovení § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k následujícím závěrům.  

Podle § 80 odst. 1 tr. ř. není-li věc, která byla podle § 78 vydána nebo podle 
§ 79 odňata, k dalšímu řízení už třeba a nepřichází-li v úvahu její propadnutí 
nebo zabrání, vrátí se tomu, kdo ji vydal nebo komu byla odňata. Jestliže na ni 
uplatňuje právo osoba jiná, vydá se tomu, o jehož právu na věc není pochyb. Při 
pochybnostech se věc uloží do úschovy a osoba, která si na věc činí nárok, se 
upozorní, aby jej uplatnila v řízení ve věcech občanskoprávních. Pokud osoba, 
která má na věc právo, ji přes opakovanou výzvu nepřevezme, bude věc prodána a 
částka za ni stržená bude uložena do úschovy soudu. Na prodej se užije 
přiměřeně předpisu o soudním prodeji zabavených movitých věcí.

Z citované zákonné úpravy jsou patrné tři různé alternativy, jak je možné 
rozhodnout o věci vydané nebo odňaté podle § 78 a § 79 tr. ř., pokud ji k 
dalšímu řízení už není třeba a ani nepřichází v úvahu její propadnutí či 
zabrání. Vzájemný vztah těchto alternativ je takový, že se postupně vylučují. 
Věc lze vrátit tomu, kdo ji vydal nebo komu byla odňata, jen jestliže na ni 
neuplatnil někdo jiný právo, o němž není pochyb, a není-li zde tedy ani 
situace, kdy o právu na věc vznikly takové pochybnosti, že není zřejmé, komu 
věc vrátit. Neuplatnil-li nikdo jiný právo na vydanou či odňatou věc, vrátí se 
zásadně tomu, kdo ji vydal nebo komu byla odňata. Přitom věc lze vrátit tomu, 
kdo ji vydal nebo komu byla odňata, i tehdy, když není o jeho právu na věc 
pochyb, přestože na ni uplatnila právo osoba jiná. Podle druhé alternativy může 
být věc vydána jiné osobě, než která ji vydala nebo které byla odňata, pokud 
taková osoba uplatnila právo na věc, o tomto jejím právu není pochyb  a 
nesvědčí-li takové právo tomu, kdo věc vydal nebo komu byla odňata. Uvedené 
podmínky jsou kumulativní a musí být splněny všechny zároveň. Konečně třetí 
alternativa přichází v úvahu, když věc nelze vrátit tomu, kdo ji vydal nebo 
komu byla odňata, ale nelze ji vydat ani jiné osobě, která na ni uplatnila 
právo, protože jsou zde u obou osob pochybnosti o jejich právu na věc, které 
lze řešit jen tím, že se věc uloží do úschovy a osoby, které si na ni činí 
nárok, se upozorní, aby jej uplatnily v řízení ve věcech občanskoprávních. 

Podle soudní praxe pochybnosti o právu k věci ve smyslu třetí alternativy jsou 
dány zpravidla tehdy, když právo k věci uplatňuje další osoba, popřípadě více 
osob, odlišných od osoby, která věc vydala nebo které byla věc odňata, přičemž 
z důkazů shromážděných pro účely trestního stíhání nelze učinit spolehlivý 
závěr o tom, které z takových osob má být věc vrácena, resp. pokud právo na věc 
ani jedné z těchto osob není nepochybné. Je-li tomu tak, potom nezbývá, než 
učinit opatření podle ustanovení § 80 odst. 1 věty třetí tr. ř. o uložení věci 
do úschovy a vyzvat všechny osoby, které si na věc činí nárok, aby jej 
uplatnily v občanskoprávním řízení. Ze znění této věty citovaného ustanovení 
vyplývá, že orgán činný v trestním řízení vyvstalé pochybnosti o právu k věci 
neodstraňuje prováděním samostatného dokazování. Orgán činný v trestním řízení 
postupem podle § 80 odst. 1 tr. ř. totiž neřeší   otázku vlastnického či jiného 
práva k věci (srov. rozhodnutí pod č. 2/1970 Sb. rozh. tr.), jelikož osoba, 
která uplatňuje určité právo na věc, se může i po jejím vrácení podle § 80 
odst. 1 tr. ř. jiné osobě domáhat vůči ní vydání věci v řízení ve věcech 
občanskoprávních. Proto důkazy, které má orgán činný v trestním řízení k 
dispozici, hodnotí jen z toho hlediska, zda umožňují vydanou nebo odňatou věc 
vrátit tomu, kdo ji vydal nebo komu byla odňata, nebo zda na ni někdo jiný 
uplatnil právo, o němž není pochyb, a proto lze vydat věc jemu, anebo konečně 
zda důkazní situace vyvolává takové pochybnosti o právu na věc, že je třeba 
řešit je v řízení ve věcech občanskoprávních a věc zatím uložit do úschovy. Z 
toho tedy plyne, že orgán činný v trestním řízení sám nemůže postupem podle § 
80 odst. 1 tr. ř. odstraňovat pochybnosti vzniklé o právu na věc a provádět 
dokazování zaměřené jen na tuto otázku. Je tomu tak též proto, že v mezidobí po 
spáchání trestného činu (skutku), který je předmětem dokazování prováděného 
orgány činnými v trestním řízení, mohlo dojít např. ke změnám v právních 
vztazích týkajících se vydané nebo odňaté věci, které z hlediska trestní 
odpovědnosti nemají právní význam a jejichž objasňování by přesahovalo potřeby 
trestního stíhání.

Pro úplnost Nejvyšší soud dodává, že otázku, která z výše uvedených tří 
alternativ obsažených v ustanovení § 80 odst. 1 tr. ř. přichází v úvahu, řeší 
příslušný orgán činný v trestním řízení, který rozhoduje o vrácení (vydání)  
věci, jako otázku předběžnou ve smyslu § 9 odst. 1 tr. ř.

	

Z obsahu předloženého spisu je zjevné, že dne 12. 2. 2002 byl Ing. J. vyzván, 
aby podle § 78 tr. ř. vydal předmětné vozidlo jako věc důležitou pro trestní 
řízení policejnímu orgánu, což učinil.  

V odůvodnění usnesení policejního orgánu ze dne 31. 7. 2002, sp. zn. OR1 - 
15/MO5- Tč -2000, kterým bylo předmětné vozidlo vráceno společnosti GE C. L., 
a. s., se konstatuje, že jmenovaná společnost je právoplatným majitelem vozidla 
a z tohoto důvodu jí může být toto vozidlo vráceno, neboť již není ze strany 
policejního orgánu vozidla k dalšímu šetření třeba. V usnesení státního 
zástupce Obvodního státního zastupitelství  pro Prahu 1  ze dne 21. 8. 2003, 
sp. zn.  2 Zt 1621/1999, jímž byla stížnost Ing. J. zamítnuta jako nedůvodná se 
uvádí, že policejní orgán rozhodl správně, neboť autobazar pouze zprostředkoval 
prodej a nebyl tudíž vlastníkem automobilu. Sám stěžovatel pak nenabyl 
automobil na základě kupní smlouvy podle občanského zákoníku, což vyplývá ze 
smlouvy   o zprostředkování prodeje ze dne 28. 1. 2002, kterou Ing. J. 
vlastnoručně podepsal. Proto není podle státního zástupce důvod o správnosti 
usnesení policejního orgánu pochybovat. 

	

Z obsahu spisového materiálu Nejvyšší soud dále zjistil, že Ing. J. měl nabýt 
předmětný automobil  na základě kupní smlouvy ze dne 28. 1. 2002 od 
společnosti  Z.  s. r. o. za kupní cenu 90 000,- Kč. Tuto kupní smlouvu mu 
zprostředkoval autobazar A. L. v P. Z úředního záznamu na č. l. 28 spisu 
vyplývá, že předmětné vozidlo mělo být odcizeno v době od  dubna do 20. října 
1999, kdy měl vozidlo užívat leasingový nájemce. Posléze bylo zjištěno, že 
vozidlo  měla zakoupit dne 14. 7. 1999  společnost Ž  &  Ž  s. r. o. se sídlem 
T., L. n. B. V červenci 2000 pak došlo k převodu  vozidla ze společnosti  Ž  &  
Ž s. r. o.  na společnost Z. s. r. o. se sídlem  T., L. n. B., od které měl 
posléze vozidlo nabýt Ing. V. . J., a to smlouvou uzavřenou prostřednictvím 
zprostředkovatele A. L. P. (Pro úplnost nutno dodat, že na uvedené kupní 
smlouvě je obsažen pouze podpis kupujícího Ing. J. a zprostředkovatele bez 
údaje o tom, že by zprostředkovatel  - autobazar A. L. P. jednal za 
prodávajícího na základě plné moci, avšak kopie příslušné plné moci je ve spise 
založena    č. l. 134). 

Taktéž je zřejmé, že v říjnu 1998 bylo vlastnické právo k předmětnému vozidlu 
převedeno smlouvou ze společnosti AAA P., spol. s  r. o. na společnost IMP L., 
a. s., která ho jako předmět leasingu pronajala I. O. a posléze K. B., se 
kterým byla leasingová smlouva ukončena ze strany společnosti IMP L., a.s. ke 
dni  11. 6. 1999. K. B. byl vyzván, aby předmětné vozidlo vrátil leasingové 
společnosti, vozidlo však neodevzdal,  o čemž byla informována policie 
prostřednictvím trestního oznámení od společnosti F. a. s. se žádostí o 
vyhlášení pátrání po vozidle  (č. l. 7 spisu), a proto bylo vozidlo v 
policejním informačním systému P. vedeno jako odcizené. V říjnu roku 1999 pak 
společnost IMP L., a. s. změnila název na GE C. L., a. s. Přípisem policejního 
orgánu adresovaným společnosti IMP L. a. s. ze dne  19. 6. 2002 byla tato 
společnost informována, že vozidlo bylo policií zajištěno a nachází se v jejím 
držení s tím, aby tato společnost mimo jiné sdělila,  zda si na vozidlo činí 
nárok   a z jakého důvodu. (viz č. l. 150 spisu). Přípisem policejního orgánu 
adresovaným již na společnost GE C. L., a. s. ze dne 22. 7. 2002  byla tato 
mimo jiné  dotázána, zda na ní přešly práva a závazky společnosti IMP L., a. 
s., zda si tato společnost činí  nároky na výše uvedené vozidlo a z jakých 
důvodů.  (viz č. l. 153 spisu). V reakci na tento dotaz a. s.   GE C. L. 
uvedla, že vozidlo je v jejím vlastnictví, což dokládá kopií kupní smlouvy (viz 
č. l. 141 spisu) a dále informovala policejní orgán o změně svého názvu. (viz 
č. l. 141 spisu).  Lze tedy dovodit, že tímto přípisem uplatnila společnost GE 
C. L., a. s.  podle § 80 odst. 1 věty druhé  tr. ř.  právo na předmětný 
automobil z titulu práva vlastnického. 

K popsanému stavu věci Nejvyšší soud uvádí, že shora uvedené usnesení 
vyšetřovatele je nepřesné již v tom, že jím vyšetřovatel rozhodl o vrácení 
věci, ačkoli doličnou věc lze podle § 80 odst. 1 tr. ř. vrátit jen osobě, která 
ji vydala nebo které byla odňata, což plyne i ze samotného pojmu vrácení, jenž 
označuje postup, kterým se obnovuje původní stav. Jiné osobě - v posuzovaném 
případě společnosti GE C. L., a. s. - tedy bylo možné takovou věc vydat, nikoli 
vrátit (tak to ostatně výslovně uvádí ustanovení   § 80 odst. 1 věta druhá tr. 
ř.)                   

Ke spisovému materiálu je třeba podotknout, že jeho součástí není stížnost Ing. 
J. proti usnesení policejního orgánu, kterým byl předmětný automobil vydán 
společnosti  GE C. L.  O jejím obsahu se pak zmiňuje napadené usnesení státního 
zástupce Obvodního státního zastupitelství pro Prahu 1 a podnět Ing. J. ke 
stížnosti pro porušení zákona, kde uvedl, že proti shora uvedenému usnesení 
policejního orgánu podal stížnost, kterou odůvodnil tím, že je vlastníkem 
automobilu, neboť jej nabyl od společnosti Z.  s. r. o., která jej nabyla od 
společnosti Ž & Ž s. r. o.  podle obchodního zákoníku v dobré víře.  
Skutečnost, že společnost Ž & Ž s. r. o. nebyla vlastníkem vozidla  se zjistilo 
až následně poté, co již bylo vozidlo převedeno na společnost Z. s. r. o., a 
tudíž v době převodu vozidla na společnost Z. s. r. o. nebylo pochyb o tom, že 
společnost Ž & Ž  s. r. o. byla vlastníkem vozidla. Tomu podle stěžovatele 
odpovídala i skutečnost, že příslušné státní orgány, které v době převodu  
automobilu na společnost Z. s. r. o. v souvislosti se zápisem změny do 
technického průkazu prováděly lustraci automobilu, nezjistily, že by automobil 
trpěl právními vadami. S ohledem na tento fakt  byla společnost Z. s. r. o.  v 
dobré víře, že společnost  Ž & Ž s. r. o. je vlastníkem předmětného automobilu. 
Ničím  nebylo prokázáno, že by tomu tak nebylo.                   

Pokud tedy státní zástupce dospěl k závěru, že Ing. J. nenabyl k předmětnému 
automobilu vlastnické právo, měl nechat zkoumat z jakého právního titulu se 
vozidlo ocitlo  v dispozici společnosti Z. s. r. o., neboť tato právní 
skutečnost by za určitých níže uvedených podmínek byla způsobilá zpochybnit 
právo společnosti GE C. L. a. s. na věc. Ve spise je též založena kopie velkého 
technického průkazu předmětného automobilu, v němž jsou zapsáni následující 
držitelé – K. B., společnost  Ž & Ž s. r. o.   a společnost Z. s. r. o. 

 Nutno tedy přisvědčit stížnosti pro porušení zákona v tom směru, že se 
policejní orgán ani státní zástupce nezabývali okolnostmi, na jejichž základě 
se předmětný automobil dostal do dispozice společnosti Z. s. r. o., když ani 
nevyžádali smlouvy, kterými se toto vozidlo dostalo do dispozice společnosti Ž 
& Ž s. r. o. a poté společnosti Z. s. r. o., ačkoliv shora uvedená indicie 
obsažená v kopii technického průkazu tento postup vyžadovala, a spokojili se 
pouze s hodnocením smlouvy, kterou se vozidlo dostalo do dispozice Ing. J. Na 
toto pochybení policejního orgánu státní zástupce nereagoval a rovněž považoval 
právo společnosti GE C. L. a. s. za nepochybné,  ačkoliv z obecné zásady, že 
vlastnické právo nelze nabýt trestným činem či jiným protiprávním úkonem a 
nikdo nemůže nabýt vlastnického práva k určité věci od toho, kdo není 
vlastníkem této věci, resp. kdo není oprávněn převést vlastnictví k ní, 
existují určité výjimky. Jednou z nich je např. dispozitivní ustanovení § 446 
obchodního zákoníku (zákon č. 513/1991 Sb., ve znění  pozdějších předpisů), 
podle něhož může kupní smlouvou kupující nabýt vlastnické právo i od 
nevlastníka, ledaže v době, kdy kupující měl vlastnické právo nabýt, věděl, že 
prodávající není vlastníkem a že není ani oprávněn zbožím nakládat za účelem 
jeho prodeje. Takový potenciální právní úkon ohledně předmětného vozidla je 
totiž způsobilý zpochybnit vlastnictví  společnosti GE C. L. a. s. k 
předmětnému vozidlu bez ohledu na platnost smlouvy uzavřené mezi společností Z. 
s. r. o. a Ing. J., přičemž bez vyžádání příslušných listin nebylo možné za 
stávajícího stavu pouhou úvahou policejního orgánu vyloučit možnou existenci 
takového úkonu. Z dosud shromážděných důkazů obsažených ve spise totiž zatím 
nelze učinit závěr, zda se zmíněným ustanovením obchodního zákoníku řídí i 
smlouva, kterou uzavřely mezi sebou společnosti Ž & Ž s. r. o. a Z.  s. r. o., 
a zda vůbec lze podřadit tento vztah režimu obchodního zákoníku podle jeho 
ustanovení  § 261 a § 262. Proto měl policejní orgán těmito smlouvami doplnit 
podklady pro svůj další postup, a pokud by se skutečnosti tvrzené Ing. J. 
jevily jako relevantní, měl policejní orgán předmětný automobil uložit do 
úschovy a upozornit dotčené osoby, které si na něj činily nárok, aby jej 
uplatnily v občanskoprávním řízení. Jak bylo již výše uvedeno, je tomu tak 
proto, že orgán činný v trestním řízení není kompetentním orgánem k tomu, aby 
rozhodoval o otázce vlastnického práva k předmětnému automobilu, a je v jeho 
pravomoci pouze posoudit, zda je právo osoby, která na něj uplatnila právo 
podle § 80 odst. 1 věta druhá tr. ř.,  zcela nepochybné. Protože policejní 
orgán naznačeným způsobem nepostupoval, jeho konečné rozhodnutí bylo učiněno 
aniž ve věci byly opatřeny veškeré potřebné důkazy a tím  i zjištěn skutkový 
stav o němž by nebyly důvodné pochybnosti (viz § 2 odst. 5, 6 tr. ř.)           
                 

Vzhledem k tomu, že právo společnosti GE C. L. a. s. na věc mohlo být 
zpochybněno tvrzením Ing. J.,  měl státní zástupce usnesení  policejního orgánu 
zrušit        a nařídit mu, aby doplnil důkazy ve shora naznačených intencích a 
poté ve věci znovu jednal    a rozhodl. Státní zástupce však pochybení 
policejního orgánu nezjistil a stížnost podanou  Ing. J. zamítl, čímž 
postupoval v rozporu s ustanoveními § 147 odst. 1 a § 148 odst. 1 písm. c) tr. 
ř. 

Proto Nejvyšší soud podle § 268 odst. 2 tr. ř. vyslovil, že usnesením státního 
zástupce Obvodního státního zastupitelství pro Prahu 1 ze dne 21. 8. 2003, sp. 
zn. 2 Zt 1621/1999, byl porušen zákon v ustanoveních § 147 odst. 1 a  § 148 
odst. 1 písm. c) tr. ř.  a v řízení, které mu předcházelo, též v ustanoveních § 
2 odst. 5, 6 a § 80 odst. 1 tr. ř., v neprospěch  Ing. V. J. Nejvyšší soud se 
ve svém rozhodování musel omezit toliko na akademický výrok, neboť v řízení o 
stížnosti pro porušení zákona lze podle  § 269 odst. 2 tr. ř. zrušit pouze ta 
nezákonná rozhodnutí, jimiž byl porušen zákon v neprospěch obviněného. V daném 
případě však Ing. V. J., v jehož neprospěch  byl zákon porušen,  procesní 

postavení obviněného nemá a na postavení podezřelých osob napadené rozhodnutí 
žádný vliv nemělo. Proto nebylo možné postupovat podle § 269 odst. 2 tr. ř. a 
násl.     

P o u č e n í :    Proti tomuto rozhodnutí není opravný prostředek přípustný. 

V  Brně dne  23. března 2004

                                                                                
     Předseda senátu: 

                                                                                
     JUDr. František  H r a b e c  

	

	
