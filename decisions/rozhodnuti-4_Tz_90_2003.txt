Soud: Nejvyšší soud

Spisová značka: 4 Tz 90/2003

Datum rozhodnutí: 26.08.2003

Typ rozhodnutí: Rozsudek




4 Tz 90/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 26. 
srpna   2003 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal  ministr spravedlnosti České republiky  ve prospěch obviněného M. 
P., proti   trestnímu příkazu Okresního soudu ve Frýdku - Místku ze dne 20. 3. 
2002, sp. zn. 4 T 29/2002, a proti trestnímu příkazu Okresního soudu v Hodoníně 
ze dne 18. 3. 2002, sp. zn. 15 T 108/2002, a podle § 268 odst. 2, § 269 odst. 2 
a § 270 odst. 1, 3 tr. ř.  rozhodl  t a k t o :

I. Pravomocným trestním příkazem Okresního soudu v Hodoníně ze dne 18. 3. 2002, 
sp. zn. 15 T 108/2002,   b y l   p o r u š e n    z á k o n  v ustanovení § 36, 
§ 45a odst. 1 tr. zák.  v neprospěch obviněného M. P.

Napadený trestní příkaz se zrušuje v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.  

II. Pravomocným trestním příkazem Okresního soudu ve Frýdku - Místku ze dne 20. 
3. 2002, sp. zn. 4 T 29/2002,  b y l   p o r u š e n   z á k o n   v ustanovení 
§ 36, § 45a odst. 1 tr. zák. v neprospěch obviněného M. P. 

Napadený trestní příkaz   s e   z r u š u j e   v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

III. Okresnímu    soudu   ve   Frýdku - Místku    s e   p ř i k a z u j e,  
aby  obě věci v potřebném rozsahu znovu projednal a rozhodl. 

O d ů v o d n ě n í : 

Obviněný M. P. byl trestním příkazem Okresního soudu ve Frýdku - Místku ze dne 
20. 3. 2002, sp. zn. 4 T 29/2002, který byl obviněnému doručen dne 11. 4. 2002, 
uznán vinným  pokusem trestného činu krádeže podle § 8 odst. 1 k § 247 odst. 1 
písm. e) tr. zák., kterého se dopustil tím, že kolem 11:00 hodin dne 13. 2. 
2002 v obci P., okres F. – M., v objektu průmyslové prodejny M. l. v úmyslu 
odcizit a následně prodat uschoval pod bundu láhev alkoholu zn. Bourbon Four 
Roses v ceně 468,- Kč ke škodě majitele prodejny J. N., vzápětí však byl 
zadržen personálem prodejny a odcizenou láhev alkoholu vrátil, přičemž trestním 
příkazem Okresního soudu v Trutnově ze dne 25. 4. 2000, sp. zn. 1 T 218/2000, 
který nabyl právní moci dne 8. 8. 2000, byl odsouzen pro trestný čin krádeže 
podle § 247 odst. 1, 2 tr. zák. k trestu odnětí svobody v trvání osmi měsíců, 
jehož výkon byl podmíněně odložen na zkušební dobu v trvání dvou roků. Za to 
byl odsouzen k trestu obecně prospěšných prací v trvání 300 hodin.  Tento 
trestní příkaz Okresního soudu ve Frýdku - Místku nabyl právní moci dne 20. 4. 
2002. 

Již předchozím trestním příkazem Okresního soudu v Hodoníně ze dne 18. 3. 
2002,   sp. zn. 15 T 108/2002, který mu byl doručen dne 2. 4. 2002, byl 
obviněný M. P. uznán vinným trestným činem krádeže podle § 247 odst. 1 písm. e) 
tr. zák., kterého se dopustil tím, že dne 15. 2. 2002 ve B., okres H. v době 
kolem 8. 25 hod. na náměstí S. v prodejně J. odcizil z regálu 3 ks láhve 
alkoholu zn. Johnnie Walker o obsahu 0, 7 litru a jednu litrovou láhev likéru 
zn. Becher, které pronesl přes pokladny pod bundou bez placení a způsobil tak 
spotřebnímu družstvu J. H. škodu ve výši nejméně 1 618,60 Kč, a to přesto, že 
byl mimo jiné dne 7. 7. 2000 odsouzen trestním příkazem Okresního soudu v 
Šumperku sp. zn. 2 T 93/2000, který nabyl právní moci dne 2. 8. 2000, pro 
trestný čin krádeže podle § 247 odst. 1 písm. a) tr. zák. k podmíněnému trestu 
odnětí svobody v trvání 3 měsíců, jehož výkon mu byl odložen na zkušební dobu 
1, 5 roku. Za to byl odsouzen k trestu obecně prospěšných prací v trvání 250 
hodin. Tento trestní příkaz Okresního soudu v Hodoníně nabyl právní moci dne 
11. 4. 2002.  

Podle § 266 odst. 1 tr. ř. podal ministr spravedlnosti ve prospěch obviněného 
M. P. stížnost pro porušení zákona proti oběma výše citovaným trestním 
příkazům. V odůvodnění svého podání uvedl, že v trestní věci vedené u Okresního 
soudu ve Frýdku -Místku byl porušen zákon v ustanovení § 35 odst. 2 tr. zák. a 
v obou výše zmíněných trestních příkazech pak v ustanovení  § 36 tr. zák. v 
návaznosti na ustanovení § 45a odst. 1 tr. zák. To proto, že již rozsudkem 
Okresního soudu v Chrudimi ze dne 14. 1. 2002, sp. zn. 2 T 362/2001, byl 
obviněný uznán vinným trestným činem krádeže podle § 247 odst. 1 písm. a), e) 
tr. zák. a byl mu uložen trest obecně prospěšných prací ve výměře 400 hodin. 
Tento rozsudek nabyl právní moci dnem vyhlášení, to je 14. 1. 2002.  

Z obsahu spisu Okresního soudu ve Frýdku - Místku sp. zn. 4 T 29/2002 lze 
zjistit, že s výkonem trestu obecně prospěšných prací ve výměře 400 hodin, 
který byl obviněnému uložen rozsudkem Okresního soudu v Chrudimi, obviněný 
započal teprve dne 17. 6. 2002 a ke dni 23. 1. 2003 z tohoto trestu odpracoval 
80 hodin. Obviněný nezahájil ani výkon trestu obecně prospěšných prací uložený 
mu Okresním soudem v Hodoníně. 

Podle stěžovatele rozhodujícím dnem pro aplikaci ustanovení § 36 tr. zák. je 
den vyhlášení nového rozsudku, kterým se ukládá trest téhož druhu. K tomuto dni 
nesmí nově ukládaný trest spolu s dosud nevykonaným trestem téhož druhu 
uloženým dřívějším rozsudkem přesahovat nejvyšší výměru dovolenou zákonem pro 
daný druh trestu. Trestní příkaz Okresního soudu ve Frýdku - Místku byl 
obviněnému doručen dne 11. 4. 2002 a k tomuto dni neměl obviněný vykonanou ani 
jednu hodinu z uloženého trestu obecně prospěšných prací, který mu byl uložen 
rozsudkem Okresního soudu v Chrudimi. Celkový počet uložených a dosud 
nevykonaných hodin trestu obecně prospěšných prací je tak vyšší, než je horní 
hranice výměry stanovené trestním zákonem.

Okresní soud ve Frýdku -Místku nepostupoval ani podle § 35 odst. 2 tr. zák., 
ačkoliv s ohledem na datum doručení trestního příkazu Okresního soudu v 
Hodoníně byly pro jeho aplikaci splněny podmínky.    

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadenými trestními 
příkazy Okresního soudu ve Frýdku - Místku a Okresního soudu v Hodoníně byl v 
neprospěch obviněného M. P. porušen zákon v ustanovení § 36 tr. zák. a trestním 
příkazem Okresního soudu ve Frýdku - Místku i v ustanovení § 35 odst. 2 tr. 
zák.  Dále navrhl, aby Nejvyšší soud podle § 269 odst. 2 tr. ř. oba trestní 
příkazy zrušil včetně všech dalších rozhodnutí na oba trestní příkazy obsahově 
navazující, pokud vzhledem ke změně, k níž došlo zrušením, pozbyla podkladu, a 
dále postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák. věty první,  jestliže soud  odsuzuje pachatele  za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Podle § 89 odst. 3 tr. zák.  se pokračováním v trestném činu rozumí takové 
jednání, jehož jednotlivé dílčí útoky vedené jednotným záměrem naplňují stejnou 
skutkovou podstatu trestného činu, jsou spojeny stejným nebo podobným způsobem 
provedení a blízkou souvislostí časovou a v předmětu útoku.

Podle § 12 odst. 11 tr. ř. pokračuje-li obviněný v jednání, pro které je 
stíhán, i po sdělení obvinění, posuzuje se takové jednání od tohoto úkonu jako 
nový skutek.  

Podle § 12 odst. 12 tr. ř. se skutkem podle tohoto zákona rozumí též dílčí útok 
pokračujícího trestného činu, není-li výslovně stanoveno jinak.

Podle § 37a tr. zák. odsuzuje-li soud pachatele za dílčí útok u pokračování v 
trestném činu (§ 89 odst. 3), za jehož ostatní útoky již byl soudem prvního 
stupně vyhlášen odsuzující rozsudek, který již nabyl právní moci, zruší v 
rozsudku dřívějším výrok o vině o pokračujícím trestném činu a trestných činech 
spáchaných s ním v jednočinném souběhu, celý výrok o trestu, jakož i další 
výroky, které mají v uvedeném výroku o vině svůj podklad, a znovu při vázanosti 
skutkovými zjištěními v zrušeném rozsudku rozhodne o vině pokračujícím trestným 
činem, včetně nového dílčího útoku, popřípadě trestných činech spáchaných s ním 
v jednočinném souběhu, o společném trestu za pokračující trestný čin, který 
nesmí být mírnější než trest uložený rozsudkem dřívějším, a případně i o 
navazujících výrocích, které mají ve výroku o vině svůj podklad. Je-li ukládán 
trest za více trestných činů, ustanovení § 35 až § 37 tu platí obdobně.

Z obsahu trestních spisů a rozhodnutí napadených stížností pro porušení zákona 
je zřejmé, že obviněný M. P. páchal trestnou činnost spočívající v krádeži 
alkoholu v obchodech dne 13. 2. 2002 a dne 15. 2. 2002. Vzhledem k tomu, že obě 
posuzovaná jednání  byla vedena jednotným záměrem pachatele naplňujícím 
stejnou  skutkovou podstatu trestného činu, a taktéž jsou spojena stejným 
způsobem  provedení, jakož i blízkou souvislostí časovou i v předmětu útoku, 
lze prohlásit, že jednotlivá posuzovaná jednání pachatele byla dílčími útoky 
pokračujícího trestného činu ve smyslu ustanovení § 89 odst. 3 tr. zák., a jako 
taková pak měla být posuzována. V obou trestních věcech totiž bylo vedeno tzv. 
zkrácené přípravné řízení. Z hlediska ustanovení § 12 odst. 11 tr. ř.  je 
rozhodujícím okamžik sdělení obvinění obviněnému, k čemuž v obou případech 
došlo až doručením návrhu na potrestání podezřelému M. P. Oba okresní soudy 
rozhodovaly ve věci formou trestního příkazu a návrhy na potrestání jmenovanému 
doručily až spolu s trestními příkazy. Proto účinky „sdělení obvinění“ v těchto 
trestních věcech nastaly ve dnech 2. 4. 2002 a 11. 4. 2002, tedy až po datu 15. 
2. 2002, kdy obviněný páchal zkoumanou trestnou činnost naposledy.         

Trestní příkaz Okresního soudu v Hodoníně ze dne 18. 3. 2002 sp. zn. 15 T 
108/2002 nabyl právní moci dnem 11. 4. 2002, tedy dne, kdy obviněnému byl 
doručen trestní příkaz Okresního soudu ve Frýdku - Místku ze dne 20. 3. 2002, 
sp. zn. 4 T 29/2002. Vzhledem k tomu, že podle § 314e odst. 5 tr. ř. má trestní 
příkaz povahu odsuzujícího rozsudku a účinky spojené s vyhlášením rozsudku 
nastávají doručením trestního příkazu obviněnému, mělo být  v trestním příkazu 
Okresního soudu ve Frýdku-Místku zohledněno to, že obviněný M. P. byl již v 
době doručení tohoto trestního příkazu pravomocně odsouzen za dílčí útok téhož 
trestného činu trestním příkazem Okresního soudu v Hodoníně. Z objektivních 
důvodů se však Okresní soud ve Frýdku - Místku o trestním příkazu Okresního 
soudu v Hodoníně nemohl dovědět. Přesto je evidentní, že Okresní soud ve Frýdku 
- Místku byl ze zákona povinen učinit závěr, že jednání obviněného ze dne 13. 
2. 2002 je jedním z útoků pokračujícího trestného činu, přičemž za jiný jeho 
útok, jehož se obviněný dopustil dne 15. 2. 2002, byl již odsouzen trestním 
příkazem Okresního soudu v Hodoníně. Na základě toho pak Okresní soud ve Frýdku 
– Místku po nabytí právní moci trestního příkazu Okresního soudu v Hodoníně 
musel postupovat v souladu s ustanovením § 37a tr. zák.  a obviněnému uložit za 
pokračující trestný čin společný trest  a nikoliv opětovně trest samostatný. I 
když tak neučinil z objektivních důvodů, přesto se jedná o porušení zákona v 
neprospěch obviněného.

V této souvislosti je třeba podotknout, že úvaha o tom, že obviněnému měl být 
Okresním soudem ve Frýdku – Místku uložen souhrnný trest podle § 35 odst. 2 tr. 
zák., která je obsažena ve stížnosti pro porušení zákona, není z výše uvedených 
důvodů správná, neboť v konkrétním případě se nejednalo o vícečinný souběh 
trestných činů, nýbrž o pokračování jediného trestného činu.         

Oba soudy, tj. Okresní soud v Hodoníně, tak i Okresní soud ve Frýdku – Místku, 
dále nezohlednily tu okolnost, že obviněný M. P. byl již dříve odsouzen 
pravomocným rozsudkem Okresního soudu v Chrudimi ze dne 14. 1. 2002, sp. zn. 2 
T 362/2001, k trestu obecně prospěšných prací v trvání 400 hodin. Tento trest 
začal vykonávat až dnem 17. 6. 2002. Z uvedeného je tedy zjevné, že v době, kdy 
byl obviněnému P. doručen trestní příkaz Okresního soudu v Hodoníně, tak 
trestní příkaz Okresního soudu ve Frýdku – Místku, obviněný z citovaného 
rozsudku Okresního soudu v Chrudimi nic nevykonal. Pro objektivnost je však 
nutné dodat, že zmiňované rozhodnutí Okresního soudu v Chrudimi  nebylo v opisu 
rejstříku trestů obviněného, vyžádaného v obou trestních věcech v únoru 2002, 
dosud zapsáno a oba soudy tak o citovaném odsouzení M. P. nevěděly.   

Okresní soudy v Hodoníně a ve Frýdku - Místku tak bez vlastního nesprávného 
postupu řízení porušily ustanovení § 36 tr. zák., když obviněnému M. P., v té 
době již odsouzenému k trestu obecně prospěšných prací Okresním soudem v 
Chrudimi v maximální možné výměře 400 hodin (viz § 45a odst. 1 tr. zák.), z 
něhož dosud nic nevykonal, uložily další tresty obecně prospěšných prací ve 
výměře 250 a 300 hodin. Okresní soudy tak neměly splněny hmotně právní podmínky 
pro uložení tohoto trestu a měly tudíž obviněnému uložit trest jiného druhu.

Uvedená porušení zákona, k nimž došlo v neprospěch obviněného M. P., proto 
Nejvyšší soud podle § 268 odst. 2 tr. ř. vyslovil. Podle § 269 odst. 2 tr. ř. 
oba napadené trestní příkazy zrušil v celém rozsahu, včetně všech dalších 
obsahově navazujících rozhodnutí, která touto změnou pozbyla podkladu, a poté 
podle § 270 odst. 1, 3 tr. ř. přikázal Okresnímu soudu ve Frýdku - Místku, aby 
obě předmětné věci v potřebném rozsahu znovu projednal a rozhodl. Takovéto 
rozhodnutí bylo učiněno z důvodu ekonomie řízení, jakož i pro jeho urychlení, 
neboť jak bylo již shora zdůrazněno, v tomto případě se jedná o pokračující 
trestný čin a bude proto celkově efektivnější, aby ho projednával jediný soud. 
Okresní soud ve Frýdku – Místku byl zvolen proto, že obviněný se v jeho obvodu 
zdržuje. Podle § 270 odst. 4 tr. ř. je okresní soud povinen provést procesní 
úkony, které byly Nejvyšším soudem nařízeny, a je vázán jím vyslovenými 
právními názory. Okresní soud přitom musí mít též na paměti, že podle § 273 tr. 
ř. v novém řízení nemůže dojít ke změně v neprospěch obviněného M. P., což se 
týká i druhu a výměry trestu. Nařízenému postupu pak nemůže být na překážku 
okolnost, že obviněný již mezitím výše zmíněné tresty obecně prospěšných prací 
vykonal a hledí se tak na něho, jako by nebyl odsouzen (viz § 45a odst. 5 tr. 
zák.).

P o u č e n í : Proti tomuto rozsudku není opravný prostředek přípustný. 

V  Brně dne  26. srpna 2003                                               

Předseda senátu:

JUDr. František Hrabec   

	

	
