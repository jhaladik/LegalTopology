Soud: Nejvyšší soud

Spisová značka: 4 Tz 247/2001

Datum rozhodnutí: 04.12.2001

Typ rozhodnutí: Rozsudek




4 Tz 247/2001

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             4. prosince 2001 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch i v neprospěch obviněného R.  A proti rozsudku Okresního soudu v 
Prachaticích ze dne 21. 9. 2000, sp. zn. 4 T 122/99, a podle § 268 odst. 2, § 
269 odst. 2 a § 270 odst. 1 tr. ř., rozhodl   t a k t o :

Pravomocným rozsudkem Okresního soudu v Prachaticích ze dne 21. 9. 2000, sp. 
zn.   4 T 122/99, a v řízení, které mu předcházelo,  b y l    p o r u š  e n    
z á k o n   v ustanovení   § 2 odst. 5, 6  tr. ř., ve prospěch i v neprospěch, 
v ustanovení § 120 odst. 3 tr. ř. a  § 37 tr. zák. ve prospěch   a v ustanovení 
§ 36  a  §  49 odst. 1 tr. zák. v neprospěch obviněného R. A.

Napadený rozsudek   s e   z r u š u j e   ve výroku o trestu zákazu činnosti 
spočívající v zákazu řízení motorových vozidel všeho druhu na dobu šesti let, 
který byl uložen obviněnému R. A.

Zrušují se také další rozhodnutí na zrušenou část rozsudku obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Prachaticích   s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Prachaticích ze dne 21. 9. 2000, sp. zn. 4 T 122/99 
byl kromě obviněného J. A. odsouzen i obviněný R. A., a to:

I. pro trestné činy výtržnictví podle  § 202  odst. 1  tr. zák.  a  ublížení na 
zdraví podle  § 221      odst.  1 tr. zák., jichž se dopustil tím, že

   dne 12. 2. 1999 kolem 00,15 hod. ve V., okr. P., v Č. u., v restauraci   U 
P. se účastnil fyzického napadání ze strany spoluobviněného bratra J.  A., 
zejména tím, že napadl poškozeného J. K. tak, že jej rukou sevřenou v pěst    
udeřil do  oblasti hlavy, přičemž v důsledku jednání obviněného utrpěl 
zlomeninu krčku    kloubního  výběžku dolní čelisti vlevo s dobou léčby pět 
týdnů, přičemž poškozený nebyl    v pracovní  neschopnosti.

II. pro trestné činy poškozování cizí věci podle § 257 odst. 1 tr. zák., maření 
výkonu       úředního  rozhodnutí podle § 171 odst. 1 písm. c) tr. zák. a 
výtržnictví podle § 202 odst.       1  tr. zák.,  kterých se dopustil tím, že

1)	dne 29. 1. 1997 kolem 17.00 hod. v  k. ú. obce B., okres P., fyzicky 
napadal P. M. tím způsobem, že jej opakovaně udeřil pěstí do oblasti hlavy a po 
následném pádu poškozeného několikrát kopl do těla, v důsledku čehož utrpěl 
poškozený zhmoždění levého loketního kloubu s drobným odlomením kosti na 
radiální straně levé pažní kosti, dále zhmoždění a podkožní krevní výrony 
obličeje, zvláště vpravo, zlomeninu nosních kůstek bez známek posunu a lehký 
otřes mozku, kdy se nejedná z lékařského hlediska o zranění těžké, poškozený na 
revers opustil nemocnici, dále již lékařské ošetření nevyhledal,

2)	dne 21. 9. 1998 kolem 22.45 hod. před domem č. 252 na sídl. M., ve 
V., okres P., za použití kovové trubky opakovaně udeřil do skleněných výplní a 
různých částí karosérie osobního automobilu tov. zn. Škoda 130 SPZ PTB 32-61 
majitelky A. Š., kdy vozidlo přestože byla ze strany A. Š. zaplacena kupní 
cena, nebylo ještě v té době přepsáno na nového majitele, čímž způsobil škodu 
ve výši 11 307,- Kč,

3)	dne 1. 10. 1998 kolem  00.20 hod. řídil po předchozím požívání 
alkoholických nápojů ve směru P. – V., po silnici II. třídy,  osobní automobil 
tov. zn. Ford Fiesta, který nebyl v České republice přihlášen, přičemž ve 44,8 
km v uzavřené části města Prachatice, na přípojové komunikaci v pravém jízdním 
pruhu z boku narazil do služebního vozidla Policie ČR zn. JEEP Cherokee,  
řízeného nstržm. M. K., přičemž se odmítl podrobit dechové a krevní zkoušce na 
alkohol před jízdou, když jednání se dopustil přestože rozsudkem Okresního 
soudu v Českém Krumlově ze dne               4. 11. 1992, sp. zn. 1 T 268/92, 
byl odsouzen mimo jiné též k trestu zákazu činnosti spočívajícím v zákazu 
řízení motorových vozidel v trvání 4 roků,

4)	dne 5. 10. 1998 kolem 22.30 hod. v restauraci U P. ve V., okres P. 
fyzicky napadl pprap. K. T. tím způsobem, že jej udeřil rukou do oblasti 
obličeje, dále mu vyhrožoval ublížením na zdraví,

 III. pro trestný čin násilí proti skupině obyvatelů a proti jednotlivci podle 
§ 197a tr. zák.,         kterého se dopustil tím, že

        dne 20. 11. 1998 kolem 21.00 hod. v P. ve Z. ulici na chodbě         
panelového domu před dveřmi bytu ve III. poschodí slovně nutil A. Š., aby vzala 
zpět podané trestní oznámení adresované  policejním  orgánům ve věci poškození 
motorového vozidla učiněné na obvodním  oddělení Policie  ČR ve Volarech s tím, 
že pokud tak neučiní, odveze jejího syna M. Š., kterého ukryje na neznámém 
místě, dále ji vyhrožoval (zřejmě smrtí, neboť popis skutku je  nedopatřením 
nedokončen).

		Za tyto trestné činy byl obviněnému R. A. uložen úhrnný 
nepodmíněný trest odnětí svobody v trvání šestnácti měsíců se zařazením do 
věznice s ostrahou. Dále bylo podle § 37 tr. zák. rozhodnuto o upuštění od 
uložení souhrnného trestu k rozsudku Okresního soudu v Příbrami ze dne 8. 1. 
1998, sp. zn. 3 T 228/96 (správně jde o sp. zn. 3 T 229/96) a navazujícího 
rozsudku Okresního soudu v Prachaticích ze dne 29. 4. 1997, sp. zn. 4 T 4/97. 
Podle § 49 odst. 1 a § 50 odst. 1 tr. zák. byl obviněnému uložen trest zákazu 
činnosti spočívající v zákazu řízení motorových vozidel všeho druhu na dobu 
šesti let. Obviněný R. A. i státní zástupce se vzdali práva odvolání ihned po 
vyhlášení rozsudku a obviněný tak učinil i za osoby uvedené v § 247 odst. 2 tr. 
ř., takže citovaný rozsudek nabyl právní moci dnem 21. 9. 2000.

		Proti tomuto rozsudku podal podle § 266 odst. 2 tr. ř. ministr 
spravedlnosti stížnost pro porušení zákona ve prospěch i v neprospěch 
obviněného R. A. V této vytýká, že zákon byl porušen v ustanoveních § 31 odst. 
1, § 35 odst. 2, § 36, § 37 a § 49 odst. 1 tr. zák. Zároveň zdůraznil, že 
předmětný rozsudek trpí řadou formálních i věcných pochybení, a to ve výroku o 
vině, kde zřejmě nedopatřením došlo k vypuštění jednoho trestného činu, ale i 
ve výroku o trestu, kde zejména nebylo důvodu upouštět od uložení souhrnného 
trestu. Jedná se ale o pochybení ve prospěch obviněného, která již nelze 
napravit s ohledem na uplynutí lhůty podle § 272 odst. 1 tr. ř. K porušení 
zákona ale došlo i v neprospěch obviněného, a to výrokem o uložení trestu 
zákazu řízení motorových vozidel. Stěžovatel nejprve dává v úvahu, zda výměra 
uloženého trestu zákazu činnosti odpovídala hlediskům uvedeným v § 31 odst. 
1    a § 36 tr. zák. a vzápětí poukazuje na skutečnost, že jeho opětovným 
uložením v trvání šesti let celková výměra uložených a dosud nevykonaných 
trestů zákazu řízení motorových vozidel přesáhla horní hranici deseti let 
stanovenou v § 49 odst. 1 r. zák. V této souvislosti pak činí výčet do té doby 
uložených trestů zákazu činnosti, ale i nepodmíněných trestů odnětí svobody 
obviněnému jednotlivými rozsudky soudů, a přehled dob během nichž trest zákazu 
činnosti vykonával. Z nich pak vyslovuje závěr, že uložením trestu zákazu 
řízení motorových vozidel na dobu šesti let napadeným rozsudkem byla překročena 
zákonná hranice tohoto trestu přibližně o jedenáct měsíců.

		V závěru stížnosti pro porušení zákona proto ministr 
spravedlnosti navrhl, aby Nejvyšší soud podle § 268 odst. 2 tr. ř. vytýkaná 
porušení zákona vyslovil, podle § 269 odst. 2 tr. ř.  napadený rozsudek zrušil 
ve výroku o trestu zákazu činnosti ohledně obviněného R. A., a poté postupoval 
podle § 271 odst. 1 tr. ř.

		Nejvyšší soud přezkoumal podle § 267 odst. 1, 2 tr. ř. z 
podnětu podané stížnosti pro porušení zákona správnost těch výroků napadeného 
rozsudku, které se týkají obviněného R. A., jakož i řízení, jež této části 
rozhodnutí předcházelo a dospěl k závěru, že zákon byl porušen.

		V prvé řadě Nejvyšší soud přezkoumal správnost postupu řízení 
předcházejícího napadenému rozhodnutí a nezjistil žádné takové pochybení, které 
by mohlo mít vliv na zákonnost rozhodnutí okresního soudu. Také právo na 
obhajobu bylo u obviněného plně zachováno. Pokud se týká provedených důkazů, 
jejich hodnocení a skutkových zjištění, která se váží k učiněnému výroku o 
vině, tak ani v této části nebylo shledáno takových vad, které by bylo nutné, 
ale i možné napravit cestou mimořádného opravného prostředku, jakým je stížnost 
pro porušení zákona. V tomto směru napadenému rozsudku Okresního 
soudu                v Prachaticích konečně nic zásadního nevytýkal ani ministr 
spravedlnosti.

		Za pochybení, jehož se jmenovaný soud zjevně dopustil, a na což 
poukázala                  i stížnost pro porušení zákona je neuvedení 
trestného činu jeho zákonným pojmenováním v případě skutku popsaného v 
odsuzujícím rozsudku pod bodem II. 1). Přitom jeho skutková   i právní věta 
shodně odpovídají právní kvalifikaci trestného činu ublížení na zdraví 
podle        § 221 odst. 1 tr. zák., ačkoliv v odůvodnění rozsudku u tohoto 
skutku se hovoří o naplnění skutkové podstaty trestného činu výtržnictví podle 
§ 202 odst. 1 tr. zák. Každopádně tím došlo k nerespektování ustanovení § 120 
odst. 3 a § 125 tr. ř., a v konečném důsledku k nepojmenování jednoho z 
prokazatelně spáchaných trestných činů v odsuzujícím rozsudku. Jedná se ale o 
porušení zákona ve prospěch obviněného R. A., jak to již zdůraznila stížnost 
pro porušení zákona, a proto v daném ohledu nelze zmíněné pochybení napravit 
zrušením napadeného rozsudku ve výroku o vině v jeho bodě II. 1),  a to ani v 
řízení o stížnosti pro porušení zákona. Mimořádný opravný prostředek byl totiž 
podán po uplynutí téměř jednoho roku od nabytí právní moci napadeného rozsudku, 
a byla tak překročena šestiměsíční lhůta vyplývající z ustanovení § 272 odst. 1 
tr. ř., která limituje zmíněný postup.

		Obdobně pak lze poukázat i na pochybení okresního soudu, jehož 
se dopustil tím, že v případě obviněného R. A. aplikoval ust. § 37 tr. zák. o 
upuštění od uložení souhrnného trestu. Nejprve je ale třeba v této souvislosti 
zdůraznit, že použitá koncepce výrokové části napadeného rozsudku svou malou 
názorností nenapomáhá ke snadnému zjištění, který z trestných činů okresní 
soud, byť mylně, pokládal za sbíhající se ve vztahu k trestným činům za něž byl 
obviněný odsouzen rozsudkem Okresního soudu v Příbrami ze dne 8. 1. 1998, sp. 
zn. 3 T 229/96, event. rozsudkem Okresního soudu v Prachaticích ze dne 29. 4. 
1997, sp. zn. 4 T 4/97. V tomto směru tedy působí napadený rozsudek 
nedostatečně přehledně a názorně, na což upozorňoval ve svém usnesení odvolací 
soud (Krajský soud v Českých Budějovicích), když rušil okresnímu soudu jeho v 
pořadí první odsuzující rozsudek. Zásadní chybou ale bylo, jak již výše bylo 
naznačeno, že okresní soud v projednávaném případě nesprávně vyhodnotil 
podmínky, za nichž je třeba trestnou činnost pachatele považovat za sbíhající 
se, a tudíž přichází v úvahu uložení souhrnného trestu, pokud pachatel byl 
odsouzen pouze za její část. Okresní soud  podle odůvodnění za takový trestný 
čin považoval skutek označený pod bodem II. 1) rozsudečného výroku, jehož se 
obviněný Roman Adámek dopustil dne 29. 1. 1997, přičemž se měl sbíhat s 
trestnými činy, za něž byl obviněný odsouzen rozsudkem Okresního soudu v 
Příbrami ze dne 8. 1. 1998, sp. zn. 3 T 229/96 a na něj navazujícím rozsudkem 
Okresního soudu v Prachaticích ze dne 29. 4. 1997, sp. zn. 4 T 4/97. Okresní 
soud ačkoli měl posledně citované trestní spisy k dispozici a v hlavním líčení 
je provedl jako důkaz, přesto přehlédl skutečnost, že v trestní věci sp. zn. 4 
T 4/97 předcházelo vyhlášení odsuzujícího rozsudku ze dne 29. 4. 1997 vydání 
trestního příkazu, který byl obviněnému doručen dne 16. 1. 1997, tedy ještě 
předtím, než obviněný spáchal skutek uvedený v bodě II. 1) rozsudku. S ohledem 
na to, že trestní příkaz má stejnou povahu jako odsuzující rozsudek, tak byť na 
základě včas podaného odporu došlo k jeho zrušení, uložení souhrnného trestu by 
připadalo v úvahu pouze u trestného činu, který byl spáchán dříve, než byl 
trestní příkaz doručen obviněnému. Jak vyplývá z výše uvedeného, v konkrétním 
případě se tak ale nestalo, a pro uložení souhrnného trestu tudíž nebyly 
splněny podmínky vyplývající z ustanovení § 35 odst. 2 tr. zák. Ze stejného 
důvodu pak ale nebylo možné upustit od uložení souhrnného trestu ve smyslu § 37 
tr. zák., jak to učinil okresní soud v napadeném rozsudku. Okresní soud tak v 
daném směru neprovedl správné hodnocení důkazů a nezjistil řádně skutkový stav 
ohledně splnění podmínek pro případné uložení souhrnného trestu (§ 2 odst. 5, 6 
tr. ř.). I toto pochybení je ale pochybením ve prospěch obviněného, které ze 
stejných důvodů uvedených již shora nebylo možné prostřednictvím řízení o 
stížnosti pro porušení zákona napravit.

		Napadeným rozsudkem Okresního soudu v Prachaticích ale došlo i 
k porušení zákona v neprospěch obviněného R. A., a to konkrétně výrokem o 
uložení trestu zákazu činnosti spočívající v zákazu řízení motorových vozidel 
na dobu šesti let.

		Podle § 36 tr. zák. jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu  uloženého dřívějším rozsudkem přesahovat nejvyšší výměru 
dovolenou tímto zákonem pro tento druh trestu.

		Podle § 49 odst. 1 tr. zák. soud může uložit trest zákazu 
činnosti na jeden rok až deset let, dopustil-li se pachatel trestného činu v 
souvislosti s touto činností.

		Podle § 49 odst. 3 tr. zák. se do výkonu trestu zákazu činnosti 
nezapočítává doba výkonu trestu odnětí svobody.

		Okresní soud ačkoli měl k dispozici přílohový trestní spis 
Okresního soudu v Českém Krumlově, jehož rozsudkem ze dne 4. 11. 1992, sp. zn. 
1 T 268/92, byl obviněnému R. A. uložen v rámci souhrnného trestu i trest 
zákazu řízení motorových vozidel na čtyři roky, za současného zrušení výroku o 
trestu rozsudku Okresního soudu v Českém Krumlově ze dne 21. 8. 1990, sp. zn. 2 
T 44/90, dále přílohový trestní spis Okresního soudu v Příbrami, jehož 
rozsudkem ze dne 8. 1. 1998, sp. zn. 3 T 229/96 byl obviněnému R. A. v rámci 
souhrnného trestu uložen i trest zákazu řízení motorových vozidel na šest let, 
za současného zrušení výroku o trestu rozsudku Okresního soudu v Prachaticích 
ze dne 29. 4. 1997, sp. zn. 4 T 4/97, a tyto přílohové spisy v hlavním líčení 
provedl jako důkaz, přesto z nich nevyvodil závěry korespondující výše uvedeným 
ustanovením zákona upravujícím podmínky pro ukládání trestu zákazu činnosti. 
Okresní soud zejména nezohlednil dobu, v níž obviněný mohl reálně vykonávat a 
také vykonával tresty zákazu řízení motorových vozidel v trvání čtyř a šesti 
let postupně uložené dřívějšími rozsudky výše jmenovaných soudů. Podrobným 
prostudováním těchto spisů bylo možné zjistit, že obviněný R. A. byl na svobodě 
a tudíž uložené tresty zákazu činnosti v celkové výměře deseti let vykonával v 
době od 6. 8. 1991 do 17. 2. 1993, od 23. 9. 1995 do 2. 11. 1997, od 1. 6. 1998 
do 12. 2. 1999 a od 23. 12. 1999 do 21. 9. 2000, kdy mu byl napadeným rozsudkem 
uložen další šestiletý trest zákazu činnosti. V uvedeném období mu byl (byť 
nesprávně) započten do trestu zákazu řízení motorových vozidel v trvání šesti 
let uloženého v rámci souhrnného trestu rozsudkem Okresního soudu v Příbrami ze 
dne 8. 1. 1998, sp. zn. 3 T 229/96, již vykonaný tento druh trestu od 19. 8. 
1997 do 2. 11. 1997 usnesením téhož soudu ze dne 13. 3. 1998, téže sp. zn. Ve 
skutečnosti obviněný ve vyznačené době ještě vykonával první z trestů zákazu 
řízení motorových vozidel v trvání čtyř roků z rozsudku Okresního soudu v 
Českém Krumlově ze dne  4. 11. 1992,  sp. zn. 1 T 268/92 (ukládán rovněž v 
rámci souhrnného trestu) a nemohl tudíž v této době vykonávat jiný trest 
stejného druhu v délce šesti roků. Tímto pochybením se ale v rámci tohoto 
řízení  o stížnosti pro porušení zákona nebylo možné zabývat, neboť se týká 
rozhodnutí soudu v jiné trestní věci, které nebylo napadeno mimořádným opravným 
prostředkem, a navíc se jedná  o porušení zákona ve prospěch obviněného, jež 
není možné pro uplynutí lhůt (§ 272 odst. 1 tr. ř.) napravit. Je proto třeba 
vycházet z pravomocnosti zmíněného usnesení soudu  o započítání vykonaného 
trestu zákazu činnosti obviněnému.

		Z uvedeného vyplývá, že obviněný R. A. ke dni 21. 9. 2000, kdy 
mu byl napadeným rozsudkem Okresního soudu v Prachaticích, sp. zn. 4 T 122/99, 
uložen mj. i trest zákazu řízení motorových vozidel na šest let, měl k tomuto 
dni z předchozích trestů zákazu činnosti vykonáno teprve něco více jak pět roků 
a 3 měsíce, což jinými slovy znamená, že mu zbývalo ještě vykonat více jak 
čtyři roky a 8 měsíců. S ohledem na omezení vyplývající z již citovaných 
ustanovení § 36 a § 49 odst. 1 tr. zák. nebylo možné obviněnému uložit další 
trest zákazu řízení motorových vozidel ve výměře, která by spolu s dosud 
nevykonanou částí trestů zákazu činnosti již dříve uložených přesáhla celkovou 
dobu deseti let, k čemuž v případě napadeného rozsudku došlo, a to o dobu téměř 
devíti měsíců. Okresní soud tak svým rozsudkem porušil v neprospěch obviněného 
ustanovení § 36 a § 49 odst. 1 tr. zák., když si předtím zákonu odpovídajícím 
způsobem nevyhodnotil provedené důkazy a nevyvodil z nich potřebné skutkové 
závěry ohledně přípustné výměry při ukládání trestu zákazu činnosti, čímž 
nedodržel postup stanovený v § 2 odst. 5, 6 tr. ř. O opodstatněnosti uložení 
tohoto trestu spočívajícího v zákazu řízení motorových vozidel v daném případě 
nepochybuje ani Nejvyšší soud, neboť obviněný je osobou, která se opakovaně 
dopouštěla hrubého porušení pravidel silničního provozu, když zároveň 
nerespektovala zákaz, který jí byl v souvislosti s řízením motorových vozidel 
vysloven. Obviněnému R. A. je tudíž potřebné tento druh trestu opětovně uložit, 
ale pouze ve výměře, která nesmí přesáhnout její zákonem stanovenou maximální 
hranici.

		Na základě shora uvedených zjištění a závěrů Nejvyšší soud 
podle § 268 odst. 2 tr. ř. vyslovil porušení zákona, jichž se svým postupem a 
rozhodnutím Okresní soud v Prachaticích dopustil, přičemž se jednalo o porušení 
zákona v části ve prospěch obviněného R. A. a v části v jeho neprospěch. 
Protože s ohledem na limitující obsah ustanovení § 272 odst. 1 tr. ř., kdy 
předmětný rozsudek byl stížností pro porušení zákona napaden po uplynutí 
šestiměsíční lhůty od nabytí právní moci, mohlo dojít postupem podle § 269 
odst. 2 tr. ř. ke zrušení pouze té jeho části, v níž byl zákon porušen v 
neprospěch obviněného. Proto došlo ke zrušení výroku o trestu zákazu činnosti 
spočívající v zákazu řízení motorových vozidel na dobu šesti let, a to včetně 
všech dalších obsahově navazujících rozhodnutí, která touto změnou pozbyla 
podkladu. Nejvyšší soud poté věc přikázal Okresnímu soudu v Prachaticích, aby 
ji v intencích tohoto rozsudku (viz § 270 odst. 4 tr. ř.) v potřebném rozsahu 
znovu projednal  a rozhodl, a to především z instruktivních důvodů.

Poučení: Proti tomuto rozsudku není opravný prostředek přípustný.

V Brně dne  4. prosince 2001

Předseda senátu:

JUDr. František Hrabec  
