Soud: Nejvyšší soud

Spisová značka: 3 Tz 121/2001

Datum rozhodnutí: 21.08.2001

Typ rozhodnutí: Rozsudek




3 Tz 121/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  21. 
srpna 2001  v senátě složeném z předsedy JUDr. Eduarda Teschlera a soudců  
JUDr. Františka Hrabce a Mgr. Josefa Hendrycha stížnost pro porušení zákona 
podanou ministrem spravedlnosti České republiky ve prospěch obviněného J. Č., 
proti usnesení bývalého Vojenského obvodového soudu v Brně ze dne  16. 5. 
1991,  sp. zn.  1 Rtv  274/90, a podle § 268  odst. 2,  § 269  odst. 2 a § 270  
odst. 1  tr. ř.  rozhodl  t a k t o :

Pravomocným usnesením Vojenského obvodového soudu v Brně ze dne  16. 5. 1991,  
sp. zn.  1 Rtv 274/90  a v řízení, jež mu předcházelo, 

b y l   p o r u š e n   z á k o n 

v ustanoveních  § 2  odst. 5, 6,  § 134  odst. 2  tr. ř.  v tehdy platném znění 
a v § 1  odst. 1, 2, § 14  odst. 1  zák. č.  119/1990 Sb.  o soudní 
rehabilitaci, ve znění zák. č.  47/1991  Sb.  v neprospěch obviněného J. Č. 

	Toto usnesení  se   z r u š u  j e .

	Zrušuje se též rozsudek Vojenského obvodového soudu v Brně ze dne  15. 
6. 1991,  č. j.  1 Rtv  274/90-23, a všechna další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

	Městskému soudu v Brně  se  p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

	Obviněný J. Č.  byl rozsudkem bývalého Nižšího vojenského soudu v 
Brně,  PSP - 47  ze dne  15. 12. 1953,  sp. zn.  T-97/53, uznán vinným trestným 
činem vyhýbání se služební povinnosti podle   § 270  odst. 1  písm. b)  tr. 
zák. z roku 1950, když podle výroku rozsudku  „dne 30. 10. 1953 u svého útvaru 
v B. po nástupu vojenské základní služby tuto odmítl konati a odvolával se při 
tom na svoje náboženské přesvědčení“.  Za tento trestný čin byl odsouzen k 
nepodmíněnému trestu odnětí svobody v trvání dvou let a ke ztrátě čestných práv 
občanských uvedených v  § 44  odst. 2  citovaného tr. zák. na tři roky. 
Rozsudek nebyl napaden odvoláním a stal se pravomocným dnem vyhlášení. 

Dne  12. 12. 1990  požádal obviněný o rehabilitaci podle  zák. č.  119/1990 
Sb., o které bylo rozhodnuto usnesením bývalého Vojenského obvodového soudu v 
Brně ze dne  16. 5. 1991,  sp. zn.  1 Rtv 274/90, ve veřejném zasedání tak, že 
se shora citovaný rozsudek bývalého Nižšího vojenského soudu v Brně se podle  § 
14  odst. 1  písm. f)  zák. č.  119/1990  Sb. o soudní rehabilitaci, zrušuje ve 
výroku o trestu a současně byla podle  § 14  odst. 3  cit. zák. zrušena všechna 
další rozhodnutí na zrušenou část rozsudku obsahově navazující, pokud vzhledem 
ke změnám, k nimž došlo zrušením, pozbyla podkladu. Předmětné usnesení nabylo 
právní moci dne  4. 6. 1991. 

Při rozhodování o trestu v následném hlavním líčení, které bylo konáno dne  15. 
7. 1991, byl obviněnému rozsudkem téhož soudu ze dne  15. 7. 1991, sp. zn.  1 
Rtv 274/90, při nezměněném výroku o vině z původního rozsudku ze dne  15. 12. 
1953, uložen trest odnětí svobody v trvání  8 měsíců, jehož výkon byl podmíněně 
odložen na zkušební dobu  1 roku. Rovněž tento rozsudek nabyl právní moci.

Ministr spravedlnosti  České republiky podal podle  § 266  odst. 1  tr. ř.  
proti  usnesení bývalého Vojenského obvodového soudu v Brně ze dne  16. 5. 
1991,  sp. zn.  1 Rtv 274/90, u Nejvyššího soudu České republiky (dále jen 
Nejvyšší soud)  ve prospěch obviněného J. Č.  stížnost pro porušení zákona. 

V tomto svém mimořádném opravném prostředku stěžovatel především namítl, že 
Vojenský obvodový soud v Brně důsledně nepostupoval v souladu s účelem zák. č.  
119/1990  Sb. o soudní rehabilitaci, jenž je vymezen v ustanovení  § 1  tohoto 
zákona. V uvedené souvislosti poukázal na nález Ústavního soudu ČR ze dne  12. 
3. 2001, sp. zn.  II. ÚS  187/2000, podle něhož je třeba postup soudů v 
rehabilitačních věcech hodnotit podle   § 3, 4 a 6 zák. č.  198/1993  Sb. o 
protiprávnosti komunistického režimu a odporu proti němu. Stěžovatel dále 
namítl, že s přihlédnutím k názoru Ústavního soudu nelze rehabilitaci zužovat 
na výrok o trestu a ponechat bez povšimnutí výrok o vině. Ve shodě s citovaným 
nálezem vyslovil stěžovatel přesvědčení, že rehabilitováni by měli být 
především ti, kteří v období totalitního režimu trpěli a byli pronásledováni a 
odsouzeni, že se chovali podle svého svědomí, projevovali svobodně své názory a 
přesvědčení a hájili tak svá základní práva a svobody. Z uvedených důvodů 
napadenému usnesení vytkl, že nebylo založeno na řádně zjištěném skutkovém 
stavu, když soud v rehabilitačním řízení důsledně nepostupoval podle  § 2  
odst. 6  tr. ř. v tehdy platném znění, dle něhož bylo povinností orgánů činných 
v trestním řízení hodnotit důkazy podle svého přesvědčení, založeného na 
pečlivém uvážení všech okolností případu jednotlivě i v jejich souhrnu. V 
důsledku tohoto vadného postupu pak ponechal nedotčen výrok o vině trestným 
činem podle   § 270  odst. 1  písm. b)  tr. zák. z  r.  1950.

Z výše uvedených proto důvodů ministr spravedlnosti v petitu stížnosti pro 
porušení zákona navrhl, aby Nejvyšší soud podle   § 268  odst. 2  tr. ř. 
vyslovil, že předmětným usnesením bývalého Vojenského obvodového soudu v Brně 
byl v neprospěch obviněného J. Č.  porušen zákon v ustanovení  § 2  odst. 6  
tr. ř. v tehdy platném znění ve vztahu k  § 270  odst. 1  písm. b)  tr. zák. z 
r.  1950 a v ustanovení  § 1  zák. č.  119/1990 Sb. o soudní rehabilitaci. Dále 
navrhl, aby Nejvyšší soud podle § 269  odst. 2  tr. ř. toto usnesení zrušil, 
včetně rozhodnutí na něj obsahově navazujících, a poté dále postupoval podle  § 
270  odst. 1  tr. ř.

Nejvyšší soud z podnětu stížnosti pro porušení zákona přezkoumal podle  § 267  
odst. 1  tr. ř.  správnost výroků napadeného usnesení, jakož i řízení, které mu 
předcházelo, a dospěl k níže uvedeným závěrům. 

Obviněný J. Č.  ve svém návrhu na soudní rehabilitaci uvedl, že trest, který mu 
byl v původním řízení v r. 1953  uložen za odmítnutí vojenské služby z 
náboženských důvodů, byl v rozporu s „mezinárodní dohodou o lidských právech a 
omezování náboženských svobod“. Domáhal se proto, aby byl v uvedeném směru 
rehabilitován. 

Vojenský obvodový soud v Brně konal z podnětu výše uvedeného návrhu přezkumné 
řízení podle oddílu třetího zák. č.  119/1990 Sb. o soudní rehabilitaci, ze 
znění zák. č. 47/1991 Sb. (dále jen reh. zák.). Z ustanovení  § 1 odst. 1, 2  
a  § 4  reh. zák.  lze dovodit, že v rámci rehabilitačního přezkumu nebyl vázán 
petitem návrhu, na jehož základě bylo řízení konáno. V souladu s účelem výše 
uvedeného zákona, který je obsažen v ustanovení  § 1  odst. 1, 2 , bylo 
povinností soudu především zjišťovat, zda jsou splněny podmínky pro zrušení 
odsuzujícího soudního rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné. Soud byl přitom povinnen vzít v 
úvahu, že činy které směřovaly k uplatnění práv a svobod občanů zaručených 
ústavou a vyhlášených ve Všeobecné deklaraci lidských práv a navazujících 
mezinárodních paktech o občanských a politických právech, byly československými 
trestními zákony prohlášeny za trestné v rozporu s mezinárodním právem, kterému 
odporovalo také jejich stíhání a trestání. 

K objasnění shora uvedených otázek bylo nejprve podle  § 2  odst. 5, 6  tr. ř.  
v tehdy platném znění třeba učinit příslušná skutková zjištění a při posuzování 
právních otázek z nich vycházet. Z odůvodnění napadeného usnesení přitom 
vyplývá, že Vojenský obvodový soud v Brně se ztotožnil se skutkovými a právními 
závěry učiněnými v původním rozsudku bývalého Nižšího vojenského soudu v Brně 
z  r. 1953 a za nepřiměřeně přísný považoval toliko výrok o nepodmíněném trestu 
odnětí svobody. Z napadeného rozhodnutí není současně zřejmé, jak se soud 
vypořádal s námitkami uplatněnými obviněným J. Č. v návrhu na rehabilitační 
řízení a jak tyto námitky posoudil z hlediska účelu a podmínek soudní 
rehabilitace vyjádřených v ustanovení  § 1  odst. 1, 2  reh. zák. V tomto směru 
je však napadené usnesení nepřezkoumatelné, když jeho odůvodnění neobsahuje 
náležitosti stanovené v  § 134  odst. 2  tr. ř. v tehdy platném znění. 

Pokud vojenský obvodový soud v Brně ve svém rozhodnutí uvedl, že považuje 
skutková zjištění z původního rozsudku za správná, je nutno konstatovat, že 
správnost tohoto závěřu vzbuzuje důvodné pochybnosti. V rozsudku bývalého 
Nižšího vojenského soudu v Brně ze dne 15. 12. 1953,  sp. zn. T-97/53, je 
uvedeno, že obhajoba obviněného, že nemůže konat vojenskou službu z 
náboženských důvodů, jej nemůže zbavit viny, neboť každému občanu státu je sice 
ústavou zaručena svoboda jeho náboženského vyznání, což ale nesmí být důvodem k 
odepírání občanských povinností, zejména důvodem k odepření konání vojenské 
služby. Z odůvodnění předmětného rozhodnutí přitom nevyplývá, zda se soud též 
zabýval otázkou alternativy vůči konání vojenské služby, jež nemusela nutně mít 
podobu upravenou zákonem (později např. Sdělení Ministerstva národní obrany a 
Ministerstva průmyslu o úpravě povolání horníků uhelných dolů k výkonu k  
základní /náhradní/ vojenské služby z r. 1958). Z rozsudku je dále patrno, že 
pozornost nebyla věnována ani otázkám trestní odpovědnosti obviněného, jenž byl 
ke svému jednání motivován imperativy silné náboženské víry. Nejvyššímu soudu 
je z jeho judikatorní činnosti známo, že v jiných věcech projednávaných v té 
době před vojenskými soudy byly opatřovány znalecké posudky, z nichž bylo 
zjistitelné, že mimořádně silné náboženské přesvědčení může mít zásadní vliv na 
rozpoznávací a určovací složku jednání osoby obviněné z výše uvedeného 
vojenského deliktu (tak judikoval např. Nižší vojenský soud v Českých 
Budějovicích ve svém rozsudku ze dne 24. 7. 1951,  sp. zn. Vt 99/51, ve věci 
obviněného K. W.). Objasnění posledně uvedených skutečností mohlo přitom mít 
zásadní vliv nejen vzhledem k obsahu ustanovení  § 11  tr. zák. z r. 1950, ale 
též z hlediska ustanovení  § 2  cit. zák. o společenské nebezpečnosti 
(materiální znak trestného činu), přičemž již v tehdejší době platilo, že 
otázku stupně nebezpečnosti činu pro společnost bylo nutno posuzovat se 
zřetelem ke všem okolnostem, za nichž byl čin spáchán, a poněvadž čin nelze 
oddělit od pachatele, bylo nutno nebezpečnost jednání posuzovat i ve vztahu k 
osobě obviněného. Žádná z výše uvedených významných otázek však v tomto 
původním řízení objasněna nebyla. 

Podle  § 14  odst. 1  písm. a) reh. zák. je důvodem pro zrušení přezkoumávaného 
rozhodnutí mj. to,  je-li shledáno, že takové rozhodnutí bylo vydáno na 
podkladě nesprávných zjištění. Jestliže za shora popsaného stavu Vojenský 
obvodový soud v Brně shledal podmínky pro zrušení původního rozsudku  podle   § 
14  odst. 1  písm. f)  reh. zák. pouze ve výroku o trestu a omezil se jen na 
zrušení této části přezkoumávaného rozhodnutí, je vzhledem ke skutečnostem 
uvedeným v předcházejícím odstavci zřejmé, že svoji přezkumnou povinnost 
dostatečně nesplnil. V dalším řízení, které bylo podle   § 15  reh. zák. konáno 
na podkladě původní obžaloby, již nebylo možno výše uvedené nedostatky 
napravit, neboť pravomocný výrok o vině z původního rozsudku zůstal v 
přezkumném řízení nezměněn. 

Ze všech výše uvedených důvodů Nejvyšší soud považoval stížnost pro porušení 
zákona za opodstatněnou, a proto podle   § 268  odst. 2  tr. ř.  vyslovil, že 
napadeným pravomocným usnesením Vojenského obvodového soudu v Brně ze dne  16. 
5. 1991,  sp. zn.  1 Rtv 274/90, a v řízení mu předcházejícím byl v neprospěch 
obviněného J. Č.  porušen zákon v ustanoveních  § 2  odst. 5, 6  tr. ř. v tehdy 
platném znění a v ustanoveních  § 1  odst. 1, 2  a § 14  odst. 1  zák. č. 
119/1990 Sb. o soudní rehabilitaci, ve znění zák. č.  47/1991 Sb. 

K tomu je třeba poznamenat, že se Nejvyšší soud neztotožnil s námitkami 
uplatněnými ve stížnosti pro porušení zákona, pokud bylo argumentováno tím, že 
postup soudů v rehabilitačních věcech je třeba hodnotit podle ustanovení  § 3, 
4  a 6  zák. č.  198/1993 Sb. o protiprávnosti komunistického režimu a odporu 
proti němu. Napadené rozhodnutí a jemu předcházející řízení se v rámci podaného 
mimořádného opravného prostředku zásadně posuzuje podle právního stavu 
existujícího v době konání řízení a vydání předmětného rozhodnutí (ex tunc), 
tzn.,  že  Vojenskému obvodovému soudu v Brně nelze vytýkat, že nevzal v době 
svého rozhodování v r.  1991 v úvahu zákon, jenž nabyl účinnosti  1. 8. 1993.

V důsledku vysloveného porušení zákona pak Nejvyšší soud napadené usnesení 
podle   § 269  odst. 2  tr. ř. zrušil a zrušil rovněž rozsudek téhož soudu ze 
dne  15. 6. 1991,  č. j.  1 Rtv 274/90-23, včetně všech dalších obsahově 
navazujících rozhodnutí, pokud vzhledem ke změně, k níž došlo zrušením, pozbyla 
podkladu. 

Nejvyšší soud nemohl v daném případě dále postupovat podle  § 271  odst. 1  tr. 
ř. a sám ve věci rozhodnout, neboť v napadeném rozhodnutí nebyl správně zjištěn 
skutkový stav a Nejvyšší soud by proto musel nahrazovat činnost příslušného 
soudu  I. stupně v řízení podle oddílu třetího a čtvrtého zákona o soudní 
rehabilitaci. Takový postup by byl nejen v rozporu s ustanovením  § 271 odst. 
1  tr. ř., ale i s účelem řízení o mimořádném opravném prostředku - stížnosti 
pro porušení zákona. 

Za tohoto stavu rozhodl Nejvyšší soud podle  § 270  odst. 1  tr. ř. tak, že věc 
přikázal k novému projednání a rozhodnutí Městskému soudu v Brně, jehož 
příslušnost ke konání přezkumného řízení je založena ustanovením  § 7 reh. zák.

Bude zapotřebí, aby se tento soud v novém řízení danou věcí znovu zabýval ve 
všech shora naznačených směrech a zjistil tak řádně skutkový stav v rozsahu 
nezbytném pro vydání rozhodnutí v předmětném rehabilitačním řízení. Pokud jde o 
budoucí právní posouzení věci je závěrem nezbytné poznamenat, že problematikou 
odepření vojenské služby z důvodu náboženského přesvědčení se již zabýval 
Ústavní soud České republiky a danou otázku řeší ve svém nálezu,  sp. zn.  II.  
ÚS 285/97.

Poučení: Proti tomuto rozhodnutí není stížnost pro porušení zákona přípustná (§ 
266  odst. 7  tr. ř.).

V Brně dne 21. srpna  2001

Předseda senátu:

JUDr. Eduard Teschler 
