Soud: Nejvyšší soud

Důvod dovolání: § 60 odst. 1 tr. zák. § 140 odst. 61 Sb., § 2 odst. 5,6 tr. řádu, § 330 odst. 1 tr. řádu

Spisová značka: 4 Tz 13/2010

Datum rozhodnutí: 28.04.2010

Typ rozhodnutí: ROZSUDEK


Heslo: Dokazování, Podmíněné odsouzení

Dotčené předpisy: § 60 odst. 1 tr. zák., § 5 odst. 5,6 tr. ř., § 330 odst. 1 tr. ř.

Kategorie rozhodnutí: D




4 Tz 13/2010
ČESKÁ   REPUBLIKA

R O Z S U D E K 
J M É N E M   R E P U B L I K Y





	Nejvyšší soud České republiky projednal ve veřejném zasedání dne  28. 
dubna 2010 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Petra Šabaty stížnost pro porušení zákona, kterou 
podala ministryně spravedlnosti ve prospěch obviněného M. K., proti usnesení 
Okresního soudu v Rychnově nad Kněžnou ze dne 16. 2. 2009, sp. zn. 10 T 
115/2006, a podle § 268 odst. 2 a § 269 odst. 2 tr. řádu rozhodl             t 
a k t o :

Pravomocným usnesením Okresního soudu v Rychnově nad Kněžnou ze dne 16. 2. 
2009, sp. zn. 10 T 115/2006, a v řízení, které  mu předcházelo,  b y l    p o r 
u š e n   z á k o n  v ustanoveních § 60 odst. 1 tr. zákona č.140/1961 Sb. v 
platném znění a § 2 odst. 5, 6 a § 330 odst. 1 tr. řádu v neprospěch obviněného 
M. K.

	Napadené usnesení   s e   z r u š u j e .

Současně se zrušují i všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.


O d ů v o d n ě n í :


Okresní soud v Rychnově nad Kněžnou vydal dne 15. 9. 2006 trestní příkaz pod 
sp. zn. 10 T 115/2006, jímž uznal obviněného M. K. vinným trestným činem 
výtržnictví podle § 202 odst. 1 tr. zákona č. 140/1961 Sb. v platném znění 
(dále jen trestní zákon), jehož se dopustil tím, že dne 4. 5. 2006 v době od 
13.30 hod. do 13.45 hod. v K. n. O. na P. n. v budově Městského úřadu v 
kanceláři finančního oddělení se na pracovnici tohoto oddělení – pokladní J. 
K., dožadoval vyplacení sociálních dávek a poté, co mu bylo sděleno, že mu 
žádné dávky nevyplatí a byl odkázán na příslušné pracoviště, začal křičet, 
rozhazovat věci z přepážek a dobývat se do prostoru balkónu v místnosti, poté 
fyzicky napadl přivolaného úředníka Ing. K. L., který se ho snažil uklidnit a 
vykázat z kanceláře, obviněný ho oběma rukama vytlačil ze dveří finančního 
oddělení na chodbu, naznačoval údery pěstí, poté sňal ze zdi práškový hasící 
přístroj a ten po něm hodil, poškozený Ing. L. se mu nestačil vyhnout           
a hasícím přístrojem byl zasažen do nártu levé nohy, obviněný se poté vrátil do 
kanceláře finančního oddělení kam jej následoval i poškozený Ing. L. a vyzýval 
ho, aby místnost opustil, v reakci na jeho výzvy obviněný po něm hodil 
koženkovou židlí, povalil jej na zem a do ležícího poškozeného kopl, následně 
byl zajištěn příslušníkem Městské policie v Kostelci nad Orlicí, přičemž k 
poškození zdraví nebo majetku nedošlo.

Za to mu byl v sazbě § 202 odst. 1 tr. zákona uložen trest odnětí svobody v 
trvání osmi měsíců, jehož výkon byl podle § 58 odst. 1 a § 59 odst. 1 tr. 
zákona podmíněně odložen na zkušební dobu v trvání dvou roků. Trestní příkaz 
nabyl právní moci dne 10. 10. 2006.

Okresní soud v Rychnově nad Kněžnou rozhodl ve veřejném zasedání dne 16. 2. 
2009 usnesením sp. zn. 10 T 115/2006, tak, že se podle § 60 odst. 1 tr. zákona 
za použití § 330  odst. 1 tr. řádu  podmíněně odložený trest odnětí svobody v 
trvání osmi měsíců vykoná. Pro výkon trestu zařadil obviněného podle § 39a 
odst. 2 písm. c) tr. zákona  do věznice s ostrahou. Toto rozhodnutí nabylo 
právní moci dne 28. 2. 2009. 

	Ministryně spravedlnosti podala podle § 266 odst. 1, 2 tr. řádu proti 
posledně citovanému pravomocnému usnesení Okresního soudu v Rychnově nad 
Kněžnou stížnost pro porušení zákona ve prospěch obviněného M. K. Podle jejího 
názoru byl tímto rozhodnutím v neprospěch obviněného porušen zákon v 
ustanoveních § 60 odst. 1 tr. zákona, § 2 odst. 5, 6 a § 330 odst. 1 tr. řádu.

Podle argumentace ministryně spravedlnosti Okresní soud v Rychnově nad Kněžnou 
nevzal v úvahu skutečnost, že výrok o trestu z trestního příkazu tohoto soudu 
ze dne 15. 9. 2006, sp. zn. 10 T 115/2006, byl zrušen rozsudkem Okresního soudu 
v Děčíně ze dne 12. 11. 2007, sp. zn. 3 T 50/2005, ve spojení s rozsudkem 
Krajského soudu v Ústí nad Labem ze dne 17. 4. 2008, sp. zn. 5 To 158/2008. Je 
tudíž zřejmé, že Okresní soud v Rychnově nad Kněžnou nemohl rozhodovat o tom, 
zda se podmíněně odložený trest odnětí svobody z jím vydaného trestního příkazu 
sp. zn. 10 T 115/2006, vykoná či nikoli, neboť pro toto rozhodování neměl 
zákonný podklad. 

	Navrhla, aby Nejvyšší soud České republiky podle § 268 odst. 2 tr. řádu 
vyslovil, že napadeným usnesením byl zákon  porušen v namítaném rozsahu v 
neprospěch obviněného a aby podle § 269 odst. 2 tr. řádu toto rozhodnutí 
zrušil, včetně všech na něj obsahově navazujících rozhodnutí, pokud vzhledem ke 
změně, k níž došlo zrušením, pozbyla podkladu.

Nejvyšší soud České republiky (dále jen „Nejvyšší soud“) podle § 267 odst. 3 
tr. řádu přezkoumal zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a shledal, že zákon byl 
porušen.

	Trestní příkaz Okresního soudu v Rychnově nad Kněžnou ze dne 15. 9. 
2006, sp. zn. 10 T 115/2006, nabyl právní moci dne 10. 10. 2006. Lhůta 
podmíněného odsouzení končila dne 10. 10. 2008. 

Podle § 60 odst. 1 tr. zákona jestliže podmíněně odsouzený vedl ve zkušební 
době řádný život a vyhověl uloženým podmínkám, vysloví soud, že se osvědčil; 
jinak rozhodne, a to popřípadě již během zkušební doby, že se trest vykoná. 
Výjimečně může soud vzhledem k okolnostem případu a osobě odsouzeného ponechat 
podmíněné odsouzení v platnosti, i když odsouzený zavdal příčinu k nařízení 
výkonu trestu. Podle § 60 odst. 2 tr. zákona jestliže neučinil soud do roka od 
uplynutí zkušební doby rozhodnutí podle odstavce 1, aniž na tom měl podmíněně 
odsouzený vinu, má se za to, že se podmíněně odsouzený osvědčil. 

Z obsahu přezkoumávaného trestního spisu je zřejmé, že Okresní soud v Rychnově 
nad Kněžnou  mohl již v průběhu zkušební doby zjistit, že obviněný opětovně 
páchá úmyslnou trestnou činnost, za niž byl pravomocně odsuzován. Na čl. 68 
spisu je založen opis trestního příkazu téhož soudu ze dne 26. 4. 2007, sp. zn. 
10 T 44/2007. Tímto trestným příkazem byl uznán vinným trestným činem krádeže 
podle § 247 odst. 1 písm. e) tr. zákona a byl mu za to uložen trest obecně 
prospěšných prací ve výměře 400 hodin. Trestného činu krádeže se dopustil dne 
24. 3. 2007, tedy v době podmíněného odsouzení. Na čl. 69 je dále založen opis 
pravomocného trestního příkazu, který vydal Okresní soud ve Strakonicích dne 
28. 2. 2008, pod sp. zn. 3 T 28/2008, jímž byl M. K. opět uznán vinným trestným 
činem krádeže podle § 247 odst. 1 písm. e) tr. zákona, jehož se dopustil dne 
15. 2. 2008, tedy opět ve lhůtě podmíněného odsouzení, a byl mu pravomocně 
uložen trest odnětí svobody v trvání  deseti měsíců, jehož výkon byl podmíněně 
odložen na zkušební dobu v trvání dvou roků, jakož i trest zákazu pobytu v 
obvodu Okresního soudu ve Strakonicích na dobu dvou let. Jak je patrno z 
procesního postupu Okresního soudu v Rychnově nad Kněžnou ve věci sp. zn. 10 T 
115/2006, nevedla jej tato zjištění k nařízení veřejného zasedání a úvahám zda 
a v jakém rozsahu aplikovat ustanovení § 60 odst. 1 tr. zákona.

Po skončení zkušební doby se samosoudkyně Okresního soudu v Rychnově nad 
Kněžnou písemně dotázala obviněného, zda chce být osobně přítomen veřejnému 
zasedání, v němž hodlá rozhodnout o nařízení výkonu podmíněně odloženého trestu 
odnětí svobody a zda a jaké okolnosti chce obviněný k zamýšlenému procesnímu 
postupu uvést. Obviněný ve své výpovědi ze dne 3. 12. 2008, kterou učinil ve 
Věznici Oráčov, uvedl, že se veřejného zasedání osobně zúčastnit nechce, aniž 
sdělil cokoli jiného a podstatného pro zamýšlené rozhodnutí. Poté samosoudkyně 
stanovila termín veřejného zasedání na den 16. 2. 2009, o jehož konání byli 
obviněný a státní zástupce řádně vyrozuměni. Z referátu samosoudkyně v 
souvislosti s přípravou veřejného zasedání je zřejmé, že nevyžádala nový opis 
rejstříku trestů obviněného. Zda a jak proběhlo veřejné zasedání o přeměně 
trestu není možno ověřit, neboť ve spise o konání tohoto veřejného zasedání  
není založen protokol. Spis obsahuje pouze usnesení z tohoto data (čl.81), 
které je výše citováno a jímž bylo rozhodnuto o tom, že se podmíněně odložený 
trest odnětí svobody vykoná.

Toto usnesení je nezákonné, neboť v době, kdy bylo rozhodováno, že se původně 
podmíněně odložený trest odnětí svobody v trvání osmi měsíců, který  byl 
obviněnému M. K. uložen trestním příkazem Okresního soudu v Rychnově nad 
Kněžnou ze dne 15. 9. 2006, sp. zn. 10 T 115/2006, vykoná, již tento výrok o 
trestu neexistoval. 

Ze spisu Okresního soudu v Děčíně sp. zn. 3 T 50/2005 je patrno, že rozsudkem 
ze dne 12. 11. 2007 byl obviněný M. K. uznán vinným trestnými činy krádeže 
podle § 247 odst. 1 písm. b), e) tr. zákona, za což mu byl uložen souhrnný 
trest odnětí svobody v trvání osmnácti měsíců, jehož výkon byl podmíněně 
odložen na zkušební dobu v trvání tří let. Současně byly zrušeny výroky o 
trestech z pravomocných trestních příkazů Okresního soudu v Rychnově nad 
Kněžnou ze dne 15. 9. 2006, sp. zn. 10 T 115/2006, a Okresního soudu v Ústí nad 
Orlicí ze dne 13. 11. 2006, sp. zn. 1 T 113/2006, jakož i všechna další 
rozhodnutí, která na oba zrušené výroky obsahově navazovala, pokud vzhledem ke 
změně, k níž došlo zrušením, pozbyla podkladu.

Proti tomuto rozsudku podal v neprospěch obviněného odvolání státní zástupce 
Okresního státního zastupitelství v Děčíně. Z podnětu tohoto odvolání Krajský 
soud v Ústí nad Labem svým rozsudkem ze dne 17. 4. 2008, sp. zn. 5 To 158/2008, 
zrušil výrok o trestu v rozsudku soudu prvního stupně a sám nově za podmínek § 
259 odst. 3 tr. řádu rozhodl o trestu, když obviněnému uložil souhrnný 
nepodmíněný trest odnětí svobody v trvání jednoho roku, pro jehož výkon zařadil 
obviněného do věznice s ostrahou podle § 39a odst. 2 písm. c) tr. zákona. I 
soud druhého stupně nově vyslovil zrušení výroků o trestech z trestních příkazů 
v rozsahu jak učinil okresní soud, který je výše již přesně specifikován.

Podle § 330 odst. 1 tr. řádu o tom, zda se podmíněně odsouzený osvědčil nebo 
zda se nařídí výkon trestu, rozhodne soud ve veřejném zasedání. K tomu, aby 
jeho rozhodnutí ve smyslu § 60 odst. 1 tr. zákona, bylo učiněno v souladu se 
zákonem, je třeba provést skutková zjištění, o nichž nejsou důvodné 
pochybnosti, jak vyžaduje ustanovení § 2 odst. 5 tr. řádu a teprve  je-li 
náležitě zjištěn skutkový stav, může soud hodnotit důkazy v intencích 
ustanovení § 2 odst. 6 tr. řádu. Je zřejmé, že Okresní soud v Rychnově nad 
Kněžnou těmto zákonným požadavkům důsledně nedostál, neboť náležitě nezjistil 
skutkový stav věci. Pod tento pojem při rozhodování o přeměně trestu nutno 
zahrnout mj. i zjištění, zda zákonný podklad pro případnou přeměnu podmíněného 
trestu stále trvá či zda nedošlo ke změnám, které by tento postup neumožňovaly. 
Takováto zjištění je možno vyvodit  zejména z aktualizovaného opisu rejstříku 
trestů, případně z obsahu trestních spisů obviněného, které je nutno vyžádat a 
provést jimi důkaz. Konečným důsledkem rozhodnutí o přeměně trestu odnětí 
svobody v trvání osmi měsíců bylo nejen níže konstatované porušení zákona, ale 
i faktický stav, kdy obviněnému byl za totéž jednání nařízen výkon dvou trestů 
odnětí svobody. 

	Vzhledem k zjištěným skutečnostem a argumentaci výše uvedené Nejvyšší 
soud podle § 268 odst. 2 tr. řádu vyslovil, že pravomocným usnesením Okresního 
soudu v Rychnově nad Kněžnou ze dne  16. 2. 2009, sp. zn. 10 T 115/2006 , byl 
porušen zákon v ustanoveních § 60 odst. 1 tr. zákona a § 330 odst. 1 tr. řádu, 
a v řízení předcházejícím v ustanoveních § 2 odst. 5, 6 tr. řádu v neprospěch 
obviněného M. K. Podle § 269 odst. 2 tr. řádu bylo napadené usnesení zrušeno, 
včetně všech dalších rozhodnutí, která na něj obsahově navazovala, pokud 
vzhledem ke změně, k níž došlo zrušením, pozbyla podkladu.

	Nejvyšší soud nerozhodoval o vazbě obviněného, neboť v současné době 
vykonává jiný trest odnětí svobody, takže aplikace ustanovení § 275 odst. 2 tr. 
řádu nebyla na místě.


P o u č e n í : Proti tomuto rozhodnutí není opravný prostředek přípustný.


V Brně dne 28. dubna 2010 

                                                                                
                            Předsedkyně senátu:
JUDr. Danuše   N o v o t n á 










 
