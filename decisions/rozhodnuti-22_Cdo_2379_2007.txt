Soud: Nejvyšší soud

Spisová značka: 22 Cdo 2379/2007

Typ rozhodnutí: Rozsudek


Kategorie rozhodnutí: C




22 Cdo 2379/2007

ČESKÁ REPUBLIKA 

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců Mgr. Michala Králíka, Ph.D., a JUDr. Františka Baláka 
ve věci žalobkyně H. K., zastoupené  advokátkou, proti žalovanému L. Š., 
zastoupenému advokátem, o zrušení a vypořádání podílového spoluvlastnictví, 
vedené u Okresního soudu ve Frýdku-Místku pod sp. zn. 18 C 333/2003, o dovolání 
žalovaného proti rozsudku Krajského soudu v Ostravě ze dne   26. října 2006, č. 
j. 8 Co 408/2006-178, ve spojení s opravným usnesení Krajského soudu v Ostravě 
ze dne 19. prosince 2006, č. j. 8 Co 408/2006-187, takto : 

Rozsudek Krajského soudu v Ostravě ze dne 26. října 2006, č. j. 8 Co 
408/2006-178, ve spojení s opravným usnesením Krajského soudu v Ostravě ze dne 
19. prosince 2006, č. j. 8 Co 408/2006-187, se ruší a věc se vrací Krajskému 
soudu v Ostravě k dalšímu řízení. 

                            O d ů v o d n ě n í : 

Rozsudkem Okresního soudu ve Frýdku-Místku (dále jen „soud prvního stupně“) ze 
dne 28. února 2006, č. j. 18 C 333/2003-137, bylo zrušeno podílové 
spoluvlastníků k „budově č.e. 190, postavené na parc. č. st. 2092/1 – zastavěná 
plocha a nádvoří o výměře 70 m&#178;, k parc. č. st. 2092/1 – zastavěná plocha 
a nádvoří o výměře 70 m&#178;, k parc. č. st. 2092/2 – zastavěná plocha a 
nádvoří o výměře 16 m&#178;, parc. č. 746/18 – trvalý travní porost o výměře 
486 m&#178;, vše v k. ú. a Č., zapsaným na LV č. 1610 u Katastrálního úřadu pro 
M. k., Katastrálního pracoviště ve F.-M.“ (dále též jen „předmětné 
nemovitosti“) a uvedené nemovitosti byly přikázány do výlučného vlastnictví 
žalovaného, kterému byla uložena povinnost zaplatit žalobkyni částku 579 615,- 
Kč do jednoho měsíce od právního moci rozsudku (výrok I. rozsudku). Současně 
pak rozhodl o náhradě nákladů řízení mezi účastníky a náhradě nákladů řízení 
státu (výrok II. a III. rozsudku). 

Na základě skutkových zjištění učinil soud prvního stupně závěr o podílovém 
spoluvlastnictví účastníků k předmětným nemovitostem s velikostí 
spoluvlastnických podílů u žalobkyně v rozsahu &#190; a u žalovaného v rozsahu 
&#188;. Žalovaný je navíc vlastníkem samostatné drobné stavby – dřevárny na 
pozemku parc. č. st. 2092/2 v katastrálním území Č. Obvyklá cena předmětných 
nemovitostí činí 772 820,- Kč. S odkazem na § 142 odst. 1 občanského zákoníku 
(dále jen „obč. zák.“) přikázal všechny vypořádávané nemovitosti do vlastnictví 
žalovaného, kterému uložil povinnost zaplatit žalobkyni 579 615,- Kč.

Soud prvního stupně zdůraznil, že žalovaný navrhoval zamítnutí žaloby z důvodu 
zachování podílového spoluvlastnictví; provedeným dokazováním však bylo 
prokázáno, že nejsou dány důvody hodné zvláštního zřetele, jejichž existence by 
mohla vést k zamítnutí žaloby, když naopak vzájemné vztahy účastníků jsou 
napjaté a od měsíce března 2000 mezi nimi ohledně užívání nemovitostí dochází k 
neshodám. S ohledem na skutečnost, že nemovitost má pouze jedno WC, menší 
koupelnu se sprchovým koutem s teplou a studenou vodou, menší kuchyňku, jeden 
společný vstup, není reálné rozdělení nemovitostí bez dalších stavebních úprav 
možné a přichází do úvahy pouze přikázání věcí některému ze spoluvlastníků. 
Soud prvního stupně dospěl k závěru, že žalovaný účelněji nemovitosti využije 
vzhledem k tomu, že bydlí v O. a nemovitosti jsou pro něj snáze dostupné. 
Přihlédl též k tomu, že žalovaný vlastní u chaty samostatnou stavbu dřevárny, a 
pokud by nemovitosti byly přikázány žalobkyni, muselo by dojít ke zřízení 
věcného břemene k této stavbě, neboť by žalovaný neměl ke stavbě přístup. 
Žalobkyně s ohledem na vzdálenost nemovitostí od místa jejího bydliště tyto 
využívá málo, hledisko účelného využití věci svědčí žalovanému, který 
nevylučoval možnost, že mu nemovitosti budou přikázány do jeho vlastnictví a 
podle názoru soudu prvního stupně si mohl s ohledem na dobu trvání řízení 
zajistit finanční prostředky na vyplacení podílu žalobkyně. S ohledem na 
velikost spoluvlastnických podílů a zjištěnou obecnou cenu nemovitostí pak 
určil výši vypořádacího podílu částkou 579 615,- Kč a rozhodl o náhradě nákladů 
řízení mezi účastníky a náhradě nákladů řízení státu. 

Krajský soud v Ostravě (dále jen „odvolací soud“) k odvolání žalobkyně 
rozsudkem ze dne 26. října 2006, č. j. 8 Co 408/2006-178, ve spojení s opravným 
usnesení ze dne 19. prosince 2006, č. j. 8 Co 408/2006-187, rozsudek soudu 
prvního stupně v části výroku, jímž bylo zrušeno podílové spoluvlastnictví k 
předmětným nemovitostem, potvrdil. V části výroku, kterým byly nemovitosti 
přikázány do výlučného vlastnictví žalovaného, jemuž byla uložena povinnost 
vyplatit žalobkyni vypořádací podíl, byl rozsudek soudu prvního stupně změněn 
tak, že předmětné nemovitosti byly přikázány do výlučného vlastnictví 
žalobkyně, které byla uložena povinnost zaplatit žalovanému 193 205,- Kč do 
jednoho měsíce od právní moci rozsudku. Odvolací soud změnil rozsudek soudu 
prvního stupně i ve výrocích o náhradě nákladů řízení a rozhodl o náhradě 
nákladů odvolacího řízení. 

Odvolací soud se ztotožnil se skutkovými zjištěními soudu prvního stupně a 
vyšel z nich při odlišném právním posouzení věci. Zdůraznil, že reálné 
rozdělení nemovitostí není z technického hlediska možné, bylo proto nutno 
zkoumat další kritéria daná § 142 obč. zák., přičemž v této části se odchýlil 
od závěrů soudu prvního stupně. Nemovitosti přikázal do výlučného vlastnictví 
žalobkyně, když zohlednil především velikost spoluvlastnického podílu žalobkyně 
ve výši tří čtvrtin jako zásadní hledisko při úvaze týkající se přikázání 
nemovitostí jednomu ze spoluvlastníků. Vzal současně v potaz i stanovisko 
žalovaného, který v průběhu řízení navrhoval zamítnutí žaloby a v případě, že 
by mu byly nemovitosti přikázány do vlastnictví, svůj souhlas podmínil tím, že 
by v nemovitosti nebydlel otec účastníků, a to z důvodu špatných vzájemných 
vztahů. Tento názor pak odvolací soud sdílel i přihlédnutím ke skutečnosti, že 
žalovaný je výlučným vlastníkem samostatné drobné stavby – dřevárny na pozemku 
parc. č. 2092/2, neboť tato nemovitost nebyla předmětem vypořádání 
spoluvlastnictví a nemůže mít na posouzení otázky, komu ze spoluvlastníků budou 
nemovitosti přikázány do vlastnictví, žádný vliv. 

Rozsudek odvolacího soudu napadl žalovaný dovolání, jehož přípustnost opřel o § 
237 odst. 1 písm. c) občanského soudního řádu (dále jen „o. s. ř.“) s 
uplatněním dovolacího důvodu nesprávného právního posouzení věci (§ 241a odst. 
2 písm. b) o. s. ř.). Ve vztahu ke zvolenému způsobu vypořádání podílového 
spoluvlastnictví nalézacím soudům dovolatel vytýkal, že vypořádávané pozemky 
jsou reálně dělitelné, ačkoliv soudy dospěly k opačnému závěru, přičemž jejich 
reálným rozdělením by bylo dosaženo účelnějšího využití všech předmětných 
nemovitostí. V této části dovolání dovolatel uzavřel, že soudy obou stupňů 
nesprávně hodnotily otázku možného rozdělení pozemků parc. č. st. 2092/1, 
2092/2 a 746/18, když reálné rozdělení těchto pozemků možné je. 

Dovolatel dále vytkl odvolacímu soudu nesprávné právní posouzení věci při 
přikázání předmětných nemovitostí do výlučného vlastnictví žalobkyně, když 
tento závěr odvolací soud opřel především o kritérium velikosti 
spoluvlastnického podílu, zcela však pominul kritérium účelného využití věci, 
které je občanským zákoníkem v této souvislosti výslovně akcentováno. V této 
souvislosti žalovaný zdůraznil, že je výlučným vlastníkem budovy postavené na 
pozemku parc. č. st. 2092/2 a při odvolacím soudem zvoleném způsobu vypořádání 
se žalobkyně stala výlučnou vlastnictví pozemku, na kterém se nachází budova ve 
vlastnictví žalovaného a její pozemek je „ohrožen“ zřízením věcného břemene 
přístupu podle § 151o odst. 3 obč. zák. Takové uspořádání vlastnických vztahů 
však nelze považovat za účelné mimo jiné vzhledem ke stávající úrovni vztahů 
mezi účastníky. Podle názoru žalovaného bylo možno provést vypořádání 
spoluvlastnictví tak, že žalobkyni by byla přikázána do vlastnictví budova č. 
e. 190 a pozemek pod touto budovou parc. č. 2092/1, žalovanému pak pozemek 
parc. č. 2092/2, přičemž pozemek parc. č. 746/18 by byl mezi spoluvlastníky 
reálně rozdělen a oba takto nově vzniklé pozemky by umožňovaly přístup jejich 
majitelů z veřejně přístupných pozemků na všechny pozemky tohoto majitele. 
Takové uspořádání věci by pak korespondovalo požadavkům vyplývajícím z § 142 
obč. zák. 

Dovolatel proto navrhl zrušení napadeného rozsudku odvolacího soudu a vrácení 
věci tomuto soudu k dalšímu řízení za předpokladu, že dovolací soud shledá 
dovolání důvodným a přisvědčí závěrům dovolatele ohledně nutnosti primárně při 
řešení otázky komu přikázat věci ze spoluvlastnictví kritérium účelného využití 
věci; případně zrušení rozsudků soudů obou stupňů a vrácení věci soudu prvního 
stupně k dalšímu řízení, jestliže dovolací soud přisvědčí závěrům žalovaného 
ohledně možnosti dosáhnout vypořádání spoluvlastnictví rozdělením některých ze 
společných věcí a přikázání ostatních věcí jednotlivým účastníkům řízení. 

Žalobkyně navrhla zamítnutí dovolání z důvodu věcné správnosti dovoláním 
napadeného rozhodnutí. Zdůraznila, že ze skutkových zjištění nalézacích soudů 
vyplývá jednoznačně její zájem o užívání předmětných nemovitostí, zatímco 
žalovaný posledních 14 let nemovitosti k rekreaci neužívá a v průběhu celého 
řízení nikdy netvrdil, že by nemovitosti užíval jinak, než z důvodu přístupu k 
objektu zvaném „dřevárna“. Ostatně v průběhu řízení žalovaný výslovně 
prohlásil, že trvá na zachování spoluvlastnictví s tím, že s případným 
přikázáním nemovitostí do svého výlučného vlastnictví souhlasil pouze v 
případě, že by nemovitosti neužíval otec účastníků J. Š. Odvolací soud proto 
nepominul hledisko účelného využití věci při rozhodování, kterému z účastníků 
přikáže nemovitosti do výlučného vlastnictví, neboť vycházel z tvrzení 
samotného žalovaného o požadavku na zachování spoluvlastnictví, resp. o 
podmíněnosti přikázání nemovitostí do jeho výlučného vlastnictví absencí 
užívání nemovitostí otcem účastníků. 

K dovolatelově námitce ohledně postupu soudů, které nezkoumaly možnost 
rozdělení pozemků žalobkyně namítala, že způsob „dělení“ navržený žalovaným, 
kterému by byl přikázán do výlučného vlastnictví pozemek parc. č. st. 2092/2, 
na němž stojí „dřevárna“ nepřicházel do úvahy již z toho důvodu, že žalovaný v 
průběhu řízení neprojevil vůli stát se vlastníkem nemovitostí a pozemek mu 
proti jeho vůli nemohl být přikázán. Ve vyjádření pak žalobkyně konkretizovala 
svůj nesouhlas s návrhem na rozdělení pozemku parc. č. 746/18, neboť žalovanému 
jde toliko o zajištění přístupu ke „dřevárně“; mezi účastníky ovšem probíhá 
soudní řízení o určení spoluvlastnického práva ke „dřevárně“, které doposud 
není skončeno. Navíc uvedený pozemek je funkčně a prostorově spjat s ostatními 
vypořádávanými pozemky a budovou tak, že by nikdy nemohl být rozdělen, aby při 
respektování výše podílů z něj mohly vzniknout dva samostatné pozemky o stejném 
účelu využití. 

Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů; užití nového ustanovení § 243c odst. 2 tím 
není dotčeno.

Dovolací soud proto při projednání dovolání postupoval podle občanského 
soudního řádu ve znění účinném do novely provedené zákonem č. 7/2009 Sb., neboť 
napadené rozhodnutí odvolacího soudu bylo vydáno dne 26. října 2006.

Podle § 237 odst. 1 o. s. ř. dovolání je přípustné proti rozsudku odvolacího 
soudu a proti usnesení odvolacího soudu, a) jimiž bylo změněno rozhodnutí soudu 
prvního stupně ve věci samé, b) jimiž bylo potvrzeno rozhodnutí soudu prvního 
stupně, kterým soud prvního stupně rozhodl ve věci samé jinak než v dřívějším 
rozsudku (usnesení) proto, že byl vázán právním názorem odvolacího soudu, který 
dřívější rozhodnutí zrušil, c) jimiž bylo potvrzeno rozhodnutí soudu prvního 
stupně, jestliže dovolání není přípustné podle písmena b) a dovolací soud 
dospěje k závěru, že napadené rozhodnutí má ve věci samé po právní stránce 
zásadní význam.

Dovolatel v dovolání odvolacímu soudu vytýká nesprávné právní posouzení věci 
pokud jde o možnost rozdělení pozemků parc. č. st. 2092/1, 2092/2 a 746/18. 
Dovolatel však tvrzení o dělitelnosti uvedených pozemků uplatnil až v podaném 
dovolání, k čemuž dovolací soud ve smyslu § 241a odst. 4 o. s. ř. nemohl 
přihlížet. 

Ve vztahu k tvrzenému nesprávnému právnímu posouzení věci ohledně posouzení 
kritérií rozhodných pro úvahu, kterému z účastníků mají být vypořádávané 
nemovitostí přikázány, je dovolání přípustné ve smyslu § 237 odst. 1 písm. a) 
o. s. ř., neboť odvolací soud oproti soudu prvního stupně přikázal nemovitosti 
do výlučného vlastnictví žalobkyně. 

Podle § 142 odst. 1 obč. zák. nedojde-li k dohodě, zruší spoluvlastnictví a 
provede vypořádání na návrh některého spoluvlastníka soud. Přihlédne přitom k 
velikosti podílů a účelnému využití věci. Není-li rozdělení věci dobře možné, 
přikáže soud věc za přiměřenou náhradu jednomu nebo více spoluvlastníkům; 
přihlédne přitom k tomu, aby věc mohla být účelně využita. Nechce-li věc žádný 
ze spoluvlastníků, nařídí soud její prodej a výtěžek rozdělí podle podílů.

Z uvedeného zákonného ustanovení vyplývá, že předpokladem pro přikázání 
vypořádávané věci do výlučného vlastnictví některého z dosavadních 
spoluvlastníků je skutečnost, že spoluvlastník s tímto přikázáním souhlasí, 
resp. chce, aby mu věc byla do vlastnictví přikázána (§ 142 odst. 1 věta čtvrtá 
a contrario). Přichází-li do úvahu přikázání věci více dosavadním 
spoluvlastníkům, je soud při úvaze, kterému ze spoluvlastníků věc přikáže, 
povinen přihlédnout k velikosti spoluvlastnických podílů a účelnému využití 
věci. Jestliže však v průběhu řízení vyjde najevo, že věc může být přikázána do 
výlučného vlastnického pouze jediného z dosavadních spoluvlastníků (např. z 
důvodu, že druhý ze spoluvlastníků nemá o přikázání věci zájem) a soud neshledá 
důvody pro výjimečné zamítnutí žaloby o zrušení a vypořádání podílového 
spoluvlastnictví z důvodů hodných zvláštního zřetele (§ 142 odst. 2 obč. zák.), 
stává se hledisko účelného využití věci pro rozhodnutí nerozhodným právě z toho 
důvodu, že účelné využití věci nelze poměřovat ve vztahu k více dosavadním 
spoluvlastníkům.

Z dosavadní judikatury (od níž neshledal dovolací soud důvodu se odchýlit ani v 
souzené věci) vyplývá, že při rozhodování o vypořádání podílového 
spoluvlastnictví je třeba vzít do úvahy vždy hlediska uvedená v § 142 odst. 1 
obč. zák. (byť nemusí jít o hlediska rozhodující). Soud se v rozhodnutí o 
zrušení a vypořádání podílového spoluvlastnictví musí vždy zabývat výší podílů 
spoluvlastníků a účelným využitím věci, i když jeho rozhodnutí může vyjít z 
jiných skutečností (k tomu srovnej např. usnesení Nejvyššího soudu České 
republiky ze dne 20. července 2005, sp. zn. 22 Cdo 1914/2004, uveřejněné v 
časopise Soudní rozhledy 2005, č. 12, str. 451 nebo usnesení Nejvyššího soudu 
České republiky ze dne 7. září 2006, sp. zn. 22 Cdo 1900/2005, uveřejněné v 
časopise Právní rozhledy, 2007, č. 4, str. 152).

Z odůvodnění rozsudku odvolacího soudu se podává, že při úvaze o přikázání věci 
zohlednil spoluvlastnický podíl žalobkyně a procesní stanovisko žalovaného ke 
způsobu vypořádání, není však zřejmé, jakým způsobem odvolací soud promítl do 
svého rozhodnutí hledisko účelného využití věci, případně proč k tomuto 
hledisku nepřihlédl. Jestliže tedy odvolací soud opomenul při svém rozhodování 
posouzení účelného využití věci, spočívá jeho rozhodnutí na nesprávném právním 
posouzení věci a dovolací důvod byl žalovaným uplatněn právem. 

Byl-li odvolací soud veden úvahou – byť to z jeho rozhodnutí výslovně nevyplývá 
– že v souzené věci nebylo nutno k tomuto hledisku přihlédnout s ohledem na 
stanovisko žalovaného, který navrhoval zamítnutí žaloby, případně vázal svůj 
zájem o přikázání předmětných nemovitostí na podmínku spočívající v opuštění 
nemovitostí otcem účastníků, tj. vzhledem k nezájmu žalovaného o přikázání 
předmětných nemovitostí do výlučného vlastnictví žalovaného, pak ani a s tímto 
závěrem se dovolací soud nemohl ztotožnit.

Je skutečností, že odvolacím soudem uvažované procesní stanovisko žalovaného 
bylo jím prezentováno u jednání konaného dne 4. listopadu 2004 v řízení před 
soudem prvního stupně, odvolací soud však přehlédl, že žalovaný následně v 
rámci závěrečného přednesu u jednání konaného dne 20. února 2006 navrhoval 
přikázání nemovitostí do svého výlučného vlastnictví. Toto své změněné procesní 
stanovisko pak žalovaný jednoznačně potvrdil ve vyjádření k odvolání žalobkyně 
ze dne 24. května 2006, kdy učinil odvolací návrh, aby všechny vypořádávané 
nemovitosti byly přikázány do jeho výlučného vlastnictví a toto své procesní 
stanovisko zopakoval i u jednání odvolacího soudu konaného dne 26. října 2006. 
Přestože žalovaný svůj zájem o přikázání nemovitostí uplatnil již v řízení před 
soudem prvního stupně, pro úplnost dovolací soud dodává, že systémem neúplné 
apelace není dotčena možnost případné změny dosavadního procesního stanoviska 
ohledně způsobu vypořádání, neboť nejde o uplatnění nových skutečností či 
důkazů, ale toliko o vyjádření procesního postoje k žalobě druhého z účastníků. 
Byť by tedy odvolací soud neakceptoval změnu procesního stanoviska žalovaného 
vyjádřenou již v řízení před soudem prvního stupně, musel by přihlédnout k 
procesnímu stanovisku žalovaného uplatněnému v průběhu odvolacího řízení. 

Dovolání tak je důvodné. Dovolací soud proto napadený rozsudek odvolacího soudu 
podle § 243b odst. 2, 3 věta první ve spojení s § 242 odst. 2 písm. d) o. s. ř. 
zrušil a věc vrátil odvolacímu soudu k dalšímu řízení, v němž je odvolací soud 
vázán vysloveným právním názorem dovolacího soudu ve smyslu § 243d odst. 1 věta 
první o. s. ř. 

V dalším řízení bude na odvolacím soudu, aby se zabýval také v dovolání 
tvrzenou možností rozdělení pozemků, které jsou předmětem vypořádání. Jestliže 
totiž dovolací soud zrušil napadený rozsudek odvolacího soudu v plném rozsahu, 
musí se soud zabývat v dalším řízení prvním ze zákonných způsobů vypořádání, 
jímž je rozdělení věci. Dovolací soud pouze doplňuje, že soud prvního stupně v 
odůvodnění rozsudku dospěl k závěru o „reálné nedělitelností“ nemovitostí 
toliko s odkazem na technické parametry budovy č. e. 190, přičemž je zřejmé, že 
tato skutečnost nevypovídá o možném dělení vypořádávaných pozemků. Ze 
skutkových zjištění uvedených v rozsudku soudu prvního stupně se pak nepodávají 
žádné skutečnosti, z nichž by bylo možno usuzovat na dělitelnost či 
nedělitelnost pozemků. Odvolací soud pak bez dalšího konstatoval, že „reálné 
rozdělení nemovitostí není z technického hlediska možné“, aniž by tento svůj 
závěr opřel o jakákoliv skutková zjištění. 

Při úvaze o reálném rozdělení pozemků poukazuje dovolací soud na aktuální 
judikatorní závěr, jehož použitelnost není v dané věci bez dalšího vyloučena, 
podle kterého by soud rozhodující o reálném rozdělení určitého pozemku neměl 
přistupovat k takové variantě rozdělení, jejímž důsledkem by byla bez dalšího 
ztráta dosavadního přístupu k jiné nemovitosti v zachovaném vlastnictví (i 
spoluvlastnictví) některého z účastníků (k tomu srovnej rozsudek Nejvyššího 
soudu České republiky ze dne 28. dubna 2009, sp. zn. 22 Cdo 1476/2008, 
uveřejněný na internetových stránkách Nejvyššího soudu – www.nsoud.cz).  

V případě závěru o nemožnosti rozdělení předmětných nemovitostí bude nutno se 
zabývat splněním podmínek pro přikázání nemovitostí některému ze spoluvlastníků 
z pohledu všech hledisek rozhodných pro vypořádání. V této souvislosti dovolací 
soud podotýká, že bude nutno se vypořádat i s okolností naznačenou žalobkyní ve 
vyjádření k dovolání, že u Okresního soudu ve Frýdku-Místku pod sp. zn. 19 C 
223/2006 probíhá řízení o určení spoluvlastnického práva žalobkyně k 
„dřevárce“, tj. k objektu, který se nachází na jednom z pozemků, jenž je 
předmětem řízení, přičemž podle zápisu v katastru nemovitostí svědčí 
vlastnického právo k uvedenému objektu žalovanému, což výslovně zdůraznil i 
odvolací soud v odůvodnění svého rozhodnutí. 

Proti tomuto rozsudku není opravný prostředek přípustný.

V Brně dne 29. září  2009

                                      JUDr. Jiří Spáčil, CSc. , v. r.     

                                                předseda senátu

