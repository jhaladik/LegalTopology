Soud: Nejvyšší soud

Spisová značka: 4 Tz 80/2004

Datum rozhodnutí: 26.05.2004

Typ rozhodnutí: Rozsudek




4 Tz 80/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             26. května 2004 senátě složeném z předsedy JUDr. J. P. a soudců 
JUDr. J. M. a JUDr. F. H. stížnost pro porušení zákona, kterou podal ministr 
spravedlnosti České republiky ve prospěch obviněného V.  D, proti trestnímu 
příkazu Okresního soudu v Jičíně ze dne 2. 10. 2001, sp. zn. 8 T 58/2001, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným trestním příkazem Okresního soudu v Jičíně ze dne 2. 10. 2001, sp. 
zn. 8 T 58/2001,  b y l   p o r u š e n   z á k o n   v ustanovení § 314e odst. 
3 tr. ř. v neprospěch obviněného V. D.

Napadený trestní příkaz  s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Jičíně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Jičíně ze dne 2. 10. 2001, sp. zn. 8 T 
58/2001, byl obviněný V. D. uznán vinným trestným činem zkreslování údajů o 
stavu hospodaření a jmění podle § 125 odst. 1 tr. zák. a trestným činem 
zkrácení daně, poplatku a podobné povinné platby podle § 148 odst. 1 tr. zák. 
Za to byl obviněnému V. D. podle § 148 odst. 1 tr. zák. za použití § 35 odst. 1 
tr. zák. s přihlédnutím k 314e odst. 2 tr. ř. uložen úhrnný trest odnětí 
svobody v trvání 8 měsíců, jehož výkon byl podle § 58 odst. 1 písm. a) a § 59 
odst. 1 tr. zák. podmíněně odložen na zkušební dobu v trvání 2 roků  a 6 
měsíců. Podle § 53 odst. 1 písm. a) tr. zák. byl obviněnému V. D. dále uložen 
peněžitý trest ve výši 50.000,-Kč a pro případ, že by nebyl vykonán, náhradní 
trest odnětí svobody v trvání 6 měsíců. Trestní příkaz byl obviněnému V. D. 
doručen dne 17. 11. 2001 a právní moci nabyl dne 27. 11. 2001.

Proti trestnímu příkazu Okresního soudu v Jičíně ze dne 2. 10. 2001, sp. zn. 8 
T 58/2001, podal ministr spravedlnosti České republiky stížnost pro porušení 
zákona ve prospěch obviněného V. D. Vytkl v ní, že zákon byl napadeným 
rozhodnutím porušen v ustanoveních § 2 odst. 6 tr. ř. a § 314e odst. 2 písm. a) 
tr. ř.

V odůvodnění stížnosti pro porušení zákona ministr spravedlnosti namítl, že 
soud při svém rozhodování nedbal ustanovení § 314e tr. ř., když uložil 
obviněnému V. D. vedle podmíněného trestu odnětí svobody v trvání osmi měsíců i 
peněžitý trest s náhradním trestem odnětí svobody v trvání šesti měsíců, čímž 
překročil v ustanovení § 314e odst. 3 tr. ř. povolenou hranici dvanácti měsíců 
pro uložení náhradního trestu odnětí svobody za peněžitý trest společně s 
podmíněným trestem odnětí svobody.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř. porušení zákona ve vytýkaném 
směru, aby podle § 269 odst. 2 tr. ř. zrušil napadený trestní příkaz a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 314e odst. 2 písm. a) tr. ř., ve znění účinném do 31. 12. 2001, bylo 
možno trestním příkazem uložit trest odnětí svobody do jednoho roku, podle 
ustanovení § 314e  odst. 3 tr. ř.  platí, že náhradní trest odnětí svobody za 
peněžitý trest nesmí ani s uloženým trestem odnětí svobody přesahovat jeden 
rok. Z citovaných ustanovení vyplývá, že maximální výměra trestu odnětí svobody 
ukládaného trestním příkazem byla stanovena na jeden rok, tato výměra nesměla 
být překročena ani součtem délky náhradního trestu odnětí svobody za ukládaný 
peněžitý trest a délky uloženého trestu odnětí svobody.

V projednávané trestní věci však byl napadeným trestním příkazem Okresního 
soudu v Jičíně ze dne 2. 10. 2001, sp. zn. 8 T 58/2001, obviněnému V. D. uložen 
trest odnětí svobody v trvání 8 měsíců a náhradní trest odnětí svobody v trvání 
6 měsíců za ukládaný peněžitý trest, takže náhradní trest odnětí svobody 
společně s uloženým trestem odnětí svobody přesahoval zákonem stanovenou 
maximální výměru jednoho roku, kterou bylo možno trestním příkazem uložit. 
Považoval-li Okresní soud v Jičíně za potřebné uložit obviněnému V. D. trest 
odnětí svobody a náhradní trest odnětí svobody za ukládaný peněžitý trest v 
celkové výměře přesahující jeden rok, měl ve věci nařídit hlavní líčení a 
rozhodnout formou rozsudku, naopak vydání trestního příkazu bylo v takovém 
případě vyloučeno pro rozpor s ustanovením § 314e odst. 3 tr. ř.

Z uvedených důvodů Nejvyšší soud podle § 268 odst. 2 tr. ř. vyslovil, že 
trestním příkazem Okresního soudu v Jičíně ze dne 2. 10. 2001, sp. zn. 8 T 
58/2001, byl porušen zákon v ustanovení § 314e odst. 3 tr. ř. v neprospěch 
obviněného V. D. Podle § 269 odst. 2 tr. ř. Nejvyšší soud zrušil napadený 
trestní příkaz, jakož i všechna další rozhodnutí na zrušený trestní příkaz 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 270 odst. 1 tr. ř. bylo přikázáno Okresnímu soudu v Jičíně, aby trestní 
věc v potřebném rozsahu znovu projednal a rozhodl.  Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného V. D. a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 26. května 2004

Předseda senátu:

JUDr. J. P.

	

	
