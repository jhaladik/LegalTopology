Soud: Nejvyšší soud

Spisová značka: 8 Tz 5/2025

Datum rozhodnutí: 19.03.2025

Typ rozhodnutí: ROZSUDEK


Heslo: Svéprávnost, Nutná obhajoba, Obhájce, Trestní příkaz

Dotčené předpisy: § 36 odst. 1 písm. b) tr. ř., § 314e odst. 7 tr. ř.

Kategorie rozhodnutí: D




8 Tz 5/2025-155





ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 19. 3. 2025 v senátě 
složeném z předsedkyně senátu JUDr. Věry Kůrkové a soudců JUDr. Milady Šámalové 
a JUDr. Jana Engelmanna stížnost pro porušení zákona, kterou podal ministr 
spravedlnosti České republiky ve prospěch obviněného M. P. proti pravomocnému 
trestnímu příkazu Okresního soudu v Nymburce ze dne 31. 8. 2022, č. j. 3 T 
71/2022-82, a rozhodl takto:

Podle § 268 odst. 2 tr. ř. se vyslovuje, že trestním příkazem Okresního soudu v 
Nymburce ze dne 31. 8. 2022, č. j. 3 T 71/2022-82, a v řízení, jež mu 
předcházelo, byl porušen zákon v ustanoveních § 36 odst. 1 písm. b) a § 314e 
odst. 7 tr. ř. v neprospěch obviněného M. P.

Podle § 269 odst. 2 tr. ř. se napadený trestní příkaz zrušuje. Zrušují se také 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. se Okresnímu soudu v Nymburce přikazuje, aby věc v 
potřebném rozsahu znovu projednal a rozhodl.

Odůvodnění:

I. Dosavadní průběh řízení

1. Trestním příkazem Okresního soudu v Nymburce vydaným dne 31. 8. 2022, č. j. 
3 T 71/2022-82, byl obviněný M. P. (dále též jen „obviněný“) uznán vinným 
přečinem krádeže podle § 205 odst. 1 písm. d), odst. 2 tr. zákoníku a odsouzen 
podle § 205 odst. 2 tr. zákoníku k trestu odnětí svobody na 8 měsíců, jehož 
výkon byl podle § 84 tr. zákoníku podmíněně odložen za současného vyslovení 
dohledu. Podle § 85 odst. 1 tr. zákoníku byla stanovena zkušební doba na 24 
měsíce. Podle § 85 odst. 3 tr. zákoníku bylo obviněnému uloženo, aby se ve 
zkušební době podmíněného odsouzení zdržel užívání omamných a psychotropních 
látek a alkoholických nápojů a podroboval se namátkovému testování na 
přítomnost těchto látek probačním úředníkem. Trestní příkaz nabyl právní moci 
dne 21. 10. 2022.

2. Podle skutkových zjištění Okresního soudu v Nymburce se obviněný přečinu 
krádeže podle § 205 odst. 1 písm. d), odst. 2 tr. zákoníku dopustil tím, že dne 
31. 7. 2022 v 16:40 hod. na vlakovém nádraží v XY na adrese XY na prvním 
nástupišti, přistoupil zezadu k L. G., které následně vytáhl mobilní telefon 
zn. Xiaomi Redmi Note 5A, který měla umístěn pod pravým stehnem, a z místa 
utekl, přičemž způsobil poškozené L. G. škodu ve výši 1 500 Kč, a uvedeného 
jednání se dopustil, přestože byl za takový čin odsouzen rozsudkem Okresního 
soudu v Hradci Králové ze dne 28. 2. 2022, sp. zn. 7 T 132/2021, který nabyl 
právní moci dne 28. 2. 2022, k trestu odnětí svobody ve výměře 8 měsíců, 
podmíněně odloženému na zkušební dobu v trvání 24 měsíců za současného 
stanovení dohledu, trestu propadnutí věci a dále mu bylo uloženo ochranné 
léčení protitoxikomanické v ambulantní formě. 

3. Součástí předmětného spisového materiálu, který byl po provedení zkráceného 
přípravného řízení spolu s návrhem na potrestání podezřelého M. P. doručen 
Okresnímu soudu v Nymburce, je i rozsudek Okresního soudu v Kolíně ze dne 18. 
2. 2021, č. j. 0 Nc 22054/2019-96 (5 P a Nc 427/20195, 5 P a Nc 428/2019), jímž 
byl M. P. omezen ve svéprávnosti tak, že není způsobilý k právním jednáním, jež 
se týkající hospodaření s finančními prostředky přesahujícími částku 500 Kč 
týdně, které se dotýkají nakládání s majetkem, jehož hodnota přesahuje 500 Kč, 
a ve stejném rozsahu se zavazovat, jimiž dochází k realizaci práv vyplývajících 
z důchodového a nemocenského pojištění, k uzavírání nájemních smluv, darovacích 
smluv, kupních smluv, smluv o úvěru, finančních produktů, jako je životní 
úrazové pojištění a stavební spoření, smlouvy o zápůjčce a smlouvy o 
poskytování bankovních produktů, pořizování pro případ úmrtí do výše svého 
omezení hospodaření s majetkem, jednat při zakládání, měnění nebo rušení 
pracovně-právních vztahů, spravovat cizí majetek, vykonávat volenou funkci, 
jimiž dochází k přijímání a odmítání poskytování zdravotních služeb, o vlastní 
léčbě a o zásahu do své duševní a tělesné integrity. Výrokem pod bodem II. 
rozsudku byla jeho opatrovníkem jmenována obec XY. Podle výroku pod bodem III. 
rozsudku toto omezení platilo po dobu 3 let, přičemž označený rozsudek nabyl 
právní moci dne 26. 3. 2021.

II. Stížnost pro porušení zákona a vyjádření k ní

4. Proti pravomocnému trestnímu příkazu Okresního soudu v Nymburce ze dne 31. 
8. 2022, č. j. 3 T 71/2022-82, podal ministr spravedlnosti (dále též jen 
„stěžovatel“) ve prospěch obviněného M. P. stížnost pro porušení zákona. Podle 
něj byl z důvodů vyložených v odůvodnění mimořádného opravného prostředku tímto 
trestním příkazem a v řízení, jež mu předcházelo, porušen zákon v ustanoveních 
§ 2 odst. 1, § 36 odst. 1 písm. b) a § 314e odst. 7 tr. ř.

5. V odůvodnění stížnosti pro porušení zákona stěžovatel nejprve rekapituloval, 
že na podkladě provedeného zkráceného přípravného řízení byl doručen Okresnímu 
soudu v Nymburce spolu se spisovým materiálem návrh státní zástupkyně Okresního 
státního zastupitelství v Nymburce na potrestání podezřelého M. P. pro skutek 
právně kvalifikovaný jako přečin krádeže podle § 205 odst. 1 písm. d), odst. 2 
tr. zákoníku. Ačkoli z obsahu trestního spisu vyplývalo zjištění, že osoba M. 
P., proti které se trestní řízení vedlo, sdělila policejnímu orgánu konajícímu 
zkrácené přípravné řízení mimo jiné také to, že je v invalidním důchodu z 
důvodu onemocnění schizofrenií a že má omezenou svéprávnost a ač byl v této 
souvislosti do spisu založen v kopii i rozsudek Okresního soudu v Kolíně ze dne 
18. 2. 2021, sp. zn. 0 Nc 22054/2019, jímž bylo rozhodnuto o omezení 
svéprávnosti M. P., přesto nebyla těmto podstatným informacím ze strany 
policejního orgánu a státní zástupkyně věnována žádná pozornost. Údaj o omezení 
svéprávnosti podezřelého nebyl prověřen, bylo provedeno zkrácené přípravné 
řízení s osobou podezřelého M. P. a návrh státní zástupkyně OSZ v Nymburce na 
potrestání jmenovaného podezřelého byl předložen soudu, aniž by měl M. P. v 
trestním řízení, včetně řízení před soudem, v dané věci zvoleného či 
ustanoveného obhájce.

6. Dále poukázal na znění čl. 40 odst. 3 Listiny základních práv a svobod, § 2 
odst. 1, § 36 odst. 1 písm. b) a § 314e odst. 7 tr. ř. a z této relevantní 
právní úpravy učinil závěr, že proti M. P. jako osobě, která byla omezena ve 
svéprávnosti, bylo konáno trestní řízení, aniž by měl zajištěnu nutnou 
obhajobu. Postupem nejen orgánů činných v přípravném řízení trestním při konání 
zkráceného přípravného řízení a při podání návrhu na potrestání, ale zejména 
rozhodnutím soudce Okresního soudu v Nymburce tak došlo k omezení práva 
obviněného na obhajobu v důsledku porušení zákona v jeho neprospěch, a to v 
ustanoveních § 2 odst. 1 § 36 odst. 1 písm. b) a § 314e odst. 7 tr. ř.

	7. Ministr spravedlnosti proto navrhl, aby Nejvyšší soud podle § 268 
odst. 2 tr. ř. vyslovil, že pravomocným trestním příkazem Okresního soudu v 
Nymburce ze dne 31. 8. 2022, č. j. 3 T 71/2022-82, a v řízení jeho vydání 
předcházejícím byl porušen zákon v ustanoveních § 2 odst. 1, § 36 odst. 1 písm. 
b) a § 314e odst. 7 tr. ř., aby podle § 269 odst. 2 tr. ř. zrušil napadený 
trestní příkaz, jakož i všechna další rozhodnutí na něj obsahově navazující, 
pokud vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř. a přikázal Okresnímu soudu v Nymburce věc 
v potřebném rozsahu znovu projednat a rozhodnout.

		8. Státní zástupkyně Nejvyššího státního zastupitelství se ve 
svém vyjádření s podanou stížností pro porušení zákona ztotožnila. I ona 
upozornila, že součástí přezkoumávaného spisového materiálu vedeného Krajským 
státním zastupitelstvím v Praze pod sp. zn. KZZ 5027/2024, je i rozsudek 
Okresního soudu v Kolíně ze dne 18. 2. 2021 č. j. 0 Nc 22054/2019-96, jímž byl 
obviněný M. P. omezen ve svéprávnosti v právních jednáních výslovně ve výroku 
pod bodem I. specifikovaných. Opatrovníkem obviněného byla jmenována obec XY 
(výrok pod bodem II.). Uvedené omezení, jak vyplývá z výroku pod bodem III. 
rozsudku, platilo po dobu tří let, přičemž tento rozsudek nabyl právní moci dne 
26. 3. 2021. Specifikované rozhodnutí o zbavení svéprávnosti bylo orgánům 
činným ve zkráceném trestním řízení známo, přesto nebylo obviněnému po celou 
dobu umožněno zvolit si obhájce a ani mu nebyl orgány činnými v trestním řízení 
ustanoven, stejně jako nebylo ze strany soudu respektováno ustanovení § 314e 
odst. 7 písm. a) tr. ř. 

9. Podanou stížnost pro porušení zákona považovala proto za důvodnou, navrhla 
jí vyhovět, a to v souladu s návrhem formulovaným ministrem spravedlnosti 
(poznámka: zřejmě nesprávně uvedeno jiné jméno obviněného).

10. Obhájce obviněného se k návrhu stěžovatele, jakož i státní zástupkyně 
Nejvyššího státního zastupitelství připojil.

III. Důvodnost stížnosti pro porušení zákona

11. Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl skutečně napadeným trestním 
příkazem Okresního soudu v Nymburce ze dne 31. 8. 2022, č. j. 3 T 71/2022-82, a 
v řízení, jež mu předcházelo, ve vytýkaném směru porušen v neprospěch 
obviněného.

12. Podle ustanovení § 36 odst. 1 písm. b) tr. ř. platí, že obviněný musí mít 
obhájce už v přípravném řízení, je-li jeho svéprávnost omezena. Podle § 314e 
odst. 7 tr. ř. nelze vydat trestní příkaz v řízení proti osobě, jejíž 
svéprávnost je omezena. Pro úplnost je namístě připomenout i čl. 40 odst. 3 
Listiny základních práv a svobod, podle něhož obviněný má právo, aby mu byl 
poskytnut čas a možnost k přípravě obhajoby, a aby se mohl hájit sám nebo 
prostřednictvím obhájce. Jestliže si obhájce nezvolí, ačkoliv ho podle zákona 
mít musí, bude mu ustanoven soudem. Zákon stanoví, v kterých případech má 
obviněný právo na bezplatnou pomoc obhájce. Podle § 2 odst. 1 tr. ř. nikdo 
nemůže být stíhán jinak než ze zákonných důvodů a způsobem, který stanoví 
trestní řád.

13. Z obsahu Nejvyššímu soudu předloženého spisového materiálu je v daných 
souvislostech vhodné připomenout, že z něj vyplývají skutečnosti dokládající, 
že orgány činné v trestním řízení (policejní orgán, státní zástupkyně stejně 
jako posléze i soudce Okresního soudu v Nymburce) ignorovaly poznatky svědčící 
o tom, že M. P. byl v inkriminované době pravomocným rozhodnutím Okresního 
soudu v Kolíně omezen ve svéprávnosti. Významným poznatkem o této okolnosti je 
nejen sdělení M. P. policejnímu orgánu konajícímu zkrácené řízení, že je v 
invalidním důchodu z důvodu onemocnění schizofrenií a že má omezenou 
svéprávnost, ale především i rozsudek Okresního soudu v Kolíně ze dne 18. 2. 
2021, č. j. 0 Nc 22054/2019-96. Tím byl M. P. omezen ve svéprávnosti v právních 
jednáních specifikovaných ve výroku pod bodem I., která se týkala především 
hospodaření s finančními prostředky přesahujícími částku 500 Kč týdne, 
nakládání s majetkem v hodnotě přesahující 500 Kč, jakož i další tam vymezená 
právní jednání, pro něž nebyl shledán způsobilým, a ve výroku pod bodem II. 
rozsudku byla jeho opatrovníkem jmenována obec XY. Podle výroku pod bodem III. 
rozsudku toto omezení platilo po dobu 3 let, přičemž označený rozsudek nabyl 
právní moci dne 26. 3. 2021.

14. K doplňující žádosti Nejvyššího soudu soudkyně Okresního soudu v Kolíně 
sdělila, že posuzovaný M. P. je nadále omezen ve svéprávnosti na základě 
rozsudku Okresního soudu v Kolíně ze dne 18. 2. 2021, č. j. 0 Nc 22054/2019-96, 
který nabyl právní moci dne 26. 3. 2021. Usnesením Okresního soudu v Kolíně ze 
dne 13. 2. 2024, č. j. 0 P 104/2021-246, bylo totiž před uplynutím 3 let, na 
kterou byl posuzovaný omezen ve svéprávnosti (počínaje dnem právní moci 
rozsudku Okresního soudu v Kolíně ze dne 18. 2. 2021, č. j. 0 Nc 
22054/2019-96), zahájeno řízení o prodloužení doby omezení svéprávnosti a 
opatrovnictví posuzovaného. Podle § 59 odst. 2 věta druhá o. z. zahájením 
řízení o prodloužení omezení svéprávnosti trvají právní účinky původního 
rozhodnutí až do nového rozhodnutí, nejdéle však jeden rok. To znamená, že 
právní účinky rozsudku Okresního soudu v Kolíně ze dne 18. 2. 2021, č. j. 0 Nc 
22054/2019-96, trvají až do 26. 3. 2025 (srov. rozsudek Nejvyššího soudu ze dne 
12. 12. 2023, sp. zn. 24 Cdo 2160/2023). 

15. Řízení o prodloužení doby omezení svéprávnosti a opatrovnictví posuzovaného 
bylo dne 6. 2. 2025 nepravomocně skončeno, přičemž, jak se podává z rozsudku 
Okresního soudu v Kolíně ze dne 6. 2. 2025, č. j. 0 P 104/2021-316 (5 P a Nc 
31/2024, 5 P a Nc 38/2024), nepravomocně bylo rozhodnuto (mimo jiné) tak, že 
omezení svéprávnosti posuzovaného M. P., stanovené rozsudkem Okresního soudu v 
Kolíně ze dne 18. 2. 2021, č. j. 0 Nc 22054/2019-96, se prodlužuje na dobu 
dalších pěti let od právní moci tohoto rozsudku s tím, že se mění částečně tak, 
že posuzovaný není způsobilý k právním jednáním týkajících se nakládání s 
finančními prostředky přesahujícími částku 1 000 Kč týdně (výrok I.). 
Opatrovníkem posuzovaného M. P. se ponechává obec XY (výrok II.).

16. Zmiňované skutečnosti dokládají, že proti obviněnému jako osobě, která byla 
omezena ve svéprávnosti, bylo konáno trestní řízení, aniž by měl zajištěnu 
nutnou obhajobu, čímž došlo postupem nejen orgánů činných v přípravném řízení 
trestním, ale zejména rozhodnutím soudce Okresního soudu v Nymburce k porušení 
práva obviněného na obhajobu. Proto nelze než souhlasit s argumenty uplatněnými 
v mimořádném opravném prostředku. Ani Nejvyšší soud nemá žádné pochybnosti o 
tom, že zákon byl ve stěžovatelem vytýkaném směru porušen označeným trestním 
příkazem a v řízení, jež mu předcházelo, především v ustanoveních § 36 odst. 1 
písm. b) a § 314e odst. 7 tr. ř. v neprospěch obviněného. Dozajista došlo i k 
porušení ustanovení § 2 odst. 1 tr. ř. a čl. 40 odst. 3 Listiny základních práv 
a svobod směřujících k respektu k zákonnosti trestního řízení a ochraně práva 
na obhajobu obecně, ale jejich porušení není třeba konkrétně vyslovit pro 
jejich široký dosah.

17. Nejvyšší soud s ohledem na shora uvedené podle § 268 odst. 2 tr. ř. 
vyslovil, že pravomocným trestním příkazem Okresního soudu v Nymburce ze dne 
31. 8. 2022, č. j. 3 T 71/2022-82, a v řízení, jež mu předcházelo, byl porušen 
zákon v ustanoveních § 36 odst. 1 písm. b) a § 314e odst. 7 tr. ř. v neprospěch 
obviněného. Podle § 269 odst. 2 tr. ř. napadený trestní příkaz zrušil a zrušil 
také další rozhodnutí na něj obsahově navazující, pokud vzhledem ke změně, k 
níž došlo zrušením, pozbyla podkladu. Podle § 270 odst. 1 tr. ř. Okresnímu 
soudu v Nymburce přikázal věc v potřebném rozsahu znovu projednat a rozhodnout. 
Nejvyšší soud připomíná, že podle § 270 odst. 4 tr. ř. je soud, jemuž byla věc 
přikázána, vázán právním názorem, který vyslovil ve věci Nejvyšší soud, a je 
povinen provést procesní úkony, jejichž provedení Nejvyšší soud nařídil. 
Stížnost pro porušení zákona byla podána ve prospěch obviněného, takže v novém 
řízení nemůže dojít ke změně v jeho neprospěch.

	18. Nejvyšší soud v souladu s ustanovením § 274 odst. 3 písm. a) tr. ř. 
rozhodl v neveřejném zasedání.

Poučení:Proti tomuto rozhodnutí není opravný prostředek přípustný.

V Brně dne 19. 3. 2025      

              JUDr. Věra Kůrková 
           																										  
předsedkyně senátu
 


