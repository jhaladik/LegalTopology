Soud: Nejvyšší soud

Spisová značka: 4 Tz 95/2002

Datum rozhodnutí: 18.03.2003

Typ rozhodnutí: Rozsudek




4 Tz 95/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne           18. března 2003  v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněných K. H.,  M. S., a Bc. F. S., proti rozsudku Krajského soudu 
v Plzni ze dne 3. 9. 1976, sp. zn. 5 To 235/76, jako soudu odvolacího v trestní 
věci vedené u Okresního soudu Plzeň  - jih, sp. zn. 1 T 210/76, a podle § 268 
odst. 2, § 269 odst. 2 a § 271 odst. 1 tr. ř. rozhodl   t a k t o :  

Rozsudkem Krajského soudu v Plzni ze dne 3. 9. 1976, sp. zn. 5 To 235/76 a v 
řízení, které mu předcházelo,  b y l   p o r u š e n   z á k o n  v ustanovení 
§ 254 odst. 1 tr. ř. ve znění účinném do 31. 12. 2001 v neprospěch všech 
obviněných a dále v ustanovení § 10 odst. 1 písm. a), § 202 odst. 1 tr. zák. ve 
znění účinném do 30. 6. 1990 v neprospěch obviněných K. H. a M. S. a v 
ustanovení § 10 odst. 1 písm. c), § 202 odst. 1 tr. zák. ve znění účinném do 
30. 6. 1990 v neprospěch obviněného F. S. 

Napadený rozsudek  s e   z r u š u j e  ve své odsuzující části. 

Zrušují se i všechna další rozhodnutí na zrušenou část rozhodnutí obsahově 
navazující,  pokud vzhledem ke změně, k níž došlo zrušením,  pozbyla podkladu. 

Podle § 226 písm. b) tr. ř. se obvinění K. H., M. S. a F. S.  z p r o š ť u j 
í   o b ž a l o b y  býv. okresního prokurátora Plzeň- jih ze dne 11. 6. 1976 
sp. zn. Pv 103/76 pro skutek, že

na den 13. 12. 1975 v P., ve vzájemné dohodě a v dohodě s I. J. a dalšími 
osobami pod záminkou kulturní akce místní organizace SSM v P., zorganizovali a 
umožnili veřejné vystoupení I. J. a dalším osobám, při kterém byly přehrávány, 
zpívány a předneseny před větším počtem posluchačů vulgární  a oplzlé texty,

protože v žalobním návrhu označený skutek není trestným činem.

O d ů v o d n ě n í : 

Rozsudkem Okresního soudu Plzeň  - jih ze dne 6. 7. 1976, sp. zn. 1 T 210/76, 
byli obvinění K. H., M. S. a F. S. uznáni vinnými trestným činem výtržnictví 
podle § 9 odst. 2 k § 202 odst. 1, 2 tr. zák., který spáchali tím, že dne 13. 
12. 1975 v P.,  ve vzájemné dohodě a v dohodě s I. J. a dalšími osobami pod 
záminkou kulturní akce místní organizace SSM v P., zorganizovali a umožnili 
veřejné vystoupení I. J. a dalším osobám, při kterém byly přehrávány, zpívány a 
předneseny před větším počtem posluchačů vulgární a oplzlé texty, čímž se 
dopustili veřejně hrubé neslušnosti a čin spáchali jako členové organizované 
skupiny. Za to byli odsouzeni k nepodmíněným trestům odnětí svobody a to K. H. 
v trvání dva a půl roku, M. S. v trvání osmnácti měsíců a F. S. v trvání osmi 
měsíců. Všichni byli k výkonu trestů zařazeni do první nápravně výchovné 
skupiny. 

Proti tomuto rozsudku podali všichni obvinění odvolání, o kterých jednal 
Krajský soud v Plzni ve veřejném zasedání. Ten svým rozsudkem ze dne 3. 9. 
1976, sp. zn. 5 To 235/76,  rozsudek soudu prvního stupně v celém rozsahu 
zrušil a podle § 259 odst. 3 tr. ř. rozhodl tak, že K. H. a M. S. uznal vinnými 
organizátorstvím k trestnému činu výtržnictví podle § 10 odst. 1 písm. a), § 
202 odst. 1 tr. zák. a  F. S. uznal vinným pomocí k trestnému činu výtržnictví 
podle § 10 odst. 1 písm. c), § 202 odst. 1 tr. zák. Uvedeného účastenství k 
trestnému činu výtržnictví se  obvinění podle rozhodnutí odvolacího soudu 
dopustili tím, že dne 13. 12. 1975 v P.,  K. H. po dohodě s I. J. a dalšími  
osobami společně s obviněným M. S. zorganizovali a umožnili veřejné vystoupení 
I. J., K. S. a S. K., ke kterému jim pomohl rozeslat pozvánky obviněný F. S., 
kde pak účinkující uváděli písně a texty s vulgárními výrazy a obsahem, který 
znevažoval společenské morální zásady, tedy obviněný K. H. a M. S. zosnovali 
spáchání trestného činu  výtržnictví podle § 202 odst. 1 tr. zák.  a obviněný  
F. S.  poskytl pomoc ke spáchání tohoto trestného činu.       

Za to byli K. H. a M. S. odsouzeni k nepodmíněným trestům odnětí svobody, K. H. 
v trvání patnácti měsíců, M. S. v trvání devíti měsíců, pro jejichž výkon byli 
oba zařazeni do první nápravně výchovné skupiny. F. S. byl odsouzen k trestu 
odnětí svobody v trvání čtyř měsíců, jehož výkon mu byl podmíněně odložen na 
zkušební dobu jednoho roku. 

Proti rozhodnutí soudu druhého stupně podal ministr spravedlnosti  podle § 266 
odst. 1 tr. ř. stížnost pro porušení zákona, v níž odvolacímu soud vytkl, že 
svým rozhodnutím  neodstranil pochybení soudu prvního stupně a porušil tak 
zákon v neprospěch obviněných v ustanovení § 254 odst. 1 tr. ř., když 
nezjistil, že soud prvního stupně porušil zákon v ustanovení § 2 odst. 5, 6 tr. 
ř., neboť nalézací soud náležitě nezjistil skutkový stav věci a provedené 
důkazy nesprávně zhodnotil. 

Krajský soud v Plzni podle stěžovatele sice dospěl ke správnému závěru, že 
obvinění se nemohli ve spolupachatelství dopustit trestného činu výtržnictví, 
neboť žádný z obviněných na veřejné produkci dne 13. 12. 1975 nevystoupil ani 
se nepodílel na přednesu písní s texty, jak jsou zadokumentovány ve spise. 
Pochybení se však krajský soud dopustil tím, že uznal obviněné vinnými 
účastenstvím na trestném činu výtržnictví.  V průběhu celého řízení totiž 
nebylo obviněným prokázáno, že jim byl předem znám obsah vystoupení hudební 
skupiny, a proto je nebylo možné vinit ani z účastenství na tomto trestném 
činu. Odvolací soud své tvrzení o tom, že obviněným byl znám obsah vystoupení 
skupiny dovodil z toho, že obvinění  již dříve s I. J. hovořili, znali jeho 
názory na tzv. moderní hudbu a její směr a byli sběrateli nahrávek této hudby. 
Tato argumentace v žádném případě nemůže potvrdit vědomost obviněných o obsahu 
vystoupení hudební skupiny, zejména pokud jde o konkrétní obsah textů písní, 
které pak byly na veřejném vystoupení uvedeny. Konečně i za předpokladu, že by 
obviněným  byl předem znám obsah vystoupení hudební skupiny, což prokázáno 
nebylo, nemohli se dopustit účastenství na trestném činu výtržnictví, neboť 
jeho zákonné znaky vystoupením hudební skupiny nebyly naplněny uvedením 
některých písní s výrazy, které bylo možno považovat za vulgární. 

Podle názoru ministra spravedlnosti ustanovení § 202 tehdy platného trestního 
zákona mělo na mysli postihnout hrubou neslušnost narušující pravidla 
občanského soužití. Naopak zákonodárce tímto ustanovením nesledoval trestní 
represí ohrozit každého, kdo vystoupí způsobem, který není zcela v souladu s 
běžnou morálkou nebo neodpovídá obecnému vkusu. Vystoupení hudební skupiny, na 
jehož přípravě  se obvinění podíleli, nebylo možno vůbec posuzovat jako trestný 
čin.  Za těchto okolností se obvinění nemohli dopustit ani účastenství na tomto 
trestném činu. Lze důvodně konstatovat, že celé řízení bylo motivováno snahou 
kriminalizovat nejen hudební skupinu a její členy, ale i obviněné, kteří se 
podíleli na organizování jejich veřejného vystoupení. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem Krajského soudu 
v Plzni ze dne 3. 9. 1976, sp. zn. 5 To 235/76, byl porušen zákon v neprospěch 
všech obviněných v ustanovení § 254 odst. 1 tr. ř.  a rozsudkem Okresního soudu 
Plzeň  - jih ze dne 6. 7. 1976, sp. zn. 1 T 210/76 též v ustanovení § 2 odst. 
5, 6 tr. ř. ve vztahu k § 202 odst. 1, 2 tr. zák.  Dále ministr spravedlnosti 
navrhl, aby Nejvyšší soud podle § 269 odst. 2 tr. ř. oba rozsudky zrušil, jakož 
i všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu a poté aby postupoval 
podle § 271 odst. 1 tr. ř. 

Nejvyšší soud podle § 267 odst. 3  tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k  závěru, že stížnost pro porušení zákona byla podána 
důvodně. 

Podle § 254 odst. 1 tr. ř. ve znění účinném do 31. 12. 2001 nezamítne-li 
odvolací soud odvolání podle § 253, přezkoumá zákonnost a odůvodněnost všech 
výroků rozsudku, proti nimž může odvolatel podat odvolání, i správnost postupu 
řízení, které předcházelo rozsudku, přihlížeje přitom i k vadám, které nebyly 
odvoláním vytýkány. 

Trestný čin výtržnictví podle § 202 odst. 1 tr. zák. ve znění účinném do 30. 6. 
1990 spáchá ten, kdo se dopustí veřejně nebo na místě veřejnosti přístupném 
hrubé neslušnosti nebo výtržnosti. 

Účastníkem podle § 10 odst. 1 tr. zák. na dokonaném trestném činu nebo jeho 
pokusu je, kdo úmyslně a) spáchání trestného činu zosnoval nebo řídil ( 
organizátor ), b) navedl jiného k spáchání trestného činu ( návodce ), c) 
poskytl jinému pomoc k spáchání trestného činu, zejména opatřením prostředků, 
odstraněním překážek, radou, utvrzováním v předsevzetí, slibem přispět po 
trestném činu ( pomocník ). 

Pokud se týká formální stránky odsuzujícího rozsudku soudu druhého stupně, je 
třeba konstatovat, že skutková věta výrokové části tohoto rozsudku je příliš 
obecná       a nepojmenovává dostatečně konkrétně jednání jednotlivých 
obviněných, jímž se měli dopustit příslušných forem účastenství na trestném 
činu, a místo toho používá termínů, které jsou znaky zákonného ustanovení, jež 
měly být citovány pouze v tzv. právní větě rozsudku. Ze skutkové věty není 
taktéž zřejmé, že obvinění jednali s vědomím o závadnosti obsahu připravovaného 
vystoupení J. a spol., a měli tak v úmyslu se na spáchání trestného činu 
podílet, a to buď organizátorstvím či pomocí ve smyslu ustanovení § 10 odst. 1 
písm. a) nebo písm. c) tr. zák. Rovněž popis výtržnického jednání hlavních 
pachatelů postrádá potřebnou míru konkrétnosti, spočívající alespoň v odkazech 
na příslušné stránky přednášky či názvy písní, jež zazněly v jejich vystoupení, 
aby bylo možné si utvořit dostatečně přesnou představu o znění a četnosti 
vulgarizmů, jež soud považoval ve svém celku za hrubou neslušnost podle zákona. 
Lze proto konstatovat, že skutková věta ve výrokové části přezkoumávaného 
rozsudku nesplňuje veškerá kritéria ustanovení § 120 odst. 3 tr.ř.      

V této souvislosti je třeba zdůraznit princip akcesority účastenství na 
trestném činu podle § 10 odst. 1 tr. zák., což znamená, že k trestnosti 
jednání, jehož se podle odsuzujícího rozsudku odvolacího soudu dopustili 
obvinění K. H., M. S. a F.S., zákon vyžaduje, aby trestný čin byl hlavním 
pachatelem dokonán, nebo aby se o jeho spáchání alespoň pokusil.

Organizátorem trestného činu je pak osoba, která se podílí na spáchání 
trestného činu rozhodujícím způsobem ve skupinových věcech, aniž by se ho přímo 
účastnil jako spolupachatel.  Organizátor se ve svém jednání neomezuje jen na 
vzbuzení rozhodnutí spáchat trestný čin, ale vyvíjí širší a intenzivnější 
činnost, která svou povahou naplňuje zákonné znaky zosnování a řízení trestného 
činu. Zosnováním trestného činu je třeba rozumět činnost spočívající v 
iniciování dohody o spáchání trestného činu, vymyšlení plánu jeho spáchání,  
vyhledávání osob, které by se na něm podílely, zajištění jejich vzájemného 
styku, rozdělování úkolů jednotlivým osobám apod. Za řízení trestného činu je 
třeba považovat úkony spočívající v usměrňování všech osob na trestné činnosti 
se podílejících, vydávání jednotlivých pokynů konkrétním osobám a vyžadování 
jejich splnění.

Pomocníkem je ten, kdo úmyslně pomáhá či podporuje hlavního pachatele před 
spácháním činu nebo v době činu, jestliže došlo alespoň k pokusu trestného 
činu. Po stránce subjektivní je nutno, aby pomocník věděl o úmyslu  hlavního 
pachatele spáchat trestný čin a jedná tak, aby jemu známý úmysl hlavního 
pachatele byl uskutečněn. Není třeba, aby pomocník měl přesnou představu o 
trestném činu hlavního pachatele ve všech podrobnostech, zejména pokud jde o 
jeho předmět, rozsah, místo a čas. Stačí, že si představuje skutek připravovaný 
hlavním pachatelem alespoň v hlavních rysech jež naplňují určitou skutkovou 
podstatu trestného činu a ví, že osoba, které pomáhá, svým jednáním poškodí či 
ohrozí zájem chráněný trestním zákonem. 

Z výpovědi obviněného K. H. vyplynulo, že někdy v srpnu 1975 se náhodně setkal 
s I. J. v P. a ten se mu zmínil o možnosti uskutečnit přednášku o moderní 
hudbě. Protože se o takovou hudbu zajímal, informoval na jedné ze schůzí místní 
organizace SSM o této možnosti, a tam bylo dohodnuto, aby kulturnímu 
referentovi pomohl se zajištěním takové přednášky. Zajel proto za M. S., 
kterého požádal o zhotovení pozvánek s tím, že námět pozvánky ponechal na něm. 
Bylo pouze dohodnuto, že pozvánky budou mít formu fotografie. K. H. po celou 
dobu řízení odmítal, že by předem znal obsah přednášky, kterou měl I. J. 
uskutečnit. Na základě původní rozmluvy s I. J. ale dospěl k závěru, že je to 
člověk, který věci rozumí a je pro věc fundován. Znal jej především podle jména 
a věděl, že I. J. do roku 1970 spolupracoval s redakcemi některých časopisů. O 
plánované přítomnosti a účinkování S. a K. sice od I. J. věděl, ale nebylo mu 
blíže řečeno, co ti dva zpívají a ani se na obsah písní neptal. Na samotném 
vystoupení I. J., S. a K. nespatřoval nic protizákonného. Je pouze skutečností, 
že v některých textech se objevilo silnější slovo, které ale bylo vždy nedílnou 
součástí takového textu, a nejednalo se tak o lacinou vulgarizaci. 

Obviněný M. S. připustil, že I. J. znal již před jeho vystoupením v P. Byly mu 
známi i některé texty S. Co však bude obsahem přednášky a co ti dva zpěváci 
budou zpívat, tak to nevěděl. Dá se říci, že s jejich vystoupením neměl nic 
společného. On sám v průběhu večera pouze pomáhal obsluhovat aparaturu, na 
které se přehrávaly jeho a K. H. desky. Taktéž připustil, že zhotovil na 
požádání K. H. pozvánky, které rozdal. Některé dal  K. H. a několik jich poslal 
poštou i F. S.   J. přednáška mu závadná nepřipadala a taktéž interpretované 
písně se mu nejevily nevhodné, byť se v nich ojediněle vyskytla sprostá slova.

Obviněný F. S. uvedl, že se sice s J. dříve náhodně dvakrát setkal v P., ale 
neslyšel ho nikdy veřejně vystupovat. S  K. H. a  M. S. se znal, ale nepodílel 
se na organizování žádných akcí a srazů. Od M. S. se dozvěděl, že se bude konat 
večer undergroundové hudby a poezie v P., přičemž obdržel propagační fotografie 
– pozvánky. Nevěděl, že do P. přijede J., K. a S.  M. S.  mu sdělil, že večer 
organizuje SSM, a proto si myslel, že je všechno v pořádku. O obsahu večera 
neměl konkrétní představu a jediné co udělal je, že některým svým známým předal 
propagační pozvánku. Vlastního večera se zúčastnil pouze jako divák.

Svědek I. J. vypověděl, že se s K. H. sešli v P. v létě roku 1975, kde jej 
vyhledal díky kontaktu, který dostal od M. S. Toho znal také od roku 1975, ale 
blíže jej poznal až v P. Do té doby jej M. S. kontaktoval pouze písemně, když 
jej  zejména informoval o možnosti vystoupení skupin P., D. a P., které se ale 
neuskutečnilo. Tento svědek dále uvedl, že jedno vyhotovení své přednášky 
předal K. H., ale až po jejím uskutečnění v P. Svědek K. S. uvedl, že F. S. v 
kritické době neznal a nevěděl ani o koho jde. Stejně se vyjádřil i k osobě M. 
S. O možnosti vystoupit v P. se mu zmínil J. asi týden před akcí. Svědek S. K. 
prohlásil, že do P. jej pozval J.   M. S. a K. H. mu  v P. představil také on, 
neboť je do té doby neznal. 

Žádné jiné důkazy ohledně toho, zda si obvinění byli vědomi obsahu 
připravovaného vystoupení jednotlivých interpretů, popř. toho, že již jiné 
obdobné vystoupení I. J., event. S.a K. či K. S. navštívili již v době 
předchozí, provedeny v řízení před soudem nebyly a ani se ve spise nenachází, 
když všechny ostatní výpovědi svědků se vyjadřují pouze k vlastnímu průběhu 
večera. Z provedených důkazů vyplynulo pouze to, že obvinění K. H.  a M. S. 
věděli, že J. a spol. budou na pořádané akci vystupovat, ale z žádného z důkazů 
nebylo patrné, že si byli či alespoň museli být  vědomi, že počínání těchto 
interpretů během vystoupení bude mít charakter výtržnického jednání a přesto 
nebo právě proto takové vystoupení těmto osobám umožnili či pomáhali 
uskutečnit. V případě obviněného F. S. bylo důkazy pouze potvrzeno, že se celé 
akce zúčastnil jako divák, když ještě před tím na žádost M. S. rozdal několik 
pozvánek svým známým aniž  věděl, co bude konkrétním obsahem vystoupení J. a 
spol.   

V těchto souvislostech tudíž nemůže obstát odůvodnění rozsudku soudu druhého 
stupně, který dovodil, že jestliže  všichni tři obvinění účinkující, zejména I. 
J.,  znali, neboť s ním dříve několikrát hovořili a byli sběrateli nahrávek 
moderní hudby, museli  tudíž znát jeho názory na tzv.  „ moderní hudbu “  a 
její směr. Obvinění K. H. a M. S. byli proto podle soudu druhého stupně zhruba 
seznámeni s tím, co na uvedeném večeru bude hráno, zpíváno nebo referováno,  a 
proto,  jestliže pomohli zajistit sál či vyrobit pozvánky, si museli  být 
vědomi svojí účasti na trestném činu výtržnictví. Prostřednictvím  obviněného 
M. S. se o programu koncertu dozvěděl  i obviněný F. S., když jej M. S. 
navštívil a seznámil jej s večerem, který se má konat. 

Podle zjištění Nejvyššího soudu však  v daném ohledu soudy obou stupňů jiné 
důkazy, než jak byly shora citovány, neměly k dispozici a proto takto vyslovené 
závěry odvolacího soudu nelze akceptovat. Obviněným těmito důkazy nebylo 
spolehlivě prokázáno, že si byli vědomi toho, že na koncertě bude  J. a spol. 
předvedeno něco neslušného, vulgárního či oplzlého. Takový závěr nebylo 
opodstatněné vyvodit z pouhé indicie, že se  obvinění  s J. v minulosti setkali 
nebo s ním byli v příležitostném písemném kontaktu, když jej ani ostatní 
účinkující do té doby neslyšeli přednášet ani jinak vystupovat, popř. z toho, 
že vlastnili některé nahrávky soudobé hudby. Za tohoto skutkového stavu nebylo 
možné dospět k rozhodnutí o účastenství obviněných K. H., M. S. a F. S. na 
jednání hlavních pachatelů, které mělo být trestným činem výtržnictví a to 
zejména pro absenci subjektivní stránky, když ve vztahu k jejich osobám nebylo 
prokázáno úmyslné zavinění ve smyslu § 4 tr. zák. 

S ohledem na to, co již bylo uvedeno, bylo nutné se zabývat též samotným 
obsahem přednášky I. J., ukázkami přehrávané hudby a vystoupeními S. K.  a K. 
S., neboť jak vyplývá z rozhodnutí soudů obou stupňů, jejich jednání bylo 
posouzeno v rámci řešení předběžné otázky ( viz. § 9 tr. ř.), jako dokonaný 
trestný čin výtržnictví podle § 202 tr. zák. Z důkazů provedených v hlavním 
líčení bylo možné zjistit, že přednáška I. J. obsažená ve spise na č.l. 286 – 
311 v sobě nezahrnuje více jak šest vulgárních výrazů jež se vyskytují na č. l. 
295, 298, 300, přičemž jsou vždy součástí myšlenkové úvahy autora či citací 
písňového textu. To, že se ve vystoupení I. J. vulgární výrazy objevily 
potvrdili i někteří svědkové, ale převážně v obecné a málo konkrétní podobě. 
Pokud jde o hudební nahrávky, které jmenovaný pouštěl v souvislosti se svojí 
přednáškou, tak většina svědků se o nich vyjádřila v tom smyslu, že se jednalo 
o ukázky hudby s anglickými texty. Pouze  svědkyně A. P. vypověděla, že se 
jednalo o nahrávky v jazyce českém i anglickém s tím, že obsah některých 
písniček byl dost sprostý, ale bez většího upřesnění. Teprve po předestření 
některých písňových textů vyšetřovatelem konkretizovala ty, v nichž se vulgární 
slova nacházela. Toto tvrzení jmenované svědkyně pokud se týká vulgarizmů ve 
skladbách přehrávaných z magnetofonu je ale ojedinělé a žádný další svědek ho 
nepodpořil. Svědci vesměs připustili, že sprostá slova zaznamenali v přednášce 
I. J. a v některých skladbách přednesených za doprovodu kytary, aniž by 
konkretizovali, které z nich byly interpretovány K. S., a které S. K. Texty 
anglicky zpívaných  písní, které byly J. jako ukázky hudby v souvislosti s 
přednáškou pouštěny, nejsou ve spise zadokumentovány a nebyl jimi tudíž 
jednoznačný důkaz proveden. Pouze obviněný K. H.a k tomu v hlavním líčení 
upřesnil, že se jednalo o nahrávky skupin P. p., P. g. a A. s tím, že tyto 
písně byly zpívány v anglickém jazyce. Z důkazně prokázaných celkově deseti 
písní hraných a zpívaných v průběhu večera S. K. a K. S., byly ve třech z nich 
obsaženy vulgární výrazy. Ostatní skladby, jejichž texty jsou ve spise založeny 
a byly též jako důkaz přečteny, nebyly podle tvrzení obviněných v průběhu 
vystoupení interpretovány  a provedenými důkazy se tuto jejich obhajobu 
nepodařilo spolehlivě vyvrátit.

Nemůže proto obstát odůvodnění rozsudku soudu druhého stupně, kde je uvedeno, 
že texty celé řady zpívaných písní byly obsahově závadné a vyskytovaly se v 
nich vulgární výrazy. Stejný obsah měl podle krajského soudu i referát 
přednesený I. J. Jak tento referát, tak i tyto písně podle odvolacího soudu 
znevažovaly a zesměšňovaly společenské hodnoty, kterých bylo dosaženo v naší 
společnosti a určitý důraz tomuto měla dát i řada vulgárních slov, které 
jednotlivé texty obsahovaly. Právě tyto skutečnosti hodnotil soud druhého 
stupně jako hrubou neslušnost, které se dopustili účinkující v průběhu svého 
vystoupení, t. j. J., K.k a S., aniž se soud tímto pojmem výkladově blíže 
zabýval a v této souvislosti specifikoval jednotlivé závadné pasáže  textů a 
přednášky.    

Při právním posuzování skutku nemělo být přehlédnuto, že trestný čin 
výtržnictví byl a stále je jedním z trestných činů hrubě narušujících občanské 
soužití, tak jak jsou vymezeny v hlavě páté zvláštní části trestního zákona. 
Výtržností ve smyslu ustanovení § 202 odst. 1 tr. zák. se rozumí jednání, které 
závažným způsobem narušuje veřejný klid a pořádek a je pro ně typický zjevně 
neuctivý a neukázněný postoj pachatele k zásadám občanského soužití. Jde 
zpravidla o násilný nebo slovní projev takového charakteru, který hrubě uráží, 
vzbuzuje obavy o bezpečnost, zdraví a majetek nebo výrazně snižuje vážnost 
většího počtu osob současně přítomných, (viz Rt 44/1990). Je také nutné 
vyvodit, že formy výtržnického jednání musí narušovat občanské soužití hrubě, 
to znamená ve zvýšené míře, přičemž nestačí méně závažné, běžné nebo obvyklé 
projevy rušení tohoto soužití. O hrubé narušení občanského soužití půjde 
zejména v případech, kdy posuzované jednání má charakter zjevné svévole, 
bezohlednosti a zpravidla také určité vyhraněné jednostrannosti v tom, že 
pachatel sleduje prosazení svého, ze společenského hlediska nepřijatelného 
zájmu na úkor ostatních občanů, (viz rozsudek NS ČR sp. zn. 7 Tdo 224/2002). Za 
hrubou neslušnost je pak považováno jednání, jímž jsou hrubě porušována 
pravidla občanského soužití a zásady občanské morálky, např. hrubé rušení 
shromáždění občanů nebo obřadu občanů, či hrubý útok na čest a vážnost občana 
hrubými nadávkami, oplzlými řečmi či urážkami skutkem. Proto každý neslušný 
výraz vyskytující se  v hovorové řeči nelze již apriorně považovat za hrubou 
neslušnost, jakou má na mysli ustanovení § 202 tr.  zák, ale je třeba jeho 
použití hodnotit ve všech souvislostech, zejména ve vztahu k místu a době, kdy 
byl použit. 

Vzhledem k uvedenému lze závěr, učiněný soudem druhého stupně v rámci řešení 
předběžné otázky, zda se hlavní pachatelé svým jednáním dopustili trestného 
činu výtržnictví, označit za nepřesvědčivý. V souvislosti s touto otázkou je 
třeba podotknout, že odsouzení I. J., též za jeho vystoupení v P. dne 13. 12. 
1975, pro trestný čin výtržnictví podle § 202 odst. 1, 2 tr. zák. rozsudkem 
Okresního soudu Praha – západ ze dne 23. 9. 1976, sp. zn. T 379/76, ve spojení 
s usnesením Krajského soudu v Praze ze dne 11. 11. 1976, sp. zn. 5 To 403/76, 
bylo v řízení o stížnosti pro porušení zákona zrušeno rozsudkem Nejvyššího 
soudu ze dne 18. 2. 2003 sp. zn. 4 Tz  91/2002 s tím, že okresnímu státnímu 
zástupci Praha - západ  bylo přikázáno, aby věc v potřebném rozsahu znovu 
projednal a rozhodl, přičemž lze předpokládat, že trestní stíhání jmenovaného 
bude zastaveno.  

Na základě všech shora uvedených zjištění Nejvyšší soud podle § 268 odst. 2 tr. 
ř. vyslovil, že napadeným rozsudkem Krajského soudu v Plzni a v řízení, které 
mu předcházelo, byl porušen zákon v ustanovení § 254 odst. 1 tr. ř. v 
neprospěch všech obviněných a dále v ustanovení § 10 odst. 1 písm. a), § 202 
odst. 1 tr. zák. v neprospěch obviněných K. H. a M. S. a v ustanovení § 10 
odst. 1 písm. c), § 202 odst. 1 tr. zák. v neprospěch obviněného F. S. Odvolací 
soud nedostál v plném rozsahu své přezkumné povinnosti, když sice zjistil 
nesprávné a zákonu neodpovídající právní závěry soudu prvního stupně, ale sám 
pak pochybil, když jmenované obviněné uznal vinnými účastenstvím na trestném 
činu a uložil jim tresty, ačkoli ani takové právní hodnocení neodpovídalo 
prokázanému jednání obviněných. Nejvyšší soud proto podle § 269 odst. 2 tr. ř. 
zrušil napadený rozsudek odvolacího soudu a to v jeho odsuzující části, když 
výrok, jímž tento soud zrušil celý rozsudek Okresního soudu Plzeň – jih, zůstal 
nedotčen. Dále Nejvyšší soud zrušil všechna další rozhodnutí na zrušenou část 
rozsudku odvolacího soudu obsahově navazující, pokud vzhledem ke změně, k níž 
došlo zrušením, pozbyla podkladu. 

Protože skutkový stav zjistitelný z důkazů provedených bez formálních vad v 
původním řízení před soudem umožnil postup podle § 271 odst. 1 tr. ř., Nejvyšší 
soud ohledně ve věci přezkoumávaného skutku rozhodl sám tak, že obviněné K. H., 
M. S. a F. S. podle § 226 písm. b) tr. ř. obžaloby býv. okresního prokurátora 
Plzeň- jih ze dne 11. 6 . 1976 sp. zn. Pv 103/76 zprostil, neboť dospěl k 
závěru, že uvedený skutek není trestným činem.

P o u č e n í :   Proti tomuto rozsudku není opravný prostředek přípustný.

V Brně dne 18. března 2003  

                                                                                
     Předseda senátu

JUDr. František H r a b e c    
