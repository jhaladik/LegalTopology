Soud: Nejvyšší soud

Spisová značka: 4 Tz 27/2006

Datum rozhodnutí: 05.04.2006

Typ rozhodnutí: Rozsudek




4 Tz 27/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            5. dubna 2006 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky  ve  
prospěch obviněného  M.  K., proti trestnímu příkazu Okresního soudu v Sokolově 
ze dne 5. 5. 2004, sp. zn.  19 T 75/2004, a podle § 268 odst. 2, § 269 odst. 2 
a  § 270 odst. 1 tr. ř.  rozhodl  t a k t o :

Pravomocným trestním příkazem Okresního soudu v Sokolově ze dne 5. 5. 2004, sp. 
zn. 19 T 75/2004,   b y l   p o r u š e n    z á k o n  v ustanoveních § 36, § 
45a  odst. 1  tr. zák.  a v  řízení, které mu předcházelo, v ustanoveních § 2 
odst. 5, 6, 13 a § 196 odst. 1 tr. ř. v neprospěch obviněného M. K..  

Napadený trestní příkaz   s e   z r u š u j e .   

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu v Sokolově   s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í : 

Obviněný M. K. byl trestním příkazem Okresního soudu v Sokolově ze dne 5. 5. 
2004, sp. zn. 19 T 75/2004, uznán vinným  dvojnásobným trestným činem maření 
výkonu úředního rozhodnutí podle ustanovení § 171 odst. 1 písm. e) tr. zák., 
jehož se dopustil tím, že: 

1.ve Věznici VS ČR Kynšperk nad Ohří, okr. Sokolov, kde vykonával nepodmíněný 
trest odnětí svobody v budově A5 v místnosti kroužku výpočetní techniky 
přechovával od přesně nezjištěného dne měsíce ledna 2004 do 9,35 hodin dne 8. 
1. 2004 bez potřebného souhlasu funkční mobilní telefon zn. Siemens C 45,  se 
SIM kartou, když mobilní telefon byl u něho nalezen při osobní prohlídce ukrytý 
v ponožce a nabíječku a náhradní zdroj k mobilnímu telefonu zn. Siemens měl 
uchovány ve zdi v zakrytovaném prostoru uzávěru vody, čímž obviněný porušil 
základní  pravidla odsouzených uvedené v ustanoveních § 28 odst. 2  písm. i), 
odst. 3 písm. a) zákona o výkonu trestu odnětí svobody č. 169/1999 Sb.  a 
povinnosti vyplývající z ustanovení § 4 odst. 2 vyhl. 345/1999 Sb., kterou se 
vydává řád výkonu trestu odnětí svobody, a takto mařil výkon uloženého trestu 
odnětí svobody, 

2.ve Věznici VS ČR Kynšperk nad Ohří, okr. Sokolov, kde v této době vykonával 
nepodmíněný trest odnětí svobody, dne 20. 3. 2004 kolem 18,30 hodin při 
vynesení odpadků z budovy č. 05 bez povolení odešel do prostoru sektoru č.  11, 
kde vzal ze země bochník chleba, o kterém věděl, že obsahuje mobilní telefon, s 
tímto přešel k pravé boční stěně ubytovny a vložil do mošny, která byla 
spuštěna dalšími dosud nezjištěnými odsouzenými na provázku z kulturní 
místnosti ubytovacího oddílu A4, přičemž v této době byl zadržen příslušníky VS 
ČR a kontrolou bylo zjištěno, že v bochníku chleba je uschován mobilní telefon 
zn. Siemens M50,  se SIM kartou provozovaný  v síti T – Mobile s nabíječkou, s 
lístkem obsahujícím PIN a telefonní číslo mobilní telefonní stanice, čímž se 
dopustil jednak maření účelu výkonu trestu odnětí svobody a porušil ustanovení 
§ 28 odst. 2 písm. i), odst. 3 písm. a) zákona o výkonu trestu odnětí svobody 
č. 169/1999 Sb.  a povinnosti vyplývající z ustanovení § 4 odst. 2 vyhl. č. 
345/1999 Sb., kterou se vydává řád výkonu trestu odnětí svobody, a takto mařil 
výkon uloženého trestu odnětí svobody. 

Za to byl obviněný odsouzen k úhrnnému trestu obecně prospěšných prací ve 
výměře 290 hodin. Dále byl obviněnému uložen trest propadnutí mobilních 
telefonů SIEMENS C45,  a SIEMENS M50. Tento trestní příkaz byl obviněnému 
doručen dne 13. 5. 2004 a právní moci nabyl dne 22. 5. 2004.               

Podle § 266 odst. 1, 2 tr. ř. podal ministr spravedlnosti k Nejvyššímu soudu 
proti trestnímu příkazu Okresního soudu v Sokolově ze dne 5. 5. 2004 sp. zn. 19 
T 75/2004 stížnost pro porušení zákona ve prospěch obviněného M. K. Citovaným 
trestním příkazem byl podle jeho názoru porušen zákon neprospěch obviněného  v 
ustanovení § 2  odst. 5, 6 tr. ř. ve vztahu k ustanovením § 45a odst. 1 písm. 
a)  a § 36 tr. zák. 

V odůvodnění svého podání ministr spravedlnosti uvedl, že obviněný M. K. byl 
rovněž odsouzen trestním příkazem Obvodního soudu pro Prahu 1 ze dne 22. 1. 
2002,          sp. zn. 10 T 10/2002, který byl obviněnému doručen dne 22. 1. 
2002 a  nabyl právní moci dne 7. 2. 2002. Uvedeným trestním příkazem byl 
obviněný uznán vinným trestným činem krádeže podle § 247 odst. 1 písm. a), b), 
e) tr. zák. ve stadiu pokusu podle § 8 odst. 1 tr. zák., jehož se dopustil 
skutkem ze dne 21. 1. 2002, a byl mu uložen trest obecně prospěšných prací ve 
výměře 300 hodin. Výkon tohoto trestu byl obviněnému nařízen usnesením 
Obvodního soudu pro Prahu 7 ze dne 3. 12. 2004, sp. zn. 44 Nt 1821/2003. S 
výkonem trestu však obviněný nikdy nezapočal.

Dále stěžovatel poukázal na zákonná znění ustanovení § 36 a § 45a odst. 1 tr. 
zák. a konstatoval, že se jimi samosoudce Okresního soudu v Sokolově ve věci 
sp. zn. 19 T 75/2004 neřídil. Navzdory tomu, že předchozí odsouzení obviněného 
ke  300 hodinám trestu obecně prospěšných prací Obvodním soudem pro Prahu 1 pod 
sp. zn. 10 T 10/2002 bylo z opisu rejstříku trestů obviněného zřejmé a opis 
příslušného trestního příkazu byl i založen ve spisu, samosoudce Okresního 
soudu v Sokolově nezkoumal, zda obviněný s výkonem trestu z citovaného 
trestního příkazu započal a kolik hodin z něj má popř. vykonáno. Bez dalšího  
pak obviněnému uložil trest obecně prospěšných prací ve výměře 290. Tím byla 
překročena horní hranice stanovená pro tento druh trestu o 190 hodin, v 
důsledku čehož došlo k porušení zákona v neprospěch obviněného. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že trestním příkazem 
Okresního soudu v Sokolově ze dne 5. 5. 2004, sp. zn. 19 T 75/2004, byl porušen 
zákon v ustanovení § 2 odst. 5, 6 tr. ř. ve vztahu k ustanovením § 45a odst. 1 
písm. a) a § 36 tr. zák. v neprospěch obviněného M. K. Dále stěžovatel navrhl, 
aby Nejvyšší soud podle § 269 odst. 2 tr. ř. napadený trestní příkaz zrušil 
včetně všech dalších rozhodnutí na zrušený trestní příkaz obsahově 
navazujících, pokud vzhledem ke změně, k níž dojde zrušením, pozbudou podkladu 
a aby bylo následně postupováno podle § 270 odst. 1 tr. ř.       

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím závěrům.

Podle § 36 tr. zák. věty první, jestliže soud  odsuzuje pachatele  za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud obviněnému uložit trest 
obecně prospěšných prací  ve výměře od 50 do 400 hodin.   

Z obsahu spisového materiálu Obvodního soudu pro Prahu 1 sp. zn. 10 T 10/2002 
je patrné, že obviněný M. K. byl v této trestní věci odsouzen trestním příkazem 
citovaného soudu ze dne 22. 1. 2002, sp. zn. 10 T 10/2002, pro trestný čin 
krádeže podle ustanovení § 247 odst. 1 písm. a), b), e) tr. zák. ve stadiu 
pokusu, jehož se dopustil tím, že dne 21. 1. 2002 v P.  na ul. Š. násilným 
způsobem – za pomoci kovového drátu vnikl do řádně uzamčeného osobního 
motorového vozidla tov. zn. Škoda 120 L červené barvy  majitele poškozeného M. 
M., a to v době kolem 01,35 hodin, přičemž se vozidlo pokusil odcizit tím 
způsobem, že u vozidla vylomil spínací skříňku a poškodil plat kolem spínací 
skříňky a vozidlo se pokusil nastartovat pomocí šroubováku, přičemž v této 
chvíli  byl zpozorován policisty L. H. a M. M. a zadržen na místě činu, přičemž 
současná prodejní cena vozidla zjištěná u A. B. a. s. autorizovaného dealera 
Škoda činí 12 000,- Kč  a uvedeného jednání se dopustil přesto, že byl 
rozsudkem Obvodního soudu pro Prahu 1 ze dne 24. 10. 2001,  sp. zn. 4 T 100 
/2001, odsouzen za trestný čin krádeže podle ustanovení  § 247 odst. 1 písm. b) 
e), odst. 2 tr. zák. k nepodmíněnému trestu odnětí svobody v trvání 10 měsíců 
se zařazením do věznice s ostrahou. Za to byl obviněný odsouzen k trestu obecně 
prospěšných prací ve výměře 300 hodin. Uvedený trestní příkaz byl obviněnému 
doručen dne 22. 1. 2002 s tím, že se téhož dne obviněný vzdal práva na podání 
odporu, a právní moci nabyl dne 7. 2. 2002. 

Usnesením Obvodního soudu pro Prahu 7 ze dne 3. 12. 2004, sp. zn. 44 Nt 
1821/2003,  byl obviněnému nařízen výkon trestu obecně prospěšných prací ve 
výměře 300 hodin z trestního příkazu Obvodního soudu pro Prahu 1, sp. zn. 10 T 
10/2002,  formou pomocných  úklidových  a zahradnických prací podle pokynů Ú. 
M. č. v P. K dotazu Obvodního soudu pro Prahu 1 ze dne 17. 5. 2005, zda již 
obviněný ve věci sp. zn. 10 T 10/2002  trest obecně prospěšných prací vykonal, 
Obvodní soud pro Prahu 7 sdělil, že obviněný K. se nachází od 13. 2. 2005 ve 
vazbě pro Obvodní soud pro Prahu 5 pod   sp. zn. 3 T 28/2005 (viz č. l. 22 
spisu Obvodního soudu pro Prahu 1, sp. zn. 10 T 10/2002). 

Ze spisového materiálu Okresního soudu v Sokolově sp. zn. 19 T 75/2004 vyplývá, 
že státní zástupce podal dne 4. 5. 2004 na obviněného M. K. obžalobu, o níž 
okresní soud rozhodl trestním příkazem napadeným stížností pro porušení zákona. 
Tímto trestním příkazem byl obviněný odsouzen k trestu obecně prospěšných prací 
ve výměře 290 hodin, aniž bylo zkoumáno, zda obviněný již vykonal předchozí 
trest obecně prospěšných prací  z trestního příkazu Obvodního soudu pro Prahu 1 
sp. zn. 10 T 10/2002, a to přesto, že o tomto odsouzení obviněného okresní soud 
na základě opisu rejstříku trestů obviněného i z opisu trestního příkazu sp. 
zn. 10 T 10/2002 založeného ve spise evidentně věděl. (viz č. l. 96, 144 
spisu). 

Lze tudíž uzavřít, že v přezkoumávaném případě došlo k porušení ustanovení § 36 
tr. zák. ve spojení s ustanovením § 45a odst. 1 tr. zák., neboť v důsledku 
postupného uložení dvou trestů obecně prospěšných prací ve výměře 300 hodin a 
290 hodin, když z prvního z nich nebylo v době ukládání druhého trestu nic 
vykonáno, byla překročena nejvyšší  dovolená výměra pro tento druh trestu, 
která činí 400 hodin, jíž je nutné respektovat i tehdy, je-li obviněnému 
ukládán trest obecně prospěšných prací a předchozí trest tohoto druhu uložený 
dřívějším rozhodnutím nebyl zčásti nebo zcela vykonán.

Podle Nejvyššího soudu, jakož i podle stávající judikatury, je překročení horní 
hranice zákonné trestní sazby uložením dvou trestů stejného druhu konkrétnímu 
obviněnému nutné považovat za uložení druhu trestu, který je ve zřejmém rozporu 
s jeho účelem ve smyslu  ustanovení § 266 odst. 2 tr. ř., a tudíž podání 
stížnosti pro porušení zákona, byť jen z tohoto důvodu, je třeba označit za 
opodstatněné.

K výše vytýkanému hmotněprávnímu pochybení  pak došlo proto, že Okresní soud v 
Sokolově řádně nezjistil skutkový stav věci při současném hodnocení neúplných 
důkazů právě ve vztahu k ukládanému trestu (viz § 2 odst. 5, 6 tr. ř.). 

Kromě výše uvedených pochybení Nejvyšší soud taktéž zjistil, že z dodejky 
prokazující doručení trestního příkazu napadeného stížností pro porušení zákona 
obviněnému K. (viz č. l. 157 spisu) není zřejmé, že by byla obviněnému společně 
s trestním příkazem doručena i obžaloba. Ve spise se pak nenachází ani žádný 
doklad, který by potvrzoval doručení obžaloby obviněnému před datem doručení 
předmětného trestního příkazu. Spis Okresního soudu v Sokolově sp. zn. 19 T 
75/2004  pak neobsahuje ani referát předsedy senátu ukládající soudní 
kanceláři, aby zajistila doručení obžaloby obviněnému.

Lze tedy vyslovit závěr, že v důsledku nedoručení obžaloby obviněnému došlo i k 
porušení zákona v ustanovení § 196 odst. 1 tr. ř. a v širším smyslu i k 
porušení práv obviněného na obhajobu podle § 2 odst. 13 tr. ř., neboť obviněný 
má zákonné právo se dozvědět, že jeho věc byla postoupena soudu i to, co je mu 
státním zástupcem kladeno za vinu. Také toto pochybení bude v dalším řízení 
nezbytné napravit.

Na základě shora uvedených zjištění Nejvyšší soud podle § 268 odst. 2 tr. ř. 
vyslovil, že trestním příkazem Okresního soudu v Sokolově ze dne 5. 5. 2004, 
sp. zn. 19 T 75/2004, byl porušen zákon v ustanoveních § 36 a § 45a odst. 1 tr. 
zák. a v řízení, které mu předcházelo, též v ustanovení § 2 odst. 5, 6, 13 a § 
196 odst. 1 tr. ř., v neprospěch obviněného M. K. Podle § 269 odst. 2 tr. ř. 
zrušil napadený trestní příkaz v celém rozsahu, a to včetně všech dalších 
rozhodnutí na zrušený trestní příkaz obsahově navazujících, pokud vzhledem ke 
změně, k níž došlo zrušením, pozbyla podkladu. Poté podle § 270 odst. 1 tr. ř. 
přikázal věc Okresnímu soudu v Sokolově, aby ji v potřebném rozsahu znovu 
projednal v intencích tohoto rozsudku Nejvyššího soudu a v souladu se zákonem v 
ní  vydal nové rozhodnutí s důrazem na správnost výroku o trestu. Okresní soud 
přitom musí mít na paměti, že podle  § 273 tr. ř. v novém řízení nemůže dojít 
ke změně v neprospěch obviněného, a že je podle  § 270 odst. 4 tr. ř. vázán 
právním názorem, který Nejvyšší soud vyslovil, a je povinen provést nařízené 
procesní úkony. 

P o u č e n í :    Proti tomuto rozhodnutí není opravný prostředek přípustný

V  Brně  dne  5.  dubna  2006 

                                                                                
     Předseda senátu: 

JUDr.  František  H r a b e c  

	

	
