Soud: Nejvyšší soud

Spisová značka: 4 Tz 45/2003

Datum rozhodnutí: 13.05.2003

Typ rozhodnutí: Rozsudek




4 Tz 45/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             13. května 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiří Pácala stížnost pro 
porušení zákona, kterou podal ministr spravedlnosti České republiky ve prospěch 
obviněného M. Š., proti trestnímu příkazu Obvodního soudu pro Prahu 1 ze dne 
28. 5. 2002, sp. zn. 2 T 96/2002 a podle § 268 odst. 2, § 269 odst. 2 a § 270 
odst. 1 tr. ř. rozhodl   t a k t o:

Pravomocným trestním příkazem Obvodního soudu pro Prahu 1 ze dne 28. 5. 2002, 
sp. zn. 2 T 96/2002,  b y l   p o r u š e n   z á k o n   v ustanovení § 2 
odst. 5, odst. 6 tr. ř. a § 36, § 45a odst. 1 tr. zák. v neprospěch obviněného 
M. Š.

Napadený trestní příkaz   se   z r u š u j e .

Zrušují se také všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 1 se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Trestním příkazem Obvodního soudu pro Prahu 1 ze dne 28. 5. 2002, sp. 
zn.           2 T 96/2002, byl obviněný M. Š. uznán vinným trestným činem 
krádeže podle § 247 odst. 1 písm. b) tr. zák. ve spolupachatelství podle § 9 
odst. 2 tr. zák., jehož se dopustil tím, že dne 7. 4. 2002 v době kolem 00.20 
hodin společně s F. B.,  vnikl násilím za pomoci provázku do zde zaparkovaného 
uzamčeného osobního motorového vozidla značky Škoda Felicia Combi, odkud ke 
škodě M. Š., z palubní desky vypáčil autorádio s kazetovým přehrávačem značky 
MTC TE 9605 v hodnotě 1 500,- Kč a pod bundu ukryl krabičku se sadou náhradních 
autožárovek v hodnotě 150,- Kč, přičemž byl ve vozidle zadržen hlídkou městské 
policie, zatímco F. B. stál opodál a hlídal a byl při útěku rovněž zadržen 
hlídkou Městské policie P., po zadržení byly u obviněného Š. zajištěny kleště, 
lovecký nožík, kuchyňský nožík, zahnutý šroubovák, šroubovák se žlutou 
rukojetí, šroubovák s černou rukojetí a velký šroubovák. Za toto jednání byl 
obviněný M. Š. odsouzen k trestu obecně prospěšných prací ve výměře 300 hodin a 
dále k trestu propadnutí věci. Poškozený M. Š. byl odkázán se svým nárokem na 
náhradu škody na řízení ve věcech občanskoprávních.

Trestní příkaz byl obviněnému doručen dne 29. 6. 2002 a právní moci nabyl 
dne       9. 7. 2002.

Podle § 266 odst. 1 tr. ř. proti tomuto trestnímu příkazu podal ministr 
spravedlnosti stížnost pro porušení zákona ve prospěch obviněného. Konstatuje v 
ní, že napadeným trestním příkazem byl porušen zákon v ustanovení § 35 odst. 2, 
§ 36 a § 45a odst. 1 tr. zák.

Obvodní soud při svém rozhodování totiž nezjistil, že obviněný byl již odsouzen 
dne 27. 2. 2002 trestním příkazem Obvodního soudu pro Prahu 3, sp. zn. 15 T 
16/2002, pro trestný čin krádeže podle § 247 odst. 1 písm. b) tr. zák., jehož 
se dopustil tím, že dne 16. 2. 2002 v cca 00.20 hodin v P., nám. J. z P. na 
křižovatce s ulicí M. naproti domu vylomil pomocí šroubováku zámek levých 
předních dveří zaparkovaného osobního motorového vozidla značky Škoda Octavia, 
vnikl dovnitř a zde odcizil autorádio značky Sony XR – L 210 bez čelního 
panelu, čímž způsobil majiteli vozidla Ing. I. Š. škodu ve výši 4 500,- Kč a za 
toto byl odsouzen k trestu obecně prospěšných prací ve výměře 250 hodin a k 
trestu propadnutí věci. Poškozený byl odkázán se svým nárokem na náhradu škody 
na řízení ve věcech občanskoprávních. Tento trestní příkaz byl obviněnému 
doručen dne 8. 4. 2002, a téhož dne nabyl právní moci. Uložený trest obecně 
prospěšných prací nebyl dosud vykonán.

Z uvedeného vyplývá, že Obvodní soud pro Prahu 1 napadeným trestním příkazem 
odsoudil obviněného Š. pro trestnou činnost, které se dopustil dříve (7. 4. 
2002), než byl obviněnému doručen (dne 8. 4. 2002) trestní příkaz Obvodního 
soudu pro Prahu 3 ze dne 27. 2. 2002, sp. zn. 15 T 16/2002. Měl mu být proto 
uložen podle § 35 odst. 2 tr. zák. souhrnný trest. Navíc uložením trestu obecně 
prospěšných prací z  trestního příkazu Obvodního soudu pro Prahu 3, sp. zn. 15 
T 16/2002, ve výměře 250 hodin a trestu stejného druhu z trestního příkazu 
Obvodního soudu pro Prahu 1, sp. zn. 2 T 96/2002, ve výměře 300 hodin byla 
překročena maximální přípustná výměra pro tento druh trestu, uvedená v 
ustanovení § 45a odst. 1 tr. zák., čím došlo  i k porušení § 36 tr. zák.

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. uvedené porušení zákona vyslovil, 
podle § 269 odst. 2 tr. ř. aby napadený trestní příkaz zrušil včetně všech 
dalších obsahově navazujících rozhodnutí, která touto změnou pozbyla podkladu a 
poté aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona byla podána 
právem, byť nikoli úplně z těch důvodů, které jsou v ní uvedeny.

V prvé řadě je třeba dát stížnosti pro porušení zákona za pravdu pokud vytýká, 
že obviněnému M. Š. byl napadeným trestním příkazem Obvodního soudu pro Prahu 1 
uložen trest obecně prospěšných prací ve výměře 300 hodin v situaci, kdy z 
trestu obecně prospěšných prací ve výměře 250 hodin uloženého trestním příkazem 
Obvodního soudu pro Prahu 3 ze dne 27. 2. 2002, sp. zn. 15 T 16/2002 nic 
nevykonal. Tím došlo k porušení ustanovení § 36 tr. zák. ve spojení s 
ustanovením § 45a odst. 1 tr. zák., neboť byla překročena nejvyšší dovolená 
výměra pro tento druh trestu (400 hodin), jíž je nutné respektovat i tehdy, 
je-li obviněnému ukládán trest obecně prospěšných prací a předchozí trest 
tohoto druhu, uložený dřívějším rozsudkem (trestním příkazem), dosud nebyl 
zčásti nebo zcela vykonán.

Obvodní soud pro Prahu 1 byl v daném případě povinen se zabývat i dalšími 
otázkami, které mají dopad nejenom na výrok o trestu, ale též na výrok o vině. 
Jak již bylo konstatováno výše, obviněný M. Š. se dopustil dvou jednání, 
konkrétně ve dnech 16. 2. 2002 a 7. 4. 2002, z nichž každé bylo samostatným 
trestním příkazem kvalifikováno jako trestný čin krádeže podle § 247 odst. 1 
písm. b) tr. zák., za nějž mu byl vždy uložen samostatný trest. V této 
souvislosti nebylo vůbec zkoumáno, zda zmiňovaná jednání nejsou součástí 
jediného pokračujícího skutku, když obě zjevně vykazují znaky, jež jsou 
obsaženy v ustanovení § 89 odst. 3 tr. zák., upravujícím pokračování v trestném 
činu. Oba dílčí útoky byly ze strany obviněného vedeny jednotným záměrem 
(obohatit se na úkor cizího majetku), naplnily stejnou skutkovou podstatu 
trestného činu krádeže, byly provedeny podobným způsobem (vloupáním do 
motorových vozidel), předmětem útoku se v obou případech staly věci nacházející 
se v těchto vozidlech, a mezi oběma útoky uplynula doba přibližně jednoho a půl 
měsíce.

Z obsahu předmětných trestních spisů taktéž vyplývá, že oba útoky byly spáchány 
obviněným dříve, než mu bylo za kterýkoli z nich sděleno obvinění, neboť teprve 
od tohoto okamžiku by další jednání bylo nutné posoudit jako nový skutek (viz § 
12 odst. 11 tr. ř.). Ze spisu Obvodního soudu pro Prahu 1, sp. zn. 2 T 96/2002, 
lze zjistit, že obviněnému M. Š. bylo usnesení o zahájení trestního stíhání 
doručeno téhož dne, kdy se trestné činnosti dopustil, tedy 7. 4. 2002 ve 12,30 
hod. Ve věci vedené u Obvodního soudu pro Prahu 3, sp. zn. 15 T 16/2002, v níž 
bylo konáno zkrácené přípravné řízení, byl z hlediska ustanovení § 12 odst. 11 
tr. ř. rozhodujícím okamžik doručení návrhu na potrestání obviněnému, k čemuž 
došlo dne 8. 4. 2002 společně s doručením trestního příkazu.

Z uvedeného je tudíž patrné, že v daném případě měl být obviněnému Obvodním 
soudem pro Prahu 1 uložen za pokračující trestný čin krádeže společný trest 
podle § 37a   tr. zák., a nikoliv trest souhrnný (viz § 35 odst. 2 tr. zák.),  
jak se toho domáhala stížnost pro porušení zákona, neboť se zde nejednalo o 
vícečinný souběh trestných činů, ale o pokračující trestný čin, tvořený z 
hlediska hmotněprávního jediným skutkem. Pokud takto jmenovaný obvodní soud 
nepostupoval, nezjistil řádně skutkový stav a shromážděné důkazy nesprávně 
hodnotil (viz § 2 odst. 5, odst. 6 tr. ř.).

Nejvyšší soud proto podle § 268 odst. 2 tr. ř. porušení zákona, ke kterému 
došlo v neprospěch obviněného M. Š., vyslovil, podle § 269 odst. 2 tr. ř. 
napadený trestní příkaz zrušil, a to včetně všech dalších obsahově navazujících 
rozhodnutí, která touto změnou pozbyla podkladu a podle § 270 odst. 1 tr. ř. 
věc přikázal Obvodnímu soudu pro Prahu 1, aby ji v potřebném rozsahu a v 
intencích tohoto rozsudku znovu projednal a rozhodl. Obvodní soud přitom musí 
mít na paměti, že podle § 273 tr. ř. v novém řízení nemůže dojít ke změně 
rozhodnutí v neprospěch obviněného.

	

Poučení: Proti tomuto rozsudku není opravný prostředek přípustný.

V Brně dne 13. května 2003

Předseda senátu:

JUDr. František Hrabec   

	

	
