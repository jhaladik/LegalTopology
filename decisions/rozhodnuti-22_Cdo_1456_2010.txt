Soud: Nejvyšší soud

Spisová značka: 22 Cdo 1456/2010

Datum rozhodnutí: 30.08.2011

Typ rozhodnutí: ROZSUDEK


Heslo: Bytové družstvo, Podílové spoluvlastnictví

Dotčené předpisy: § 142 odst. 1 obč. zák., § 705 odst. 2, 3 obč. zák.

Kategorie rozhodnutí: B


Podána ústavní stížnost.



22 Cdo 1456/2010
ROZSUDEK


Nejvyšší soud České republiky rozhodl v senátě složeném z 
předsedy                            Mgr. Michala Králíka, Ph.D., a soudců JUDr. 
Františka Baláka a JUDr. Jiřího Spáčila, CSc., ve věci žalobce L. Ž., bytem v 
P., zastoupeného JUDr. Věrou Ptáčkovou, advokátkou se sídlem v Praze 1, V Jámě 
1, proti žalované A. K., bytem v P., zastoupené JUDr. Jiřím Stránským, 
advokátem se sídlem v Praze 9, Jandova 8, o zaplacení 1,000.000,- Kč s 
příslušenstvím, vedené u Obvodního soudu pro Prahu 9 pod sp. zn. 60 C 24/2008, 
o dovolání žalované proti rozsudku Městského soudu v Praze ze dne 1. prosince 
2009, č. j. 35 Co 443/2009-88, takto: 
	Dovolání s e    z a m í t á. 

O d ů v o d n ě n í : 

	Obvodní soud pro Prahu 9 (dále jen „soud prvního stupně“) rozsudkem ze 
dne 21. května 2009, č. j. 60 C 24/2008-63, rozhodl mezitímním rozsudkem tak, 
že „základ žalobního nároku je po právu“ (výrok I. rozsudku) s tím, že „o výši 
nároku a nákladech řízení bude rozhodnuto v rozsudku konečném“ (výrok II. 
rozsudku). 
	V řízení, v němž se žalobce domáhal zaplacení částky 1 000 000,- Kč na 
vypořádání členských práv a povinností spojených s členstvím v Bytovém družstvu 
T. 
vzal po provedeném dokazování za prokázáno, že rozsudkem Obvodního soudu pro 
Prahu 9 ze dne 29. června 2004, č. j. 14 C 1/2004-264, který nabyl právní moci 
dne 8. dubna 2005, bylo rozhodnuto tak, že žalobci (v daném řízení žalovanému) 
bylo zrušeno právo nájmu družstevního bytu č. 21. v 1. patře družstevního domu 
č. p. 2256 v ulici T. v P. s tím, že žalovaná (v daném případě žalobkyně) bude 
předmětný byt nadále užívat jako výlučný nájemce a člen družstva. Žalobci byla 
uložena povinnost předmětný byt vyklidit a vyklizený žalované odevzdat do 
patnácti dnů po zajištění náhradního bytu. K vyhlášení tohoto rozhodnutí došlo 
až po rozvodu manželství účastníků, když manželství bylo rozvedeno ke dni 20. 
července 1991 rozsudkem Obvodního soudu pro Prahu 9 ze dne 19. června 1991, č. 
j. 14 C 105/1991-15. Účastníci se stali od měsíce března 1996 členy bytového 
družstva se stejnými právy a povinnostmi. Za analogického použití § 705 odst. 2 
věty druhé, odst. 3 občanského zákoníku (dále jen „obč. zák.“) bylo žalobci 
zrušeno právo nájmu družstevního bytu a žalovaná byla určena jediným výlučným 
nájemcem a členem družstva. Rozsudkem Městského soudu v Praze ze dne 22. února 
2005, č. j. 55 Co 393/2004-294, byl uvedený rozsudek potvrzen s tím, že k 
předmětnému bytu svědčí právo nájmu i členství v družstvu každému z účastníků 
samostatně a jejich právní postavení je potřeba posuzovat analogicky podle § 
853 obč. zák. k § 705 odst. 2 větě druhé, odst. 3 a § 712 odst. 3 větě druhé 
obč. zák. Otázkou majetkového vypořádání se soud v daném řízení nezabýval, 
neboť tato otázka nebyla předmětem řízení. Usnesením Nejvyššího soudu České 
republiky ze dne 19. října 2005, sp. zn. 26 Cdo 1737/2005, bylo dovolání proti 
rozsudku odvolacího soudu odmítnuto s tím, že analogický postup byl správný a 
soudy obou stupňů správně rozhodly o zrušení práva nájmu žalobce k družstevnímu 
bytu a o tom, kdo se stane nájemcem předmětného bytu a výlučným členem 
družstva. 
	V rovině právního posouzení věci soud prvního stupně poukázal na 
skutečnost, 
že do právní moci uvedených rozhodnutí svědčila členská práva a právo nájmu 
družstevního bytu oběma účastníkům samostatně a ve stejném rozsahu; na základě 
uvedených rozhodnutí se žalobkyně stala výlučnou nájemkyní předmětného bytu a 
výlučnou členkou družstva. Tím došlo na úkor žalobce k „rozšíření členských 
práv a povinností“ žalované v tom směru, že její práva související s členstvím 
v družstvu a s nájmem předmětného bytu již nadále nebyla omezena členskými 
právy žalobce ve vztahu k předmětnému bytu. Pokud za analogického použití § 705 
odst. 2 věty druhé a odst. 3 obč. zák. bylo žalobci zrušeno právo nájmu 
předmětného bytu a výlučnou nájemkyní a členkou družstva byla určena žalovaná, 
pak v otázce vypořádání hodnoty členských práv a povinností mezi účastníky je 
nutno postupovat analogicky podle § 142 obč. zák. 
	Soud prvního stupně dospěl k závěru, že základ žalobního nároku je po 
právu, neboť otázka vypořádání členských práv a povinností dosud mezi účastníky 
nebyla vyřešena, rozsah členských práv a povinností, které do právní moci 
rozsudku svědčily žalované a byly omezeny členskými právy a povinnostmi 
žalobce, se tímto rozsudkem rozšířil, a to aniž by se žalobci za pozbytí 
členských práv a povinností ve prospěch žalované dostalo jakékoliv protiplnění. 
	Námitku žalované ohledně promlčení žalobcem uplatněného nároku soud 
prvního stupně neshledal důvodnou, a rozhodl proto o základu nároku mezitímním 
rozsudkem s tím, že o výši nároku a nákladech řízení bude rozhodnuto v rozsudku 
konečném, kdy se soud bude dále zabývat otázkou hodnoty členských práv a 
povinností.
	Městský soud v Praze (dále jen „odvolací soud“) k odvolání žalované 
rozsudkem ze dne 1. prosince 2009, č. j. 35 Co 443/2009-88, rozsudek soudu 
prvního stupně potvrdil, když se ztotožnil s jeho skutkovými i právními závěry. 
Zdůraznil, že soud prvního stupně správně vyšel z výše uvedených pravomocných 
rozhodnutí, na základě kterých bylo žalobci zrušeno právo nájmu bytu s tím, že 
žalovaná bude byt užívat jako výlučný nájemce a člen družstva, a to na základě 
analogie. Analogie musela být použita, protože účastníci se stali každý 
samostatně členy Bytového družstva a nájemci družstevního bytu, přičemž 
občanský zákoník u družstevního bytu upravuje pouze společný nájem manžely, 
jinou formu společného nájmu družstevního bytu nezná. Na místě je potom i 
vypořádání nároku žalobce analogicky podle § 142 obč. zák., když žalobce za svá 
členská práva a povinnosti, která pozbyl, neobdržel odpovídající náhradu. 
	Proti tomuto rozsudku podala žalovaná dovolání, jehož přípustnost 
spatřuje v § 237 odst. 1 písm. c) občanského soudního řádu (dále jen „o. s. 
ř.“)   a podává je z důvodu podle             § 241a odst. 2 písm. b) o. s. ř. 
	Podle názoru dovolatelky má rozsudek zásadní právní význam pro 
posouzení otázky, zda lze v případě vypořádání práv a povinností „ve věci 
družstevního bytu“, jež byly upraveny rozsudkem soudu učiněným na základě 
analogie zákona podle § 705 odst. 2 a 3 občanského zákoníku, následně 
postupovat v otázce vypořádání členského podílu v bytovém družstvu analogicky 
podle § 142 občanského zákoníku. Druhou otázkou zásadního právního významu je 
pak posouzení, zda-li existence pravomocného rozsudku ve věci určení nájemce 
družstevního bytu a člena družstva podle § 705 odst. 2 a 3 občanského zákoníku 
při současném stanovení povinnosti zajištění bytové náhrady nezakládá překážku 
věci rozhodnuté ve vztahu k vypořádání členských podílů v bytovém družstvu mezi 
účastníky sporu. 
	První otázku zásadního právního významu odůvodnila dovolatelka poukazem 
na skutečnost, že nalézací soudy při vypořádání hodnoty členských práv a 
povinností vycházely z ustanovení o vypořádání spoluvlastnictví. Podle názoru 
dovolatelky však vydaná soudní rozhodnutí nezakládají vznik společného členství 
účastníků v bytovém družstvu, a nelze proto v otázce vypořádání členského 
podílu ani na základě analogie postupovat podle § 142 obč. zák., neboť 
účastníci řízení niky neměli ani nemohl mít společný členský podíl v bytovém 
družstvu. Z tohoto důvodu je namístě, aby žalobce nárok na vypořádání svého 
členského podílu uplatnil primárně vůči Bytovému družstvu T., neboť vypořádání 
členských podílů v bytovém družstvu je vztahem mezi bývalým členem družstva a 
bytovým družstvem. Pokud se žalobce cítí poškozen rozhodnutím soudu vydaným ve 
věci vedené pod sp. zn. 14 C 1/2004, mohl by se hypoteticky domáhat náhrady 
škody s výhradou, zda případná škoda, pokud k jejímu vzniku skutečně došlo, 
byla způsobena žalovanou. V otázce vypořádání hodnoty členského podílu v 
bytovém družstvu tak soudy zcela nesprávně postupovaly na základě analogie, 
čímž došlo k porušení práva žalované na spravedlivý proces podle čl. 36 odst. 1 
Listiny základních práv a svobod, a přenesly následně závazky bytového družstva 
na jediného člena družstva. 
	Ve vztahu k druhé otázce zásadního právního významu dovolatelka 
zdůraznila, že žalovanému svědčilo samostatné členství v bytovém družstvu, 
které mimo jiné spočívalo i v právu (povinnosti) užívat předmětný byt společně 
se žalovanou. Ve vztahu k žalované jsou tedy práva a povinnosti žalobce zcela 
upraveny rozhodnutím vydaným ve věci vedené 
pod sp. zn. 14 C 1/2004 a toliko výkonu těchto práv a povinností se může 
žalobce vůči žalované v souvislosti s členstvím v bytovém družstvu domáhat. 
	Dovolatelka proto navrhla zrušení rozsudků soudů obou stupňů a vrácení 
věci soudu prvního stupně k dalšímu řízení. 
	Žalobce se k dovolání žalované nevyjádřil. 
Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. července 2009 (vyjma ustanovení čl. I 
bodů 69, 71 a 100, ustanovení čl. XIII a ustanovení čl. XVII bodu 1, která 
nabývají účinnosti 23. ledna 2009), dovolání proti rozhodnutím odvolacího soudu 
vyhlášeným (vydaným) přede dnem nabytí účinnosti tohoto zákona se projednají a 
rozhodnou podle dosavadních právních předpisů; užití nového ustanovení § 243c 
odst. 2 tím není dotčeno.
	Dovolací soud proto při projednání dovolání postupoval podle občanského 
soudního řádu ve znění účinném do novelizace provedené zákonem č. 7/2009 
Sb.      
Podle § 237 odst. 1 o. s. ř. dovolání je přípustné proti rozsudku odvolacího 
soudu a proti usnesení odvolacího soudu, a) jimiž bylo změněno rozhodnutí soudu 
prvního stupně ve věci samé, b) jimiž bylo potvrzeno rozhodnutí soudu prvního 
stupně, kterým soud prvního stupně rozhodl ve věci samé jinak než v dřívějším 
rozsudku (usnesení) proto, že byl vázán právním názorem odvolacího soudu, který 
dřívější rozhodnutí zrušil, c) jimiž bylo potvrzeno rozhodnutí soudu prvního 
stupně, jestliže dovolání není přípustné podle písmena b) a dovolací soud 
dospěje k závěru, že napadené rozhodnutí má ve věci samé po právní stránce 
zásadní význam. 
	Podle § 237 odst. 3 o. s. ř. rozhodnutí odvolacího soudu má po právní 
stránce zásadní význam [odstavec 1 písm. c)] zejména tehdy, řeší-li právní 
otázku, která v rozhodování dovolacího soudu dosud nebyla vyřešena nebo která 
je odvolacími soudy nebo dovolacím soudem rozhodována rozdílně, nebo řeší-li 
právní otázku v rozporu s hmotným právem.
Dovolací soud přezkoumá rozhodnutí odvolacího soudu v rozsahu, ve kterém byl 
jeho výrok napaden (§ 242 odst. 1 o. s. ř.). Rozhodnutí odvolacího soudu lze 
přezkoumat 
jen z důvodů uplatněných v dovolání. Je-li dovolání přípustné, dovolací soud 
přihlédne 
též k vadám uvedeným v § 229 odst. 1, § 229 odst. 2 písm. a) a b) a § 229 odst. 
3, 
jakož i k jiným vadám řízení, které mohly mít za následek nesprávné rozhodnutí 
ve věci, i když nebyly v dovolání uplatněny (§ 242 odst. 3 o. s. ř.).
Nejvyšší soud po zjištění, že dovolání bylo podáno včas, oprávněnou osobou, 
účastnicí řízení zastoupenou advokátem (§ 240 odst. 1  a § 241 odst. 1, 4 o. s. 
ř.) dospěl k závěru, dovolání je přípustné, není však důvodné. 
První dovolatelkou vymezená otázka zásadního právního významu nebyla dosud 
dovolacím soudem řešena a druhá otázka zásadního právního významu nebyla 
dovolacím soudem dosud řešena výslovně. Protože na jejich řešení je v daném 
případě rozhodnutí odvolacího soudu založeno, je dovolání přípustné podle § 237 
odst. 1 písm. c) o. s. ř., neboť napadené rozhodnutí má po právní stránce 
zásadní význam. 
V případě zániku společného členství manželů v bytovém družstvu, je třeba 
provést vypořádání hodnoty členského podílu.
Vzniklo-li manželům za trvání manželství nejen právo společného nájmu 
družstevního bytu, ale také společné členství v bytovém družstvu (§ 703 odst. 2 
obč. zák.), představují členská práva a povinnosti spojená s členstvím v 
družstvu majetkovou hodnotu, která je manželům společná a která vyjadřuje míru 
jejich účasti na majetku (vlastním kapitálu) družstva. Bylo-li manželství 
rozvedeno a stal-li se na základě dohody rozvedených manželů nebo rozhodnutí 
soudu (po zrušení práva společného nájmu bytu) jeden z nich jako člen družstva 
nájemcem družstevního bytu (§ 705 odst. 2 obč. zák.), připadla mu tím také 
(veškerá) členská práva a povinnosti spojená s (jejich dosud společným) 
členstvím v družstvu; hodnotu těchto jejich členských práv a povinností je 
třeba zohlednit při vypořádání společného jmění manželů obdobně jako další 
majetkové hodnoty, které jsou jim společné a které navazují na jejich spotřební 
společenství.
Připadnou-li podle dohody nebo rozhodnutí soudu dosud společná členská práva a 
povinnosti spojená s členstvím v bytovém družstvu jednomu z rozvedených 
manželů, vznikne mu tím současně povinnost vypořádat s rozvedeným manželem 
hodnotu těchto členských práv a povinností. Již tím, že se stal "výlučným 
členem" bytového družstva a že mu tím připadla (veškerá) členská práva a 
povinnosti spojená s členstvím v družstvu, má vůči svému rozvedenému manželu z 
důvodu vypořádání hodnoty (dosud společných) členských práv a povinností dluh, 
který je třeba zohlednit při vypořádání jejich společného jmění manželů, 
nebyl-li dobrovolně splněn dříve. Z vypořádání hodnoty členských práv a 
povinností spojených se zaniklým společným členstvím v družstvu tedy vzniká 
rozvedenému manželu pohledávka již na základě dohody nebo rozhodnutí soudu o 
tom, 
že se druhý z nich stává jako člen družstva nájemcem družstevního bytu, a 
nikoliv teprve na základě vypořádání jejich společného jmění manželů, při němž 
bylo k této pohledávce, "výlučným" členem družstva dosud neuspokojené, 
přihlédnuto (k tomu srovnej rozsudek Nejvyššího soudu České republiky ze dne 
18. prosince 2008, sp. zn. 21 Cdo 4994/2007, uveřejněný na internetových 
stránkách Nejvyššího soudu České republiky – www.nsoud.cz). 
Z uvedeného rozhodnutí vyplývá, že členská práva a povinností (členský podíl) 
mají penězi vyjádřitelnou hodnotu, která v případě společných členských práv a 
povinností je předmětem vypořádání poté, kdy bylo manželství rozvedeno a 
stal-li se na základě dohody rozvedených manželů nebo rozhodnutí soudu (po 
zrušení práva společného nájmu bytu) jeden z nich jako člen družstva nájemcem 
družstevního bytu, neboť mu tím připadla také (veškerá) členská práva a 
povinnosti spojená s (jejich dosud společným) členstvím v družstvu.
Závěry podávající se z uvedeného rozhodnutí je však nutno v souzené věci 
poměřovat zjištěním vyplývajícím z individuální zvláštnosti daného sporu 
vycházející z toho, že v daném případě nevznikl účastníkům společný nájem bytu 
manžely ani se účastníci nestali společnými členy družstva, přesto se však 
nájemní poměr každého z nich vztahoval ke stejnému bytu. Z usnesení Nejvyššího 
soudu České republiky ze dne 19. října 2005, sp. zn. 26 Cdo 1737/2005, se totiž 
podává, že účastníci se po zániku jejich manželství stali samostatně každý 
členy bytového družstva a nájemci téhož družstevního bytu, proto musel být 
jejich právní vztah k bytu a členství v bytovém družstvu řešen na základě 
analogie 
podle § 705 odst. 2 věta druhá, odst. 3 obč. zák., kdy soudními rozhodnutími 
bylo zrušeno právo nájmu žalovaného k družstevnímu bytu a rozhodnuto, že se 
výlučným nájemcem a členem družstva stává žalovaná. Těmito rozhodnutími je 
dovolací soud v dané věci ve smyslu § 159a odst. 4 o. s. ř. vázán. 
Z uvedeného vyplývá, že v daném případě členský podíl netvořil součást 
společného jmění manželů účastníků, a nemůže být proto v režimu společného 
jmění vypořádáván. 
Lze souhlasit s dovolatelkou potud, že v daném případě nevzniklo společné 
členství účastníků v bytovém družstvu a účastníci také neměli společný členský 
podíl v bytovém družstvu. Dlužno ovšem dodat, že nalézací soudy také tento 
názor nezaujaly a nárok žalobce co do základu neshledaly důvodným s argumentací 
opírající se o existenci společného členského podílu a společné členství v 
bytovém družstvu, ale základ nároku opřely o analogickou aplikaci ustanovení o 
vypořádání podílového spoluvlastnictví. 
Podle § 136 odst. 1, 2 obč. zák. věc může být v podílovém spoluvlastnictví více 
vlastníků. Společné jmění může vzniknout jen mezi manžely.
Podle § 137 odst. 1 obč. zák. podíl vyjadřuje míru, jakou se spoluvlastníci 
podílejí na právech a povinnostech vyplývajících ze spoluvlastnictví ke 
společné věci.
Nalézací soudy správně vystihly pro posouzení věci tu podstatnou skutečnost, že 
oba účastníci byli samostatnými nájemci téhož družstevního bytu a současně také 
samostatnými členy družstva, přičemž rozsah užívacích práv k předmětnému bytu 
jednoho z účastníků byl omezen existujícím nájemním vztahem druhého účastníka a 
s tím spojenými členskými právy a povinnostmi. Právní mocí rozsudku vydaného ve 
věci zrušení práva nájmu a určení výlučného člena družstva tato omezení ve 
vztahu k žalované odpadla, neboť se tato stala výlučnou nájemkyní bytu a také 
výlučnou členkou družstva, zatímco žalobce při pozbytí uvedených práv žádné 
vypořádání neobdržel. Individuální nájemní vztah ke stejnému bytu se 
samostatnými členskými právy a povinnostmi každého z účastníků ve svém souhrnu 
navozuje stav, kdy práva a povinnosti jednoho z účastníků jsou omezena stejnými 
právy a povinnostmi druhého účastníka, tj. stav typický pro právní režim 
podílového spoluvlastnictví. Jestliže práva a povinnosti jednoho z účastníků 
tohoto vztahu na základě soudního rozhodnutí zanikají, stává se druhý účastník 
výlučným nositelem stejných práv a povinností a přestává být omezen právy a 
povinnostmi dosavadního spoluvlastníka. Jeho právní postavení je v takovém 
případě nepochybně výhodnější. Účastníku, jenž o svá dosavadní práva a 
povinnosti přichází, zatímco druhý účastník se stává jejich výlučným nositelem, 
proto musí být v rámci spravedlivého uspořádání právních vztahů poskytnuta 
přiměřená náhrada kompenzující pozbytí dosavadních práv a povinností, což je 
podstata vypořádání podílového spoluvlastnictví. Tato náhrada musí být 
poskytnuta právě druhým účastníkem, neboť jeho právní postavení přestává být 
omezeno dosavadními právy a povinnostmi subjektu, jemuž doposud členská práva a 
povinnosti svědčila. 
Subjektem povinným k poskytnutí této náhrady pak nemůže být oproti přesvědčení 
dovolatelky bytové družstvo, neboť jeho právní postavení není rozhodnutím soudu 
o zrušení práva nájmu a určení výlučného nájemce a člena družstva přímo 
dotčeno, a jeho právní postavení se tak přímo nemění. Okolnost, že výlučným 
nájemcem a členem družstva se stává pouze jeden z dosavadních nájemců a členů 
družstva je z pohledu bytového družstva významná pouze potud, že je redukován 
počet nájemců a členů družstva, kteří zůstávají v právním vztahu k družstvu.
Jestliže tedy nalézací soudy vzniklou situaci vycházející v řízení o zrušení 
práva nájmu a určení výlučného člena družstva z analogické aplikace ustanovení 
§ 705 odst. 2 věta druhá, odst. 3 obč. zák. posoudily analogicky k institutu 
podílového spoluvlastnictví a nutnosti jeho vypořádání, pak je jejich právní 
posouzení správné, neboť ustanoveními občanského zákoníku, která upravují 
vztahy obsahem i účelem jim nejbližší (§ 853 obč. zák.) jsou skutečně 
ustanovení o podílovém spoluvlastnictví. Odkaz na vypořádání v právním režimu § 
142 obč. zák. proto nalézací soudy použily přiléhavě a dovolací důvod 
nesprávného právního posouzení věci důvodně uplatněn nebyl. 
Ani ve vztahu k řešení druhé otázky zásadního právního významu není rozhodnutí 
odvolacího soudu založeno na nesprávném právním posouzení věci. 
	Podle § 159a odst. 5 o. s. ř. jakmile bylo o věci pravomocně 
rozhodnuto, nemůže být v rozsahu závaznosti výroku rozsudku pro účastníky a 
popřípadě jiné osoby věc projednávána znovu.
	Překážka věci pravomocně rozhodnuté ( rei iudicatae ) brání tomu, aby 
věc, o níž bylo pravomocně rozhodnuto, byla znovu projednávána. Vyplývá z 
materiální právní moci rozsudku, jejíž obecnou vlastností je, aby právní věc 
byla pravomocným rozsudkem autoritativně vyřešena zásadně definitivním a 
nezměnitelným způsobem.
Překážka věci pravomocně rozhodnuté nastává v první řadě tehdy, má-li být v 
novém řízení projednávána stejná věc. O stejnou věc se jedná tehdy, jde-li v 
novém řízení o tentýž nárok nebo stav, o němž již bylo pravomocně rozhodnuto, a 
týká-li se stejného předmětu řízení a týchž osob. Není samo o sobě významné, 
mají-li stejné osoby v novém řízení rozdílné procesní postavení (např. 
vystupovaly-li v původním řízení jako žalovaní a v novém jako žalobci). Tentýž 
předmět řízení je dán tehdy, jestliže tentýž nárok nebo stav vymezený žalobním 
petitem vyplývá ze stejných skutkových tvrzení, jimiž byl uplatněn (ze stejného 
skutku).
Jestliže v původním řízení vedeném mezi účastníky šlo o zrušení práva nájmu a 
určení, který z účastníků bude výlučným nájemcem a členem družstva, zatímco v 
tomto řízení se jedná o vypořádání hodnoty členského podílu v bytovém družstvu, 
je zřejmé, že se jedná o odlišný nárok, byť funkčně navazující na výsledek 
předchozího soudního řízení. 
Ve vztahu k této otázce ostatně dovolatelka žádnou podrobnou právní argumentaci 
nenabízí, omezuje se toliko na konstatování, že žalobce se vůči žalované může 
domáhat toliko výkonu práv a povinností vyplývajících z rozsudku vydaného ve 
věci sp. zn. 
14 C 1/2004. Tím ovšem opětovně nepřímo směřuje k námitce nedostatku své věcné 
legitimace v této věci. 
Pro úplnost dovolací soud poukazuje na rozsudek ze dne 25. března 2010, sp. zn. 
22 Cdo 782/2008, uveřejněný v časopise Právní rozhledy, 2010, č. 14, str. 521, 
jehož závěry jsou přiměřeně použitelné i ve vztahu k druhé otázce zásadního 
právního významu, 
v němž vyslovil názor, podle kterého, jestliže ve sporu vedeném podle § 705 
odst. 2 věty druhé obč. zák. bylo návrhu jednoho z bývalých manželů na zrušení 
společného členství manželů v bytovém družstvu vyhověno, nelze v řízení o 
vypořádání jejich společného jmění dospět k závěru, že členský podíl v družstvu 
do tohoto jmění nikdy nepatřil. 
Závěry podávající se z tohoto rozhodnutí vystihují pro souzenou věc i tu 
skutečnost, že po řízení vedeném podle § 705 odst. 2 věty druhé obč. zák. 
soudní praxe bez jakýchkoliv pochybností připouští následné soudní vypořádání 
vážící se ke členskému podílu ve sporu o zaplacení peněžité částky, aniž by 
tomuto následnému vypořádání měla bránit překážka rozsouzené věci. 
Na základě uvedených skutečností dovolací soud dospěl k závěru, že žalovanou 
uplatněné dovolací důvody nebyly naplněny, napadené rozhodnutí odvolacího soudu 
je tedy správné, a proto dovolání žalované podle § 243b odst. 2, část věty před 
středníkem, o. s. ř. zamítl.
Výrok o náhradě nákladů dovolacího řízení vychází z toho, že dovolání žalované 
bylo zamítnuto a žalobci v dovolacím řízení náklady, na jejichž náhradu by měl 
právo, nevznikly (§ 243b odst. 5, § 224 odst. 1, § 151 odst. 1 a § 142 odst. 1 
o. s. ř.). 
P o u č e n í : Proti tomuto  rozsudku není opravný prostředek přípustný.

V Brně dne  30. srpna 2011
								   
Mgr. Michal Králík, Ph. D.
předseda senátu






