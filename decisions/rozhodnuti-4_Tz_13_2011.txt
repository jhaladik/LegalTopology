Soud: Nejvyšší soud

Důvod dovolání: § 1, odst. 1,2 zák. č. 119/1990 Sb. 

Spisová značka: 4 Tz 13/2011

Datum rozhodnutí: 13.04.2011

Typ rozhodnutí: ROZSUDEK


Dotčené předpisy: § 1 odst. 1,2 předpisu č. 119/1990Sb.

Kategorie rozhodnutí: D




4 Tz 13/2011-25

ČESKÁ REPUBLIKA 
ROZSUDEK
JMÉNEM REPUBLIKY





	Nejvyšší soud České republiky projednal ve veřejném zasedání konaném 
dne                 13. dubna 2011 v senátě složeném z předsedy JUDr. Jiřího 
Pácala a soudců JUDr. Františka Hrabce a JUDr. Danuše Novotné stížnost pro 
porušení zákona, kterou podal ministr spravedlnosti České republiky ve prospěch 
zemřelého obviněného V.  B., proti usnesení bývalého Vojenského obvodového 
soudu v Brně ze dne 17. 10. 1991, sp. zn. 3 Rtv 138/1991  a  podle  § 268  
odst. 2,  § 269  odst. 2  a  §  270  odst. 1 tr. ř. rozhodl   t a k t o :

	Pravomocným usnesením bývalého Vojenského obvodového soudu v Brně ze 
dne            17. 10. 1991, sp.  zn. 3 Rtv 138/1991 a v řízení předcházejícím  
b y l   p o r u š e n   z á k o n   v ustanoveních § 1 odst. 1, 2 zák. č. 
119/1990 Sb., o soudní rehabilitaci, ve znění zák. č. 47/1991 Sb. a § 2 odst. 
5, 6 tr. ř., ve znění účinném do 31. 12. 1992, v neprospěch obviněného V. B.
	 
	Napadené usnesení   s e   z r u š u j e.
	
Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu v Brně ze dne 
30. 1. 1992, sp. zn.                   3 Rtv 138/1991.  

Městskému soudu v Brně  s e  p ř i k a z u j e,  aby věc v potřebném rozsahu 
znovu projednal a rozhodl.

Odůvodnění:



	Rozsudkem bývalého Nižšího vojenského soudu v Brně ze dne 13. 1. 1955, 
sp. zn.              T 70/54, byl obviněný V. B. uznán vinným trestným činem 
nenastoupení služby v branné moci podle § 265 odst. 1 tr. zák. č. 86/1950 Sb., 
kterého se měl dopustit tím, že dne 28. 10. 1954 nenastoupil, jak byl podle mu 
řádně doručeného povolávacího rozkazu povinen, vojenskou základní službu u OVS 
T. a odvolával se na to, že mu to nedovoluje jeho náboženské přesvědčení, neboť 
je vyznavačem víry S. J. Za daný trestný čin byl obviněnému uložen nepodmíněný 
trest odnětí svobody v trvání 3,5 roku a podle § 43  tr. zák. č. 86/1950 Sb. 
byla u něj současně vyslovena ztráta čestných práv občanských a ztráta práv 
uvedených v § 44 odst. 2 tr. zák. č. 86/1950 Sb. v trvání 3 let. Rozsudek nabyl 
právní moci dne 11. 2. 1955 a uložený nepodmíněný trest odnětí svobody obviněný 
vykonal v plné výměře ve věznici v Jáchymově. 

	Rozsudkem bývalého Vyššího vojenského soudu v Trenčíně ze dne 11. 2. 
1955, sp. zn. To 12/55, bylo zamítnuto odvolání obviněného V. B. 

Následně obviněný V. B. požádal dne 19. 11. 1990 o rehabilitaci v projednávané 
věci podle zákona č. 119/1990 Sb., o soudní rehabilitaci, ve znění zákona č. 
47/1991 Sb., o které bylo rozhodnuto usnesením bývalého Vojenského obvodového 
soudu v Brně ze dne 17. 10. 1991, sp. zn. 3 Rtv 138/1991, tak, že rozsudek 
bývalého Nižšího vojenského soudu v Brně ze dne 13. 1. 1955, sp. zn. T 70/54, 
byl podle § 14 odst. 1 písm. f) zák. č. 119/1990 Sb., o soudní rehabilitaci, ve 
znění zákona č. 47/1991 Sb., zrušen ve výroku o trestu a podle § 14 odst. 3 
zák. č. 119/1990 Sb. byla současně zrušena všechna další rozhodnutí na zrušenou 
část obsahově navazující, pokud vzhledem ke změnám, k nimž došlo zrušením, 
pozbyla podkladu. V odůvodnění daného usnesení bývalý Vojenský obvodový soud v 
Brně mimo jiné uvedl, že postupu bývalého Nižšího vojenského soudu v Brně při 
projednávaní trestní věci vedené pod sp. zn. T 70/54 nelze nic vytknout, neboť 
dokazování bylo provedeno v potřebném rozsahu  a byl správně zjištěn skutkový 
stav, avšak při ukládání trestu bylo postupováno nepřiměřeně přísně. Usnesení 
nabylo právní moci dne 5. 11. 1991.

Poté bývalý Vojenský obvodový soud v neveřejném zasedání konaném 
dne                      12. 12. 1991 vydal usnesení, sp. zn. 3 Rtv 138/1991, 
kterým konstatoval, že obviněný V. B. je účasten amnestie prezidenta republiky 
ze dne 9. 5. 1960 a podle čl. V z důvodu části II článku III této amnestie se 
zastavuje trestní stíhání obviněného V. B. pro skutek, v němž byl spatřován 
trestný čin nenastoupení služby v branné moci podle § 265 odst. 1 tr. zák. č. 
86/1950 Sb. Citované usnesení nenabylo právní moci, protože obviněný V. B. 
požádal prostřednictvím svého obhájce dne 17. 12. 1991 (tj. v zákonné lhůtě)  o 
pokračování v řízení   a projednání věci.  

Na základě žádosti obviněného o pokračování v trestním řízení bývalý Vojenský 
obvodový soud nařídil ve věci na den 30. 1. 1992 hlavní líčení, ve kterém 
rozhodl rozsudkem z téhož dne, sp. zn. 3 Rtv 138/1991, tak, že při nezměněném 
výroku o vině z rozsudku bývalého Nižšího vojenského soudu v Brně ze dne 13. 1. 
1955, sp. zn. T 70/54, podle § 227       tr. ř. obviněnému V. B. trest 
neuložil. Rozsudek nabyl právní moci dne 15. 2. 1992.  

	Proti usnesení bývalého Vojenského obvodového soudu v Brně ze dne 17. 
10. 1991, sp. zn. 3 Rtv 138/1991, podal ministr spravedlnosti stížnost pro 
porušení zákona ve prospěch obviněného V. B. Vytkl v ní, že zákon byl porušen v 
ustanoveních § 1 odst. 1, 2 zák. č. 119/1990 Sb., o soudní rehabilitaci, ve 
znění zák. č. 47/1991 Sb. a § 11 odst. 1 písm. f), § 2 odst. 5, 6 tr. ř., ve 
znění účinném do 31. 12. 1992, v neprospěch obviněného V. B.

	V odůvodnění stížnosti pro porušení zákona ministr spravedlnosti uvedl, 
že bývalý Vojenský obvodový soud v Brně při projednávání žádosti obviněného V. 
B. o soudní rehabilitaci nepostupoval důsledně podle zákona č. 119/1990 Sb., 
jehož smyslem bylo rehabilitovat, a to nejen právně, ale i morálně co nejvíce 
těch, kteří v období totalitního režimu trpěli a byli pronásledováni. Je 
zřejmé, že důvodem odmítnutí vojenské služby bylo náboženské přesvědčení 
obviněného V. B., aniž by byla vyhodnocena konkrétní situace v době, kdy došlo 
k trestné činnosti obviněného. Jednalo se o situaci, kdy přes obecně 
deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. 
Nebylo přiměřeně vzato v úvahu ani základní právo obviněného vyplývající z čl. 
18 Všeobecné deklarace lidských práv, tedy právo na svobodu svědomí, které 
nelze zaměňovat se svobodou víry ani se svobodou náboženskou, zejména když 
motiv jednání pod imperativem svědomí je v případě odmítání vojenské služby 
nutno považovat za určující. Dle názoru ministra spravedlnosti bývalý Vojenský 
obvodový soud v Brně pochybil, když v rehabilitačním řízení ponechal v 
platnosti výrok o vině obviněného V. B. s odůvodněním, že bývalý Nižší vojenský 
soud v Brně při projednávání předmětné trestní věci provedl dokazování v 
potřebném rozsahu a správně zjistil skutkový stav, proto jeho postupu nelze nic 
vytknout. Dále ministr spravedlnosti ve stížnosti pro porušení zákona podotkl, 
že obviněný byl pro týž trestný čin odsouzen již rozsudkem bývalého Nižšího 
vojenského soudu v Brně ze dne 19. 2. 1953,       sp. zn. T 6/53, proto další 
odsouzení obviněného rozsudkem bývalého Nižšího vojenského soudu v Brně ze dne 
13.1.1955, sp. zn. T 70/54, je nutno považovat za odsouzení druhé v téže věci a 
ze strany bývalého Vojenského obvodového soudu v Brně mělo být zkoumáno, zda 
nedošlo k porušení zásady „ne bis in idem“, což by bylo důvodem pro zastavení 
trestního stíhání obviněného podle § 11 odst. 1 písm. f) tr. ř. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že usnesením 
bývalého Vojenského obvodového soudu v Brně ze dne 17. 10. 1991, sp. zn. 3 Rtv 
138/1991, byl porušen zákon             v neprospěch obviněného V. B. ve 
vytýkaném směru, aby podle § 269 odst. 2 tr. ř. napadené usnesení zrušil, 
stejně jako další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. 
zákonnost                 a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející         a shledal, že 
zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech             a 
mezinárodních právních normách zákon označoval za trestné, umožnit rychlé 
přezkoumání případů osob takto protiprávně odsouzených v důsledku porušování 
zákonnosti na úseku trestního řízení, odstranit nepřiměřené tvrdosti v 
používání represe, zabezpečit neprávem odsouzeným osobám společenskou 
rehabilitaci a přiměřené hmotné odškodnění a umožnit ze zjištěných nezákonností 
vyvodit důsledky proti osobám, které platné zákony vědomě nebo hrubě 
porušovaly. Podle odst. 2 citovaného ustanovení činy, které směřovaly k 
uplatnění práv a svobod občanů zaručených ústavou a vyhlášených ve Všeobecné 
deklaraci lidských práv            a v navazujících mezinárodních paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem  a mezinárodnímu právu 
odporovalo také jejich trestní stíhání a trestání.

Bývalý Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného V. B. prováděl, se však 
důsledně citovaným účelem rehabilitačního zákona neřídil.

Jak je zřejmé z napadeného usnesení, bývalý Vojenský obvodový soud v Brně se 
výrokem o vině obsaženým v rozsudku bývalého Nižšího vojenského soudu v Brně ze 
dne         13. 1. 1955, sp. zn. T 70/54, blíže nezabýval, protože jej 
považoval za správný a zaměřil se jen na otázku přiměřenosti trestu. Tato 
skutečnost vyplývá z odůvodnění napadeného usnesení, kde je uvedeno, že 
rozhodující soud zjistil, že bývalý Nižší vojenský soud v Brně provedl při 
projednávání příslušné věci dokazování v potřebném rozsahu a správně zjistil 
skutkový stav, proto postupu tohoto soudu nelze nic vytknout.  

Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že „pokud obviněný odmítl konat vojenskou službu z důvodu svého 
náboženského přesvědčení a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze 
uplatňoval                 i tehdejší Ústavou 9. května č. 150/1948 Sb. 
zaručené právo na svobodu svědomí a náboženského přesvědčení. Ačkoli totiž 
citovaná ústava deklarovala v § 15 odst. 1 svobodu svědomí, zároveň ji 
nepřípustně omezila již v odstavci 2 citovaného ustanovení, podle něhož mimo 
jiné víra nebo přesvědčení nemůže být nikomu na újmu, nemůže však být důvodem k 
tomu, aby někdo odpíral plnit občanskou povinnost uloženou mu zákonem. 
Deklarovanou svobodu svědomí tak negovala i v § 34 odst. 2 tak, když stanovila 
každému občanu povinnost mj. konat vojenskou službu, navíc v době, kdy tehdejší 
právní řád neumožňoval alternativu k výkonu základní vojenské služby pro 
případy, kdyby její výkon vedl k popření náboženského přesvědčení jednotlivce“. 
Vzhledem k uvedenému a s odkazem na výše citované výkladové teze vztahující se 
k naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v odmítnutí konání vojenské služby v roce 1954 
za trestný čin.

Obviněný V. B. byl dále rozsudkem bývalého Nižšího vojenského soudu v Brně ze 
dne 19. 2. 1953, sp. zn. T 6/53, odsouzen pro trestný čin nenastoupení služby v 
branné moci podle § 265 odst. 1 tr. zák. č. 86/1950 Sb. k nepodmíněnému trestu 
odnětí svobody v trvání 2 roků, který byl částečně vykonán dne 24. 1. 1954, 
když uvedeného data byl obviněný propuštěn z výkonu trestu odnětí svobody v 
důsledku amnestie prezidenta republiky ze dne 4. 5. 1953. 

Další odsouzení obviněného předmětným rozsudkem bývalého Nižšího vojenského 
soudu v Brně ze dne 13. 1. 1955, sp. zn. T 70/54, je proto nutno považovat za 
porušení zásady „ne bis in idem“, kterou lze dovodit z ustanovení § 2 odst. 3 
tr. ř., v tehdy účinném znění, podle kterého úkolem soudu v trestním řízení je 
zejména spravedlivě rozhodovat o trestných činech.     

Podle ustanovení § 11 odst. 1 písm. f) tr. ř., ve znění účinném do 31. 12. 
1992, trestní stíhání nelze zahájit, a bylo-li již zahájeno, nelze v něm 
pokračovat a musí být zastaveno, proti tomu, proti němuž dřívější stíhání pro 
týž skutek skončilo pravomocným rozsudkem soudu nebo bylo pravomocně zastaveno, 
jestliže rozhodnutí nebylo v předepsaném řízení zrušeno. 

Nejvyšší soud České republiky pro úplnost podotýká, že příslušnou problematikou 
se zabýval i Ústavní soud České republiky a rovněž ze závěrů jeho rozhodovací 
činnosti v obdobné trestní věci je třeba dovodit, že trestní stíhání obviněného 
V. B. pro skutek spáchaný dne 28. 10. 1954 nemělo být vůbec zahájeno a pokud 
již bylo zahájeno, mělo být zastaveno z důvodu uvedeného v ustanovení § 11 
odst. 1 f) tr. ř., v tehdy účinném znění, neboť bylo zahájeno neoprávněně z 
toho důvodu, že jím byla porušena zásada „ne bis in idem“ (srov. nález 
Ústavního soudu České republiky ze dne 1. 12. 2005, sp. 
zn.                          II. ÚS 290/2005).    

Z konfrontace napadeného rozhodnutí s výše uvedenými právními názory a závěry 
Ústavního soudu i Nejvyššího soudu je zřejmé, že pokud rehabilitační senát 
bývalého Vojenského obvodového soudu v Brně nepřezkoumal též výrok o vině 
trestného činu nenastoupení služby v branné moci podle § 265 odst. 1 tr. zák. 
č. 86/1950 Sb., a to ve smyslu shora uvedeném, zejména se zřetelem na porušení 
zásady „ne bis in idem“, porušil zákon v ustanoveních § 1 odst. 1, odst. 2 
zákona o soudní rehabilitaci, ve znění zák. č. 47/1991 Sb. a v řízení, které mu 
předcházelo, v ustanoveních § 2 odst. 5, odst. 6 tr. ř., ve znění účinném do 
31. 12. 1992, v neprospěch obviněného V. B. Jako důsledek této skutečnosti 
Nejvyšší soud České republiky podle § 269 odst. 2 tr. ř. zrušil v celém rozsahu 
nejen napadené usnesení, nýbrž i všechna další rozhodnutí, na toto usnesení 
obsahově navazující, pokud vzhledem ke změně, k níž došlo jeho zrušením, 
pozbyla podkladu, zejména  zrušil rozsudek bývalého Vojenského obvodového soudu 
v Brně ze dne 30. 1. 1992, sp. zn. 3 Rtv 138/1991. 

Nejvyšší soud České republiky nemohl ve věci sám meritorně rozhodnout, neboť 
podle § 271 odst. 1 tr. ř. může postupovat tímto způsobem jen, je-li možno 
rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud České 
republiky splněnou, neboť konstatoval porušení zákona v ustanovení § 2 odst. 5, 
6 tr. ř.  

V návaznosti na výše uvedené skutečnosti proto Nejvyšší soud České republiky 
podle § 270 odst. 1 tr. ř.  přikázal Městskému soudu v Brně jako soudu nyní 
podle zákona č. 284/1993 Sb. příslušnému, aby věc v potřebném rozsahu znovu 
projednal a rozhodl s tím, že podle § 270 odst. 4 tr. ř. bude při svém 
rozhodování vázán právním názorem, který vyslovil ve věci Nejvyšší soud, 
zejména pak se bude zabývat ustanovením § 11 odst. 1 písm. f) tr. ř. Nejvyšší  
soud České republiky v této souvislosti zdůrazňuje, že v novém řízení nemůže 
dojít ke změně rozhodnutí v neprospěch obviněného V. B., neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).


Poučení: Proti tomuto rozhodnutí není opravný prostředek přípustný.



V Brně dne 13. dubna 2011



    Předseda senátu
    JUDr. Jiří Pácal  






 




	
	


