Soud: Nejvyšší soud

Spisová značka: 7 Tz 104/2001

Datum rozhodnutí: 13.06.2001

Typ rozhodnutí: ROZSUDEK




7 Tz 104/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání dne 13. 
června 2001 v senátě složeném z předsedy JUDr. Zdeňka Sováka a soudců JUDr. 
Jana Engelmanna a JUDr. Petra Hrachovce stížnost pro porušení zákona, podanou 
ministrem spravedlnosti České republiky v neprospěch obviněného A. C., proti 
usnesení Krajského soudu v Českých Budějovicích - pobočka v Táboře ze dne 7. 
11. 2000, sp. zn. 14 To 352/2000, a podle § 268 odst. 2 tr. řádu rozhodl t a k 
t o :

Usnesením Krajského soudu v Českých Budějovicích - pobočka v Táboře ze dne 7. 
11. 2000, sp. zn. 14 To 352/2000, 

b y l p o r u š e n z á k o n

v ustanovení § 148 odst. 1 písm. c) tr. řádu, a v řízení, které jeho vydání 
předcházelo, v ustanovení § 222 odst. 2 tr. řádu ve prospěch obviněného A. C. 

O d ů v o d n ě n í :

Okresní státní zástupkyně v Táboře podala dne 30. 6. 2000 u Okresního soudu v 
Táboře obžalobu na obviněného A. C. pro skutek kvalifikovaný jako trestný čin 
porušování domovní svobody podle § 238 odst. 1, odst. 2 tr. zák., kterého se 
měl obviněný dopustit tím, že dne 26. 4. 2000 v době kolem 15.00 hod. v T.-Č. v 
ulici D. vnikl do domu čp. 40 majitelky H. C., když nejprve poškodil uzamčené 
dveře vedoucí do dvora, následně přelezl plot a rozbil okenní tabulky okna do 
kuchyně, kudy vnikl do domu.

Usnesením samosoudkyně Okresního soudu v Táboře ze dne 21. 9. 2000, sp. zn. 9 T 
302/2000, byla trestní věc obviněného A. C., vedená pro shora uvedený skutek, 
postoupena podle § 222 odst. 2 tr. řádu Městskému úřadu v Táboře jako orgánu 
příslušnému k rozhodnutí o přestupku.

Stížnost Okresní státní zástupkyně, podanou proti tomuto rozhodnutí okresního 
soudu, Krajský soud v Českých Budějovicích - pobočka v Táboře usnesením ze dne 
7. 11. 2000, sp. zn. 14 To 352/2000, podle § 148 odst. 1 písm. c) tr. řádu 
zamítl.

Dne 7. 5. 2001 podal ministr spravedlnosti proti tomuto usnesení krajského 
soudu u Nejvyššího soudu České republiky v neprospěch obviněného A. C. stížnost 
pro porušení zákona, neboť rozhodnutím soudu prvního stupně byl podle jeho 
názoru porušen ve prospěch obviněného zákon v ustanovení § 2 odst. 6 a § 222 
odst. 2 tr. řádu, usnesením krajského soudu pak navíc i v ustanovení § 148 
odst. 1 písm. c) tr. řádu, to vše ve vztahu k ustanovením § 3 odst. 4 a § 238 
odst. 1, odst. 2 tr. zák.

V písemném odůvodnění podaného mimořádného opravného prostředku ministr 
spravedlnosti především připomenul, že Okresní soud v Táboře odůvodnil své 
usnesení tím, že obviněný považuje dům čp. 40 v Táboře za svůj majetek, který 
byl pořízen za jeho peníze, neboť jako cizinec žil dříve na území státu, kde je 
podobný vztah k nabytí majetku samozřejmostí. I kdyby tudíž byla obviněnému 
zřejmá právní úprava tehdy v České republice účinná, jevila by se mu v jeho 
záležitosti přinejmenším jako diskriminační. V jednání obviněného A. C. proto 
okresní soud postrádal naplnění subjektivní stránky trestného činu, a to i 
přesto, že obviněný byl v minulosti pro obdobná jednání již projednáván před 
soudem.

Krajský soud se s výše uvedeným stanoviskem soudu prvního stupně ztotožnil a 
navíc úvahy nalézacího soudu dále doplnil v tom smyslu, že obviněný získal v 
předmětném domě trvalé bydliště a otázka jeho bydlení zůstala nevyřešena i 
poté, co došlo k rozvodu manželství. Za zcela nespornou přitom označil krajský 
soud okolnost, že předmětný dům a jeho nákladné adaptace byly pořízeny ze 
společných prostředků obviněného a jeho bývalé manželky. 

Naproti tomu ani jeden ze soudů obou stupňů nezpochybnil, že předmětný dům je 
ve výlučném vlastnictví poškozené H. C., jak o tom svědčí i obsah kupní 
smlouvy. To by samo o sobě ještě nezpochybňovalo užívací právo obviněného A. C. 
jako bývalého manžela poškozené, majícího v tomto domě trvalé bydliště, sám 
obviněný však připustil, že se z tohoto domu již před delší dobou odstěhoval, 
nejprve několik měsíců bydlel v družstevním bytě, který byl též majetkem 
obviněného a poškozené, a poté téměř rok pobýval v Austrálii. Podle ministra 
spravedlnosti je tedy nesporné, že užívací právo obviněného A. C. k bytu v 
předmětném domě takto zaniklo.

Podle názoru ministra spravedlnosti přesto nelze zároveň popřít, že celý případ 
vykazuje určité specifické rysy, na které vcelku právem poukázaly soudy obou 
stupňů. Z provedeného dokazování lze zejména soudit, že nákup domu byl v 
převážné míře financován z peněz obviněného a to může skutečně ovlivňovat 
stupeň společenské nebezpečnosti jednání obviněného a pokud by k takovému 
jednání došlo poprvé, bylo by možné mít určité pochybnosti též o subjektivní 
stránce trestného činu.

Pro posouzení věci má však podle ministra spravedlnosti zásadní význam 
skutečnost, že obviněný A. C. se dopouští podobného jednání opakovaně, aniž si 
vzal z předchozího trestního stíhání poučení. Ministr spravedlnosti v této 
souvislosti poukázal na trestní řízení vedené proti obviněnému A. C. Okresním 
soudem v Táboře pod sp. zn. 10 T 311/98, další trestní řízení, vedené týmž 
okresním soudem pod sp. zn. 1 T 264/99, a na přestupková řízení, vedená Komisí 
pro projednávání přestupků Městské rady v Táboře pod sp. zn. P 13/2000 a P 
24/2000.

Veškeré shora uvedené případy shrnul ministr spravedlnosti v závěr, že obviněný 
A. C. se přinejmenším od roku 1998 do roku 2000 dopouští soustavně a opakovaně 
trestné činnosti související přímo či nepřímo s jeho vztahem k bývalé manželce 
H. C. Podle mínění ministra spravedlnosti je přitom zřejmé, že benevolentní 
postup soudu v předchozích trestních věcech měl účinek velmi problematický, 
neboť jen utvrzoval obviněného v jeho dalším protispolečenském jednání. 
Jestliže by tyto poznatky soudy řádně hodnotily z hlediska ustanovení § 3 odst. 
4 tr. zák., nemohly by ohledně další trestné činnosti tohoto druhu z roku 2000 
učinit závěr o absenci materiálního znaku trestného činu. Ostatně sám krajský 
soud konstatoval v odůvodnění stížností pro porušení zákona napadeného 
usnesení, že opakující se excesy obviněného A. C. nelze donekonečna přehlížet, 
aniž by však z tohoto konstatování vyvodil odpovídající závěr.

Výše uvedená zjištění pak nutno podle ministra spravedlnosti vzít v úvahu i při 
posuzování subjektivní stránky jednání obviněného. Jestliže totiž byl obviněný 
již v minulosti opakovaně stíhán pro neoprávněné vniknutí do domu poškozené, 
musí si být již dostatečně vědom toho, že bez ohledu na otázku financování 
nákupu tohoto domu je právoplatnou majitelkou domu pouze jeho bývalá manželka a 
on nesmí proti její vůli do domu vnikat. Stejně jako ohledně společenské 
nebezpečnosti, nelze ani naplnění subjektivní stránky trestného činu porušování 
domovní svobody podle § 238 odst. 1, odst. 2 tr. zák. podle názoru ministra 
spravedlnosti donekonečna zpochybňovat jen poukazem na údajné nepochopení 
našich zákonů obviněným.

Ministr spravedlnosti ČR proto navrhl, aby Nejvyšší soud České republiky z 
podnětu podané stížnosti podle § 268 odst. 2 tr. řádu vyslovil, že napadeným 
usnesením byl ve prospěch obviněného A. C. porušen zákon ve shora citovaných 
ustanoveních trestního řádu a trestního zákona, aby podle § 269 odst. 2 tr. 
řádu napadené usnesení zrušil, stejně jako jemu předcházející usnesení 
Okresního soudu v Táboře, a dále aby Nejvyšší soud postupoval podle ustanovení 
§ 270 odst. 1 tr. řádu. 

Nejvyšší soud České republiky z podnětu podané stížnosti pro porušení zákona 
přezkoumal podle § 267 odst. 1 tr. řádu správnost výroku napadeného usnesení a 
zabýval se rovněž správností postupu řízení, které jeho vydání předcházelo. 

Shledal především, že k porušení zákona v trestní věci obviněného A. C. ve 
prospěch tohoto obviněného skutečně došlo, a že se tak v zásadě stalo ve všech 
ohledech shora reprodukovaných, oprávněně namítaných ministrem spravedlnosti ČR 
v písemném odůvodnění podané stížnosti. 

Snad by bylo možné toliko namítnout a připomenout, že v trestní věci, vedené u 
Okresního soudu v Táboře pod sp. zn. 10 T 311/98, byl obviněný A. C. rozsudkem 
tohoto soudu ze dne 19. 5. 1999 z převážné části podané obžaloby podle 
ustanovení § 226 písm. b) tr. řádu zproštěn a toto rozhodnutí bylo usnesením 
Krajského soudu v Českých Budějovicích - pobočka v Táboře ze dne 22. 9. 1999, 
sp. zn. 14 To 189/99 potvrzeno. O zbývající části stíhané trestné činnosti se 
tehdy rozhodovalo v přestupkovém řízení, věc však byla rozhodnutím Komise pro 
projednávání přestupků Městské rady v Táboře ze dne 5. 10. 1999, sp. zn. P 
370/99, podle § 20 a § 66 odst. 3 písm. e) zák. č. 200/1990 Sb. pro zánik 
odpovědnosti za přestupek uplynutím jednoho roku od jeho spáchání odložena. A 
naprosto stejně skončilo i trestní stíhání obviněného A. C. v trestní věci 
vedené u Okresního soudu v Táboře pod sp. zn. 1 T 264/99 rozhodnutím téže 
přestupkové komise ze dne 7. 6. 2000, sp. zn. P 263/2000.

V dalších dvou přestupkových řízeních, společně vedených stejnou přestupkovou 
komisí byla sice obviněnému A. C. uložena peněžitá pokuta ve výši 1.200,- Kč a 
povinnost uhradit poškozenému škodu, oběma uvedenými přestupky však byly 
zasaženy jiné právní zájmy, než ústavním pořádkem a trestním zákonem zajištěný 
zájem na ochraně domovní svobody poškozené H. C.

Navzdory tomu je ovšem třeba argumentaci ministra spravedlnosti ohledně 
materiální i subjektivní stránky nyní posuzovaného jednání obviněného A. C., 
obsaženou v písemném odůvodnění podané stížnosti pro porušení zákona, plně 
akceptovat. 

	Nejvyšší soud České republiky proto z podnětu stížnosti pro porušení 
zákona, podané v neprospěch obviněného A. C. ministrem spravedlnosti, vyslovil 
podle § 268 odst. 2 tr. řádu porušení zákona ve shora uvedené podobě. 

	Soud prvního stupně skutečně aplikací ustanovení § 222 odst. 2 tr. řádu 
a postoupením věci do přestupkového řízení dostatečně nezohlednil významné 
okolnosti svědčící pro existenci formálních i materiálních předpokladů pro 
posouzení stíhaného jednání v rámci skutkové podstaty trestného činu porušování 
domovní svobody podle § 238 tr. zák. a bylo věcí dalšího řízení a dokazování, 
nakolik k naplnění těchto zákonných znaků, včetně event. materiálních podmínek 
pro použití kvalifikované skutkové podstaty uvedeného deliktu skutečně došlo.

	Krajský soud pak pochybil tím, pokud uvedenou nedůslednost v postupu 
nalézacího soudu tomuto soudu nevytkl a neučinil příslušné procesní kroky k 
jejímu odstranění a nápravě. Za uvedeného stavu věci krajský soud neprávem 
zamítl stížnost, podanou proti rozhodnutí okresního soudu okresní státní 
zástupkyní v Táboře, byť se tak nestalo v důsledku toho, že by krajský soud 
nedostál své zákonné přezkumné povinnosti. Krajský soud v Českých Budějovicích 
- pobočka v Táboře si totiž byl uvedených okolností vědom, sám však své 
rozhodnutí zatížil obdobnou nedůsledností, jako soud prvního stupně.	

	Zároveň však musel Nejvyšší soud zvažovat nutnost, resp. potřebnost a 
vhodnost a současně i reálnost případného dalšího procesního postupu, 
předpokládaného ustanovením § 269 odst. 2 a násl. tr. řádu. 

Stížnost pro porušení zákona nepochybně představuje velice významný průlom do 
právní moci rozhodnutí soudu, popřípadě státního zástupce nebo vyšetřovatele, 
zpravidla narušující stabilitu konečného a vykonatelného rozhodnutí těchto 
orgánů činných v trestním řízení. V konkrétním případě tak musí převážit zájem 
na plné zákonnosti rozhodnutí a plné zákonnosti postupu řízení, které takovému 
rozhodnutí předcházelo, nad zájmem na stabilitě a nezměnitelnosti podobného 
pravomocného rozhodnutí. Taková situace však může nastat pouze při zásadních a 
podstatných vadách, pro které nemůže stížností napadené rozhodnutí vůbec obstát 
a kdy na právní moci a nezměnitelnosti takového rozhodnutí nelze trvat, protože 
by tak došlo k ohrožení podstaty spravedlivého a správného rozhodování v 
trestním řízení.

	Účelem stížnosti pro porušení zákona je tudíž náprava závažných 
právních vad pravomocných rozhodnutí soudu, státního zástupce nebo 
vyšetřovatele nebo náprava závažných vad postupu řízení, které pravomocnému 
rozhodnutí těchto orgánů činných v trestním řízení předcházelo. Právní úprava 
tohoto mimořádného opravného prostředku přitom kromě nápravy uvedených 
závažných vad například v novém řízení, popřípadě výjimečně i novým meritorním 
rozhodnutím orgánu o stížnosti pro porušení zákona rozhodujícího, sleduje také 
usměrnění soudní praxe při řešení důležitých právních otázek. 

	V daném případě, kdy by navíc patrně nebylo možno s ohledem na 
předpokládaný dlouhodobý pobyt obviněného A. C. mimo území České republiky 
případné procesní důsledky, předpokládané ustanovením § 269 odst. 2 a násl. tr. 
řádu, vůbec realizovat nebo jen s mimořádnými obtížemi, upřednostnil Nejvyšší 
soud České republiky právě zájem na stabilitě a nezměnitelnosti pravomocného 
meritorního rozhodnutí soudu. 

Z důvodů shora uvedených proto rozhodl tzv. akademickým výrokem, kterým 
zjištěné porušení zákona toliko vyslovil, aniž považoval za důvodné a potřebné 
stížností napadené rozhodnutí rušit, případně učinit další navazující procesní 
opatření. 

P o u č e n í : Proti tomuto rozhodnutí o stížnosti pro porušení zákona není

 stížnost pro porušení zákona přípustná (§ 266 odst. 7 tr. řádu). 

V Brně dne 13. června 2001

Předseda senátu:

JUDr. Zdeněk S o v á k 

