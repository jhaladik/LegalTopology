Soud: Nejvyšší soud

Spisová značka: 7 Tz 25/2012

Datum rozhodnutí: 28.03.2012

Typ rozhodnutí: ROZSUDEK


Heslo: Domácí vězení

Dotčené předpisy: § 61 odst. 1 tr. zákoníku

Kategorie rozhodnutí: C




7 Tz 25/2012-27

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 28. 
března 2012, v senátě složeném z předsedy JUDr. Michala Mikláše a soudců JUDr. 
Petra Hrachovce a JUDr. Jindřicha Urbánka, stížnost pro porušení zákona podanou 
ministrem spravedlnosti České republiky ve prospěch obviněného Š. D., a podle § 
268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným rozsudkem Okresního soudu v Šumperku ze dne 29. 3. 2011, sp. 
zn.     2 T 16/2011,

b y l   p o r u š e n   z á k o n

v ustanovení § 61 odst. 1 tr. zákoníku, ve znění účinném do 30. 11. 2011, v 
neprospěch obviněného Š. D. 

	Tento rozsudek Okresního soudu v Šumperku se  z r u š u j e ohledně 
tohoto obviněného v celém   výroku o trestu. 

	Zrušují se také další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu. 

	Okresnímu soudu v Šumperku se  p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Rozsudkem Okresního soudu v Šumperku ze dne 29. 3. 2011, sp. zn. 2 T 16/2011, 
byl obviněný Š. D. uznán vinným ad a) přečinem krádeže podle § 205 odst. 1 
písm. b), odst. 3 tr. zákoníku ve spolupachatelství podle § 23 tr. zákoníku; ad 
b) přečinem krádeže podle § 205 odst. 2, 3 tr. zákoníku; ad c) přečinem 
poškození cizí věci podle § 228 odst. 1 tr. zákoníku ve spolupachatelství podle 
§ 23 tr. zákoníku. Za to byl podle § 205 odst. 3 tr. zákoníku, § 45 odst. 1 tr. 
zákoníku, § 43 odst. 2 tr. zákoníku, § 60 odst. 1 písm. b), odst. 2, 3 tr. 
zákoníku odsouzen ke společnému souhrnnému trestu domácího vězení v trvání 18 
měsíců. Podle § 61 odst. 1 tr. zákoníku byl pro případ, že by výkon tohoto 
trestu byl zmařen, stanoven náhradní trest odnětí svobody v trvání 18 měsíců. 
Podle § 60 odst. 4 tr. zákoníku, za použití § 48 odst. 4 písm. a), c), d), e), 
h), j) tr. zákoníku, mu byla uložena povinnost podrobit se výcviku pro získání 
vhodné pracovní kvalifikace, podrobit se léčení závislosti na návykových 
látkách, které není ochranným léčením podle tohoto zákona, podrobit se vhodným 
programům psychologického poradenství, zdržet se styku s konkrétně uvedenými 
osobami, zdržet se požívání alkoholických nápojů nebo jiných návykových látek, 
písemně se omluvit poškozeným a předložit soudu ve lhůtě 1 měsíce od právní 
moci rozsudku o těchto omluvách doklad, dále povinnost na výzvu probačního 
úředníka, resp. terapeuta, podrobit se testu na přítomnost omamných a 
psychotropních látek v těle, a podle svých sil nahradit škodu, kterou trestnou 
činností způsobil. Podle § 73 odst. 1, 3 tr. zákoníku mu byl také uložen trest 
zákazu činnosti, a to řízení všech motorových vozidel na 2 roky. Současně byl 
zrušen výrok o trestu z rozsudku Okresního soudu Jeseník ze dne 14. 9. 2010, 
sp. zn. 1 T 121/2010. Podle § 228 odst. 1 tr. ř. bylo rovněž rozhodnuto o 
nároku na náhradu škody poškozené společnosti ROSSMANN, spol. s r. o., a podle 
§ 229 odst. 1 tr. ř. byla poškozená společnost DM drogerie markt, s. r. o., se 
svým nárokem na náhradu škody odkázána na řízení ve věcech občanskoprávních. 
Tímž rozsudkem bylo rozhodnuto také o vině a trestu dalších tří spoluobviněných.

	Proti citovanému pravomocnému rozsudku podal ministr spravedlnosti 
České republiky dne 13. 2. 2012 k Nejvyššímu soudu České republiky stížnost pro 
porušení zákona ve prospěch obviněného Š. D. Uvedl, že tímto rozhodnutím byl ve 
výroku o stanovení náhradního trestu odnětí svobody porušen zákon v ustanovení 
§ 61 odst. 1 tr. zákoníku, ve znění účinném do 31. 10. 2011.  Podle tohoto 
ustanovení, ukládá-li soud trest domácího vězení, stanoví pro případ, že by 
výkon tohoto trestu byl zmařen, náhradní trest odnětí svobody až na jeden rok. 
Tímto ustanovením se však Okresní soud v Šumperku neřídil, a stanovením 
náhradního trestu odnětí svobody ve výměře 18 měsíců překročil v posuzovaném 
případě maximální výměru tohoto trestu stanovenou § 61 odst. 1 tr. zákoníku, ve 
znění účinném do 31. 10. 2011, o šest měsíců.

Ministr spravedlnosti proto navrhl, aby Nejvyšší soud podle § 268 odst. 2 tr. 
ř. vyslovil, že napadeným rozsudkem byl ve výroku o stanovení náhradního trestu 
odnětí svobody porušen v neprospěch tohoto obviněného zákon v ustanovení § 61 
odst. 1 tr. zákoníku, ve znění účinném do 31. 10. 2011, podle § 269 odst. 2 tr. 
ř. aby tento vadný výrok napadeného rozsudku zrušil, a dále postupoval podle § 
270 odst. 1 tr. ř.,  nebo § 271 odst.  1  tr. ř.

Nejvyšší soud předně k stížnosti pro porušení zákona zjistil, že tato směřuje 
proti výroku o trestu a byla podána v souladu s ustanovením § 266 odst. 2 tr. 
ř. Po přezkoumání podle § 267 odst. 3 tr. ř. pak zjistil, že je důvodná, a 
zákon byl v neprospěch obviněného Š. D. porušen v ustanovení § 61 odst. 1 tr. 
zákoníku, ve znění účinném do 30. 11. 2011.

Okresní soud v Šumperku uložil obviněnému rozsudkem ze dne 29. 3. 2011,  sp.  
zn.  2 T 16/2011, trest domácího vězení a podle § 61 odst. 1 tr. zákoníku pro 
případ, že by byl výkon tohoto trestu zmařen, stanovil náhradní trest odnětí 
svobody v trvání 18 měsíců. Podle § 61 odst. 1 tr. zákoníku, ve znění účinném 
do 30. 11. 2011, ukládá-li soud trest domácího vězení, stanoví pro případ, že 
by výkon tohoto trestu byl zmařen, náhradní trest odnětí svobody až na jeden 
rok. Je proto zřejmé, že ve výroku o stanovení náhradního trestu Okresní soud v 
Šumperku pouze formálně uvedl odkaz na předmětné ustanovení, ale fakticky se 
jim neřídil, když překročil zákonem určenou hranici o celých 6 měsíců, a vydal 
tak rozhodnutí, kterým byl porušen zákon k tíži obviněného.   

Nad rámec je nutno uvést, že uvedený výrok by neobstál ani podle nové právní 
úpravy § 61 odst. 1 tr. zákoníku ve znění účinném od 1. 12. 2011, který uvádí, 
že pokud se pachatel v době od odsouzení do skončení výkonu trestu domácího 
vězení vyhýbá nástupu výkonu trestu, bez závažného důvodu poruší sjednané 
podmínky výkonu trestu domácího vězení, jinak maří výkon tohoto trestu, nebo 
zaviněně nevykonává ve stanovené době uložený trest, může soud přeměnit, a to i 
během doby stanovené pro jeho výkon, trest domácího vězení nebo jeho zbytek v 
trest odnětí svobody a rozhodnout zároveň o způsobu jeho výkonu; přitom každý i 
jen započatý jeden den nevykonaného trestu domácího vězení se počítá za jeden 
den odnětí svobody. Proto přesné vymezení trvání náhradního trestu odnětí 
svobody nepřichází v úvahu, když v době ukládání trestu domácího vězení není 
možné určit, zda ho obviněný vykoná celý, nebo dojde k jeho zmaření a v jakém 
časovém horizontu. V dané situaci by proto byl výrok rovněž v rozporu se 
zákonem, když při stanovení náhradního trestu odnětí svobody v trvání 18 měsíců 
je zcela nepodstatné jakou část trestu, resp. kolik dnů trestu domácího vězení 
obviněný řádně vykoná, protože při jakémkoliv zmaření trestu domácího vězení by 
musel vykonat celých 18 měsíců náhradního trestu odnětí svobody. Náhradní trest 
by pak nebyl poměrně zkrácen o dobu, po kterou obviněný řádně vykonal trest 
domácího vězení, jak to vyžaduje ustanovení § 61 odst. 1 tr. zákoníku ve znění 
účinném od 1. 12. 2011.  

Proto Nejvyšší soud rozhodl k stížnosti pro porušení zákona tak, jak je uvedeno 
ve výrokové části tohoto rozsudku. 

P o u č e n í : Proti tomuto rozsudku není opravný prostředek přípustný.  


V Brně dne 28. března 2012


                                                                                
                         Předseda senátu:
 JUDr. Michal Mikláš  


