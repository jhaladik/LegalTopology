Soud: Nejvyšší soud

Spisová značka: 4 Tz 29/2006

Datum rozhodnutí: 05.04.2006

Typ rozhodnutí: Rozsudek




4 Tz 29/2006

U S N E S E N Í

Nejvyšší soud České republiky projednal v neveřejném zasedání dne 5. dubna 2006 
stížnost pro porušení zákona, kterou podal ministr spravedlnosti České 
republiky ve prospěch poškozeného Ing. I. S., proti usnesení státního zástupce 
Obvodního státního zastupitelství pro Prahu 4 ze dne 7. 9. 2005, sp. zn. 2 ZN 
5852/2005, a podle § 268 odst. 1 písm. c) tr. ř. rozhodl  t a k t o :

Stížnost pro porušení zákona  s e   z a m í t á .  

O d ů v o d n ě n í :

Usnesením Policie České republiky, Obvodního ředitelství Praha IV., místního 
oddělení Jižní Město I., ze dne 3. 8. 2005, č. j. ORIV-1369/MO15-TČ-2005, byl 
podle  § 80 odst. 1 tr. ř. vydán P. P., motocykl zn. Kawasaki ZX-9R Ninja, 
zelené barvy, a klíč od zapalování.

Proti tomuto usnesení podal Ing. I. S. stížnost, kterou státní zástupce 
Obvodního státní zastupitelství pro Prahu 4 usnesením ze dne 7. 9. 2005, sp. 
zn. 2 ZN 5852/2005, podle § 148 odt. 1 písm. c) tr. ř. zamítl jako nedůvodnou.

Ministr spravedlnosti České republiky podal podle § 266 odst. 1 tr. ř. proti 
citovanému usnesení státního zástupce Obvodního státního zastupitelství pro 
Prahu 4 ze dne 7. 9. 2005, sp. zn. 2 ZN 5852/2005, stížnost pro porušení zákona 
ve prospěch poškozeného Ing. I. S., jednatele společnosti Ing. I. S. – K., P., 
O. Namítá v ní, že zákon byl porušen v ustanoveních § 147 odst. 1, § 148 odst. 
1 písm. c) tr. ř. ve vztahu k ustanovením § 80 odst. 1 a § 2 odst. 5, 6 tr. ř. 
v řízení předcházejícím.

V písemném odůvodnění svého mimořádného opravného prostředku ministr 
spravedlnosti uvedl, že J. H., který je v současné době v souvislosti s 
prodejem předmětného motocyklu stíhán pro trestný čin zpronevěry podle § 248 
odst. 1, 2 tr. zák. Policií ČR, prodal na falešnou fakturu za firmu Ing. I. S. 
– K., P., předmětný motocykl  zn. Kawasaki J. S. dne 7. 5. 2002, a ten jej dále 
prodal dne  31. 1. 2004 na základě kupní smlouvy uzavřené podle občanského 
zákoníku P. P. Podle názoru stěžovatele je proto nesporné, že za situace, kdy 
trvají pochybnosti o tom, komu věc náleží, měl být motocykl uložen do úschovy a 
poškozený Ing. I. S.  i P. P. měli být upozorněni, aby své nároky uplatnili ve 
smyslu § 80 odst. 1, věta třetí tr. ř. v občanskoprávním řízení.

Podle názoru ministra spravedlnosti státní zástupce Obvodního státního 
zastupitelství pro Prahu 4 nepostupoval ve stížnostním řízení důsledně podle § 
147 odst. 1 tr. ř. a nezjistil, že napadené usnesení policejního orgánu je 
zatíženo výše vytýkanými vadami, a o důvodně podané stížnosti Ing. I. S. 
rozhodl tak, že ji podle § 148 odst. 1 písm. c) tr. ř. zamítl.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky vyslovil, že napadeným usnesením státního 
zástupce Obvodního státního zastupitelství pro Prahu 4  ze dne 7. 9. 2005, sp. 
zn. 2 ZN 5852/2005, byl porušen zákon v ustanoveních § 147 odst. 1 a § 148 
odst. 1 písm. c), § 80 odst. 1 a § 2 odst. 5, 6 tr. ř. v neprospěch poškozeného 
Ing. I. S.

Nejvyšší soud České republiky (dále jen Nejvyšší soud) přezkoumal podle § 267   
odst. 3 tr. ř zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, a dospěl k následujícím 
závěrům.

Podle ustanovení § 80 odst. 1 tr. ř. není-li věc, která byla podle § 78 vydána 
nebo podle § 79 odňata, k dalšímu řízení už třeba a nepřichází-li v úvahu její 
propadnutí nebo zabrání, vrátí se tomu, kdo ji vydal nebo komu byla odňata. 
Jestliže na ni uplatňuje právo osoba jiná, vydá se tomu, o jehož právu na věc 
není pochyb. Při pochybnostech se věc uloží do úschovy a osoba, která si na věc 
činí nárok, se upozorní, aby jej uplatnila v řízení ve věcech občanskoprávních. 
Pokud osoba, která má na věc právo, ji přes opakovanou výzvu nepřevezme, bude 
věc prodána a částka za ni stržená bude uložena do úschovy soudu. Na prodej se 
užije přiměřeně předpisu o soudním prodeji zabavených movitých věcí.	

Z citované zákonné úpravy jsou patrné tři různé alternativy, jak je možné 
rozhodnout o věci vydané nebo odňaté podle § 78 a § 79 tr. ř., pokud ji k 
dalšímu řízení už není třeba a ani nepřichází v úvahu její propadnutí či 
zabrání. Vzájemný vztah těchto alternativ je takový, že se postupně vylučují. 
Věc lze vrátit tomu, kdo ji vydal nebo komu byla odňata, jen jestliže na ni 
neuplatnil někdo jiný právo, o němž není pochyb,  a není-li zde tedy ani 
situace, kdy o právu na věc vznikly takové pochybnosti, že není zřejmé, komu 
věc vrátit. Neuplatnil-li nikdo jiný právo na vydanou či odňatou věc, vrátí se 
zásadně tomu, kdo ji vydal nebo komu byla odňata. Přitom věc lze vrátit tomu, 
kdo ji vydal nebo komu byla odňata, i tehdy, když není o jeho právu na věc 
pochyb, přestože na ni uplatnila právo osoba jiná. Podle druhé alternativy může 
být věc vydána jiné osobě, než která ji vydala nebo které byla odňata, pokud 
taková osoba uplatnila právo na věc, o tomto jejím právu není pochyb a nesvědčí-
li takové právo tomu, kdo věc vydal nebo komu byla odňata. Uvedené podmínky 
jsou kumulativní a musí být splněny všechny zároveň. Konečně třetí alternativa 
přichází v úvahu, když věc nelze vrátit tomu, kdo ji vydal nebo komu byla 
odňata, ale nelze ji vydat ani jiné osobě, která na ni uplatnila právo, protože 
jsou zde u obou osob pochybnosti o jejich právu na věc, které lze řešit jen 
tím, že se věc uloží do úschovy a osoby, které si na ni činí nárok, se 
upozorní, aby jej uplatnily v řízení ve věcech občanskoprávních. 

Podle soudní praxe pochybnosti o právu k věci ve smyslu třetí alternativy jsou 
dány zpravidla tehdy, když právo k věci uplatňuje další osoba, popřípadě více 
osob, odlišných od osoby, která věc vydala nebo které byla věc odňata, přičemž 
z důkazů shromážděných pro účely trestního stíhání nelze učinit spolehlivý 
závěr o tom, které z takových osob má být věc vrácena, resp. pokud právo na věc 
ani jedné z těchto osob není nepochybné. Je-li tomu tak, potom nezbývá, než 
učinit opatření podle ustanovení § 80 odst. 1 věty třetí tr. ř. o uložení věci 
do úschovy a vyzvat všechny osoby, které si na věc činí nárok, aby jej 
uplatnily v občanskoprávním řízení. Ze znění této věty citovaného ustanovení 
vyplývá, že orgán činný v trestním řízení vyvstalé pochybnosti  o právu k věci 
neodstraňuje prováděním samostatného dokazování. Orgán činný v trestním řízení 
postupem podle § 80 odst. 1 tr. ř. totiž neřeší   otázku vlastnického či jiného 
práva k věci (srov. rozhodnutí pod č. 2/1970 Sb. rozh. tr.), jelikož osoba, 
která uplatňuje určité právo na věc, se může i po jejím vrácení podle § 80   
odst. 1 tr. ř. jiné osobě domáhat vůči ní vydání věci v řízení ve věcech 
občanskoprávních. Proto důkazy, které má orgán činný v trestním řízení k 
dispozici, hodnotí jen z toho hlediska, zda umožňují vydanou nebo odňatou věc 
vrátit tomu, kdo ji vydal nebo komu byla odňata, nebo zda na ni někdo jiný 
uplatnil právo, o němž není pochyb, a proto lze vydat věc jemu, anebo konečně 
zda důkazní situace vyvolává takové pochybnosti o právu na věc, že je třeba 
řešit je v řízení ve věcech občanskoprávních a věc zatím uložit do úschovy. Z 
toho vyplývá, že orgán činný v trestním řízení sám nemůže postupem podle § 80 
odst. 1 tr. ř. odstraňovat pochybnosti vzniklé o právu na věc a provádět 
dokazování zaměřené jen na tuto otázku. Je tomu tak též proto, že v mezidobí po 
spáchání trestného činu (skutku), který je předmětem dokazování prováděného 
orgány činnými v trestním řízení, mohlo dojít např. ke změnám v právních 
vztazích týkajících se vydané nebo odňaté věci, které z hlediska trestní 
odpovědnosti nemají právní význam a jejichž objasňování by přesahovalo potřeby 
trestního stíhání.

Pro úplnost Nejvyšší soud dodává, že otázku, která z výše uvedených tří 
alternativ obsažených v ustanovení § 80 odst. 1 tr. ř. přichází v úvahu, řeší 
příslušný orgán činný v trestním řízení, který rozhoduje o vrácení (vydání) 
věci, jako otázku předběžnou ve smyslu § 9 odst. 1 tr. ř.

	

Z obsahu předložené části policejního spisu, jež byla pro rozhodnutí Nejvyššího 
soudu relevantní, bylo zjištěno, že dne 30. 3. 2005 zahájila Policie ČR, 
Obvodní ředitelství PČR Praha IV, Místní oddělení Jižní město I. Praha 4 Chodov 
pod  č. j. ORIV–1369-1/MO15-TČ-2005, úkony trestního řízení podle § 158 odst. 3 
tr. ř. na základě podnětu Ing. I. S. ve věci zpronevěry motocyklu zn. Kawasaki 
v prodejně v ulici O. Ze záznamu o zahájení trestního stíhání vyplývá, že v 
únoru 2005 volal do prodejny Ing. I. S. P. P., který si domluvil opravu a 
následný prodej motocyklu zn. Kawasaki přes bazar prodejny K. v P., ul. O. 
Následně bylo v této prodejně zjištěno, že se jedná o motocykl prodaný J. S. 
Při opravě nechal Ing. I. S. zhotovit znalecký posudek na tento motocykl a 
zjistil,  že jde skutečně o motocykl  zn. Kawasaki, který mu chybí, přičemž 
podezření ze zpronevěry tohoto stroje měl na bývalého vedoucího své prodejny   
J. H. 

Dne 30. 3. 2005 byl Ing. I. S. vyzván k vydání věci, motocyklu zn. Kawasaki 
ZX-9R Ninja, barvy zelené, a klíčů od zapalování, jakožto věci důležité pro 
trestní řízení. Ing. I. S. výzvu převzal dne 30. 3. 2005 a téhož dne také 
motocykl vydal. 

Usnesením Policie ČR, Obvodního ředitelství Praha IV., Místního oddělení Jižní 
Město I., ze dne 3. 8. 2005, č. j. ORIV-1369/MO15-TČ-2005, byl předmětný 
motocykl zn. Kawasaki a klíč od zapalování vydán podle § 80 odst. 1 tr. ř. P. 
P. Z odůvodnění tohoto rozhodnutí vyplývá, že z výslechů svědků, provedením 
metalografického zkoumání a ze zajištěných písemných podkladů bylo zjištěno, že 
předmětný motocykl byl dne 7. 5. 2002 prodán za cenu 215.000,- Kč v prodejně 
společnosti Ing. I. S. – K., v P., ul. O., tehdy oprávněným pracovníkem – 
pověřeným vedoucím prodejny J. H., který osobně převzal od kupujícího jím 
vyplacenou hotovost ve výši 215.000,- Kč a vydal kupujícímu J. S. příslušné 
doklady a klíče. Poté byl motocykl řádně přihlášen na dopravním inspektorátu, a 
dále jej užíval po dobu 20 měsíců. Z uvedeného policejní inspektor dovozuje, že 
kupující nabyl motocykl v dobré víře a nemohl mít žádné podezření, že mu byl 
motocykl prodán neoprávněně. J. S. dále dne 31. 1. 2004 prodal uvedený motocykl 
na základě řádné kupní smlouvy za částku 161.500,- Kč současnému držiteli P. 
P., který také nabyl věc v dobré víře. V  odůvodnění tohoto rozhodnutí je dále 
uvedeno, že bylo zjištěno, že faktura za prodaný motocykl vydaná J. H. za 
společnost Ing. I. S., nebyla řádně zavedena do účetnictví společnosti a v 
současné době není známo, k jakému účelu byly podezřelým použity peníze získané 
za prodaný motocykl. Přestože tyto skutečnosti jsou předmětem dalšího 
prověřování, podle názoru policejního inspektora tato okolnost nebrání vrácení 
motocyklu oprávněnému majiteli. Policie neřeší rozpor ve vztahu k oprávněnému 
majiteli motocyklu, kdy jím podle policie ČR je poslední držitel P. P. 

Proti tomuto usnesení podal Ing. I. S. stížnost, ve které uvedl, že kupujícímu 
J. S. musela být nízká cena za motocykl ve výši 215.000,- Kč podezřelá. Dále 
upozornil na ustanovení kupní smlouvy mezi J. S. jako prodávajícím a P. P. jako 
kupujícím, které za současné situace vstupuje v platnost a kupující má právo na 
vrácení celé kupní ceny. V závěru této stížnosti navrhl, aby napadené usnesení 
bylo zrušeno a předmětné věci byly i nadále ponechány v dispozici Policie ČR. 

Státní zástupce Obvodního státního zastupitelství pro Prahu 4 usnesením ze dne 
7. 9. 2005, sp. zn. 2 ZN 5852/2005, podle § 148 odst. 1 písm. c) tr. ř. tuto 
stížnost zamítl jako nedůvodnou. Toto rozhodnutí státní zástupce odůvodnil tím, 
že z výpovědi J. S. a J. H. vyplývá, že v daném případě nabyl J. S. motocykl 
zcela legálně a nemohl mít podezření na žádný trestný čin. Věděl, že motocykl 
byl předváděcí a byl po nehodě a že má rám bez výrobního čísla. Z tohoto důvodu 
proto považoval cenu za motocykl za přiměřenou.

V této souvislosti poukazuje Nejvyšší soud na skutečnost, že obecně platí, že 
vlastnické právo nelze nabýt trestným činem či jiným protiprávním úkonem a 
nikdo nemůže nabýt vlastnického práva k určité věci od toho, kdo není 
vlastníkem této věci, respektive kdo není oprávněn převést vlastnictví k ní. Ze 
spisového materiálu přitom vyplývá, že obviněný J. H., který byl zaměstnán u 
Ing. I. S. jako vedoucí provozovny motorek, měl vedle Ing. I. S. jako jediný 
oprávnění s předmětnou motorkou manipulovat. Ze spisového materiálu, především 
v výpovědí zaměstnanců Ing. I. S. přitom dále vyplývá, že J. H. byl jako 
vedoucí prodejny mimo jiné oprávněn k prodeji motocyklů.  

V posuzovaném případě se proto nemohl  Nejvyšší soud ztotožnit z názorem 
uvedeným ve stížnosti pro porušení zákona, totiž že se jedná o situaci, kdy 
trvají pochybnosti o tom, komu věc náleží, a proto měl být motocykl uložen do 
úschovy a poškozený Ing. I. S. i P. P. měli být upozorněni, aby své nároky 
uplatnili v řízení občanskoprávním ve smyslu ustanovení § 80 odst. 1 tr. ř. Jak 
vyplývá z výše uvedeného, J. H. měl oprávnění předmětný motocykl prodat, 
nejednal proto v rozporu s účelem, ke kterému mu byla věc svěřena. Výtěžek z 
prodané věci však nepředal Ing. I. S., tedy osobě, která mu věc svěřila. 
Výtěžek z prodané věci je za těchto okolností nutno považovat za ekvivalent 
prodané svěřené věci, a tento výtěžek požívá právní ochrany za trestný čin 
zpronevěry podle  § 248 tr. zák.

Názor uvedený v usnesení Policie ČR ze dne 3. 9. 200, č. j. 
ORIV-1369/MO15-TČ-2005, že došlo ke zpronevěření peněz za motocykl, nikoliv 
motocyklu jako takového, který byl potvrzen usnesením státního zástupce 
Obvodního státního zastupitelství pro Prahu 4 ze dne 7. 9. 2005, sp. zn. 2 ZN 
5852/2005, proto považuje Nejvyšší soud za správný.

Vzhledem k argumentaci výše uvedené Nejvyšší soud neshledal stížnost pro 
porušení zákona, která byl podána proti usnesení státního zástupce Obvodního 
státního zastupitelství pro Prahu 4 ze dne 7. 9. 2005, sp. zn. 2 ZN 5852/2005, 
důvodnou, a proto ji podle § 268  odst. 1 písm. c) tr. ř. zamítl.

P o u č e n í : Proti tomuto rozhodnutí není opravný prostředek přípustný.

V Brně dne 5. dubna 2006 

                                                                                
    Předsedkyně senátu:

                                                                                
     JUDr. Danuše  N o v o t n á  

	:

	

	
