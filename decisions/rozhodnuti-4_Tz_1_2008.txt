Soud: Nejvyšší soud

Spisová značka: 4 Tz 1/2008

Datum rozhodnutí: 14.02.2008

Typ rozhodnutí: ROZSUDEK




4 Tz 1/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
února 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného M.  H., proti rozsudku Krajského soudu v 
Brně, pobočka ve Zlíně, ze dne 12. 4. 2007, sp. zn. 6 To 37/2007, ve věci 
vedené u Okresního soudu ve Zlíně pod sp. zn. 3 T 172/2005,  a podle § 268 
odst. 2, § 269 odst. 2 a § 270 odst. 1 tr. ř. rozhodl   t a k t o:

Rozsudkem Krajského soudu v Brně, pobočka ve Zlíně, ze dne 12. 4. 2007, sp. zn. 
6 To 37/2007 a v řízení předcházejícím b y l   p o r u š e n   z á k o n  v 
ustanoveních § 254 odst. 1, § 258 odst. 1 písm. d), odst. 2, § 259 odst. 3 
písm. b) tr. ř. a v ustanovení § 35 odst. 2 tr. zák. v neprospěch obviněného M. 
H.

Napadený rozsudek se  z r u š u j e. 

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Brně, pobočka ve Zlíně, s e   p ř i k a z u j e, aby věc v 
potřebném rozsahu znovu projednal a rozhodl. 

Odůvodnění:

Rozsudkem Okresního soudu ve Zlíně ze dne 26. 7. 2006, sp. zn. 3 T 172/2005, 
byl obviněný M. H. uznán vinným trestným činem podvodu podle ustanovení § 250  
odst. 1, 2 tr. zák., kterého se dopustil tím, že dne 5. 8. 2004 ve Z. v úmyslu 
se neoprávněně obohatit uzavřel s firmou B. M. se sídlem Z., K., smlouvu  o 
pronájmu vozidla – finanční leasing č. 45 na předmět leasingu osobní motorové 
vozidlo zn. Volkswagen Passat 2,8 SYNCRO, v hodnotě 325.000,- Kč a při uzavření 
leasingové smlouvy uvedl nepravdivé údaje o zaměstnavateli a výši svého příjmu, 
přičemž uhradil pouze zálohu kupní ceny ve výši 114.000,- Kč, která byla nutná 
k uzavření leasingové smlouvy, další splátky leasingu již neuhradil a na výzvy 
k vrácení předmětu leasingu nereagoval, čímž výše uvedené firmě B. M. způsobil 
škodu ve výši 211.000,- Kč. 

Za tento trestný čin (a za trestný čin úvěrového podvodu podle § 250b odst. 1 
tr. zák., kterým byl uznán vinným trestním příkazem Okresního soudu v Kroměříži 
ze dne 1. 8. 2005, sp. zn. 2 T 151/2005 – ve výroku předmětného rozsudku není 
zmíněn) mu byl uložen podle § 250 odst. 2 tr. zák. za použití § 35 odst. 2 tr. 
zák. souhrnný trest odnětí svobody v trvání 1 roku, pro jehož výkon byl podle § 
39a odst. 2 písm. c) tr. zák. zařazen do věznice s ostrahou. Současně byl 
zrušen výrok o trestu z trestního příkazu Okresního soudu v Kroměříži ze dne  
1. 8. 2005, sp. zn. 2 T 151/2005, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. 

Proti rozsudku Okresního soudu ve Zlíně ze dne 26. 7. 2006, sp. zn. 3 T 
172/2005, podal obviněný M. H. odvolání. Krajský soud v Brně, pobočka ve Zlíně, 
následně rozsudkem ze dne 12. 4. 2007, sp. zn. 6 To 37/2007, odvoláním napadený 
rozsudek podle § 258 odst. 1 písm. d), odst. 2 tr. ř. zrušil ve výroku o trestu 
a za splnění podmínek uvedených v § 259 odst. 3 písm. b) tr. ř. obviněnému M. 
H. uložil za trestný čin podvodu podle § 250 odst. 1, 2 tr. zák., ohledně něhož 
zůstal napadený rozsudek nedotčen, a za sbíhající se trestné činy: podvodu 
podle § 250 odst. 1, 2 tr. zák., jímž byl uznán vinným trestním příkazem 
Okresního sudu v Kroměříži ze dne 8. 2. 2005, sp. zn. 1 T 14/2005, který nabyl 
právní moci dne 23. 3. 2005, krádeže podle § 247 odst. 1 písm. a) tr. zák., 
jímž byl uznán vinným trestním příkazem Okresního soudu v Kroměříži ze dne 8. 
4. 2005, sp. zn.  2 T 57/2005, který nabyl právní moci dne 22. 4. 2005 a 
úvěrového podvodu podle § 250b odst. 1 tr. zák., jímž byl uznán vinným trestním 
příkazem Okresního soudu v Kroměříži ze dne 1. 8. 2005, sp. zn. 2 T 151/2005, 
který nabyl právní moci dne 9. 11. 2005, podle   § 250 odst. 2 tr. zák., za 
použití § 35 odst. 2 tr. zák. souhrnný trest odnětí svobody v trvání 1 roku, 
pro jehož výkon byl obviněný podle § 39a odst. 2 písm. c) tr. zák. zařazen do 
věznice s ostrahou. Současně byly zrušeny výroky o trestech z trestního příkazu 
Okresního soudu v Kroměříži ze dne 1. 8. 2005, sp. zn. 2 T 151/2005 a z 
trestního příkazu téhož soudu ze dne 8. 4. 2005, sp. zn. 2 T 57/2005. 

Následně podal ministr spravedlnosti České republiky proti rozsudku Krajského 
soudu v Brně, pobočka ve Zlíně, ze dne 12. 4. 2007, sp. zn. 6 To 37/2007, 
stížnost pro porušení zákona ve prospěch obviněného M. H. Vytkl v ní, že zákon 
byl porušen v ustanoveních §  254 odst. 1, § 258 odst. 1 písm. d), odst. 2, § 
259 odst. 3 písm. b) tr. ř.  a v ustanovení § 35 odst. 2 tr. zák. v neprospěch 
obviněného M. H. 

V odůvodnění stížnosti pro porušení zákona ministr spravedlnosti uvedl, že 
Krajský soud v Brně, pobočka ve Zlíně, pochybil, když stížností pro porušení 
zákona napadeným rozhodnutím uložil obviněnému M. H. mj. i trest za trestný čin 
podvodu podle  § 250 odst. 1, 2 tr. zák. (uložen trestním příkazem Okresního 
soudu v Kroměříži ze dne 8. 2. 2005, sp. zn. 1 T 14/2005, který nabyl právní 
moci dne 23. 3. 2005) a trestný čin krádeže podle § 247 odst. 1 písm. a) tr. 
zák. (uložen trestním příkazem Okresního soudu v Kroměříži ze dne 8. 4. 2005, 
sp. zn. 2 T 57/2005, který nabyl právní moci dne 22. 4. 2005), a to za 
současného zrušení výroku o trestu z trestního příkazu Okresního soudu v 
Kroměříži ze dne  8. 4. 2005, sp. zn.           2 T 57/2005. Krajský soud v 
Brně, pobočka ve Zlíně, si totiž v odvolacím řízení v předmětné trestní věci 
nechal vyžádat uvedený trestní spis Okresního soudu v Kroměříži vedený pod sp. 
zn. 2 T 57/2005, jehož obsah pak u veřejného zasedání konaného dne 12. 4. 2007 
konstatoval, avšak přehlédl, že v této trestní věci (tj. ve věci vedené pod  
sp. zn. 2 T 57/2005) byl odsouzen úplně jiný obviněný, a to M. H., ve Z. Stejně 
tak byl jiný obviněný (opět M. H., ve Z.) odsouzen i v trestní věci vedené u 
Okresního sudu v Kroměříži pod sp. zn. 1 T 14/2005. V důsledku tohoto pochybení 
pak došlo k porušení zákona v neprospěch obviněného M. H., narozeného dne 27. 
7. 1977.      

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že rozsudkem 
Krajského soudu v Brně, pobočka ve Zlíně, ze dne 12. 4. 2007, sp. zn. 6 To 
37/2007, byl porušen zákon v neprospěch obviněného M. H. ve vytýkaném směru, 
aby podle § 269 odst. 2 tr. ř. napadený rozsudek zrušil a dále postupoval podle 
§ 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že obviněný M. H. byl trestním příkazem Okresního soudu v Kroměříži ze 
dne 1. 8. 2005, sp. zn. 2 T 151/2005, uznán vinným trestným činem úvěrového 
podvodu podle  § 250b odst. 1 tr. zák., kterého se dopustil v K. dne 7. 12. 
2004, za což mu byl uložen podle § 250b odst. 1 tr. zák. za použití ustanovení 
§ 45 odst. 1, 2 a § 45a odst. 1 tr. zák. trest obecně prospěšných prací ve 
výměře 400 hodin. Tento trestní příkaz byl obviněnému doručen dne 9. 11. 2005 
(viz protokol na č. l. 63 spisu) a právní moci nabyl téhož dne. V posuzované 
trestní věci vedené u Okresního soudu ve Zlíně pod sp. zn. 3 T 172/2005 spáchal 
obviněný trestný čin dne 5. 8. 2004, tedy ještě před doručením trestního 
příkazu ve shora citované trestní věci vedené pod sp. zn. 2 T 151/2005, bylo 
tedy namístě uložit obviněnému podle ustanovení § 35 odst. 2 tr. zák. souhrnný 
trest za současného zrušení výroku o trestu uloženého obviněnému v trestní věci 
vedené pod sp. zn. 2 T 151/2005, jak Okresní soud ve Zlíně jako soud prvního 
stupně správně učinil.    

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve, než byl soudem I. stupně vyhlášen odsuzující rozsudek za jiný jeho 
trestný čin. Spolu s uložením souhrnného trestu soud zruší výrok o trestu 
uloženém pachateli rozsudkem dřívějším, jakož i všechna další rozhodnutí na 
tento výrok obsahově navazující, pokud vzhledem ke změněn, k níž došlo 
zrušením, pozbyla podkladu. Souhrnný trest nesmí být mírnější než trest uložený 
rozsudkem dřívějším. 

Následně na základě odvolání odviněného proti rozsudku Okresního soudu ve Zlíně 
ze dne 26. 7. 2006, sp. zn. 3 T 172/2005, rozhodl Krajský soud v Brně, pobočka 
ve Zlíně, rozsudkem ze dne 12. 4. 2007, sp. zn. 6 To 37/2007, když odvoláním 
napadený rozsudek podle § 258 odst. 1 písm. d), odst. 2 tr. ř. zrušil ve výroku 
o trestu a za splnění podmínek uvedených v § 259 odst. 3 písm. b) tr. ř. 
obviněnému M. H. uložil za trestný čin podvodu podle § 250 odst. 1, 2 tr. zák., 
ohledně něhož zůstal napadený rozsudek nedotčen,  a dále za sbíhající se 
trestné činy: podvodu podle § 250 odst. 1, 2 tr. zák., jímž byl uznán vinným 
trestním příkazem Okresního sudu v Kroměříži ze dne 8. 2. 2005, sp. zn. 1 T 
14/2005, který nabyl právní moci dne 23. 3. 2005, krádeže podle § 247 odst. 1 
písm. a) tr. zák., jímž byl uznán vinným trestním příkazem Okresního soudu v 
Kroměříži ze dne 8. 4. 2005, sp. zn. 2 T 57/2005, který nabyl právní moci dne 
22. 4. 2005 a úvěrového podvodu podle § 250b odst. 1 tr. zák., jímž byl uznán 
vinným trestním příkazem Okresního soudu v Kroměříži ze dne 1. 8. 2005,   sp. 
zn. 2 T 151/2005, který nabyl právní moci dne 9. 11. 2005, podle § 250 odst. 2 
tr. zák., za použití § 35 odst. 2 tr. zák. souhrnný trest odnětí svobody v 
trvání 1 roku, pro jehož výkon byl obviněný podle § 39a odst. 2 písm. c) tr. 
zák. zařazen do věznice s ostrahou. Současně byly zrušeny výroky o trestech z 
trestního příkazu Okresního soudu v Kroměříži ze dne 1. 8. 2005, sp. zn. 2 T 
151/2005 a z trestního příkazu téhož soudu ze dne 8. 4. 2005, sp. zn. 2 T 
57/2005. 

Krajský soud v Brně, pobočka ve Zlíně, jako soud odvolací však pochybil, když v 
rozsudku ze dne 12. 4. 2007, sp. zn. 6 To 37/2007, uložil obviněnému M. H.,  
trest i za sbíhající se trestné činy podvodu podle § 250 odst. 1, 2 tr. zák. 
(uložen trestním příkazem Okresního sudu v Kroměříži ze dne 8. 2. 2005, sp. zn. 
1 T 14/2005, který nabyl právní moci dne 23. 3. 2005) a krádeže podle § 247 
odst. 1 písm. a) tr. zák. (uložen trestním příkazem Okresního soudu v Kroměříži 
ze dne 8. 4. 2005, sp. zn. 2 T 57/2005, který nabyl právní moci dne 22. 4. 
2005), a to za současného zrušení výroku o trestu z trestního příkazu Okresního 
soudu v Kroměříži ze dne 8. 4. 2005, sp. zn. 2 T 57/2005. 

Krajský soud v Brně, pobočka ve Zlíně, totiž patrně přehlédl, že trestní 
příkazy Okresního sudu v Kroměříži ze dne 8. 2. 2005, sp. zn. 1 T 14/2005 a  ze 
dne 8. 4. 2005, sp. zn.  2 T 57/2005, se týkají úplně jiného obviněného, a to 
M. H., ve Z. 

Podle ustanovení § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání. 

Ustanovení § 258 odst. 1 písm. a), b), c), d) tr. ř. obsahuje tzv. kasační 
důvody, pro které může odvolací soud napadený rozsudek na základě podaného 
odvolání zrušit. V případě uvedeném pod písm. d) je důvodem pro zrušení 
napadeného rozsudku porušení ustanovení trestního zákona. 

Podle ustanovení § 258 odst. 2 tr. ř. jestliže je vadná jen část napadeného 
rozsudku a lze ji oddělit od ostatních, zruší odvolací soud rozsudek jen v této 
části; zruší-li však, byť i jen z části, výrok o vině, zruší vždy zároveň celý 
výrok o trestu, jakož i další výroky, které mají ve výroku o vině svůj podklad. 

Podle ustanovení § 259 odst. 3 tr. ř. může sám ve věci odvolací soud 
rozhodnout, jen je-li možno nové rozhodnutí učinit na podkladě skutkového 
stavu, který byl v napadeném rozsudku správně zjištěn a popřípadě na základě 
důkazů provedených před odvolacím soudem doplněn nebo změněn. Odvolací soud se 
může odchýlit od skutkového zjištění soudu I. stupně jen tehdy, jestliže v 
odvolacím řízení 

a)provedl znovu některé pro skutkové zjištění podstatné důkazy provedené již v 
hlavním líčení, nebo 

b)provedl důkazy, které nebyly provedeny v hlavním líčení. 

Za této situace je třeba přisvědčit názoru ministra spravedlnosti uvedenému ve 
stížnosti pro porušení zákona, že v důsledku výše specifikovaného pochybení 
Krajského soudu v Brně, pobočka ve Zlíně, jako soudu odvolacího došlo k 
porušení zákona v neprospěch obviněného M. H.,  a to v ustanoveních § 254 odst. 
1,  § 258 odst. 1 písm. d), odst. 2, § 259 odst. 3 písm. b) tr. ř. a v 
ustanovení § 35 odst. 2 tr. zák. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným rozsudkem Krajského soudu v Brně, pobočka ve Zlíně, ze dne 12. 4. 
2007, sp. zn. 6 To 37/2007 a v řízení předcházejícím byl porušen zákon v 
ustanoveních 254 odst. 1, § 258 odst. 1 písm. d), odst. 2, § 259 odst. 3 písm. 
b) tr. ř. a § 35 odst. 2 tr. zák. v neprospěch obviněného M H, podle § 269 
odst. 2 tr. ř. napadený rozsudek zrušil a dále zrušil  i všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu. 

Podle § 270 odst. 1 tr. ř. bylo přikázáno Krajskému soudu v Brně, pobočka ve 
Zlíně, aby věc v potřebném rozsahu znovu projednal a rozhodl. Nejvyšší  soud 
České republiky v této souvislosti zdůrazňuje, že v novém řízení nemůže dojít 
ke změně rozhodnutí v neprospěch obviněného M. H., a tedy ani k uložení 
přísnějšího trestu (tzv. zákaz reformace in peius), neboť Nejvyšší soud České 
republiky vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 14. února 2008

Předseda senátu:

JUDr. J. P.
