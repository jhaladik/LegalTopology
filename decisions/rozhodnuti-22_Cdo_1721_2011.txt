Název judikátu: Vypořádání SJM a konkurs

Soud: Nejvyšší soud

Spisová značka: 22 Cdo 1721/2011

Datum rozhodnutí: 01.12.2011

Typ rozhodnutí: ROZSUDEK


Heslo: Konkurs, Společné jmění manželů

Dotčené předpisy: § 14 odst. 1 písm. b) ZKV, § 149 odst. 2 obč. zák.

Kategorie rozhodnutí: C


Podána ústavní stížnost.



22 Cdo 1721/2011
ROZSUDEK

Nejvyšší soud České republiky rozhodl v senátě složeném z předsedy JUDr. Jiřího 
Spáčila, CSc., a soudců JUDr. Františka Baláka a Mgr. Michala Králíka, Ph.D., 
ve věci žalobkyně JUDr. S. S. Z., se sídlem v Praze 2, Karlovo náměstí 18, 
správkyně konkursní podstaty úpadce J. R, bytem v P., proti žalované E. R., 
bytem v P., zastoupené JUDr. Josefem Kunáškem, advokátem se sídlem v Praze 1, 
Václavské náměstí 37, o vypořádání společného jmění manželů, vedené u Obvodního 
soudu pro Prahu 4 pod sp. zn. 23 C 23/2001, o dovoláních žalobkyně a žalované 
proti rozsudku Městského soudu v Praze ze dne 16. listopadu 2010, č. j. 17 Co 
318/2010-483, takto:
I.    Dovolání žalobkyně proti výroku pod bodem II. rozsudku Městského soudu v 
Praze ze dne 16. listopadu 2010, č. j. 17 Co 318/2010-483, a pokud se týká 
nezařazení hodnot členského podílu účastníků ve Stavebním bytovém družstvu 
Rozvoj se sídlem v Praze 4, Jihlavská 1276/17,  do vypořádávaného společného 
jmění manželů, se zamítá.
II.       Ve zbývající části se dovolání žalobkyně odmítá.
III.      Dovolání žalované se odmítá.
IV.	Žádná z účastnic nemá právo na náhradu nákladů dovolacího řízení.

O d ů v o d n ě n í :


	Obvodní soud pro Prahu 4 („soud prvního stupně“) rozsudkem ze dne 14. 
dubna 2010, č. j. 23 C 23/2001-452, rozhodl výrokem pod bodem I. tak, že 
přikázal z věcí patřících do společného jmění účastníků do vlastnictví úpadce 
J. R. id. 2/3 nemovitostí, a to domu objekt bydlení na stavební parcele, 
stavební parcelu  a zahradu, zapsaných na listu vlastnictví pro katastrální 
území B., obec P., v ceně 14.550.300,- Kč, a výtěžek z prodeje automobilu Š. ve 
výši 150.000,- Kč, tedy majetek v celkové hodnotě 14.700.300,- Kč. Výrokem pod 
bodem II. přikázal do vlastnictví žalované movité věci v celkové hodnotě 
30.000,- Kč. Výrokem pod bodem III. uložil úpadci J. R. povinnost zaplatit 
žalované na vypořádání jejího podílu částku 7.335.150,- Kč do jednoho měsíce od 
právní moci rozsudku. Dále rozhodl výroky pod body IV. až VI. o náhradě nákladů 
řízení a o poplatkové povinnosti.
	Soud prvního stupně vyšel ze zjištění, že usnesením Městského soudu v 
Praze ze dne 14. května 1999, sp. zn. 59 K 20/99, byl prohlášen konkurs na 
majetek úpadce J. R. a tím ve smyslu § 14 odst. 1 písm. b) zákona č. 328/1991 
Sb., o konkursu a vyrovnání, zaniklo společné jmění (SJM) manželů R. Žalobkyně 
– správkyně konkursní podstaty, která se domáhala vypořádání SJM, označila jako 
aktiva SJM věci uvedené ve výroku rozsudku a dále hodnotu členského podílu ve 
Stavebním bytovém družstvu Rozvoj a jako pasiva dluh vůči Universal Bance, a. 
s., ve výši 42.966.059,23 Kč a pohledávky dalších věřitelů ve výši 5.300.000,- 
Kč. Navrhla, aby do vlastnictví úpadce připadly nemovitosti označené ve výroku 
rozsudku, výtěžek z prodeje osobního automobilu Š., který se uskutečnil v rámci 
konkursního řízení, a veškerá pasiva a do výlučného vlastnictví žalované, aby 
připadl členský podíl ve Stavebním bytovém družstvu Rozvoj a zařízení bytu. 
Soud zjistil, že manželé R. uzavřeli formou notářského zápisu 28. 5. 1992 
dohodu o zúžení bezpodílového spoluvlastnictví manželů, podle které nabude 
stavební parcelu v k. ú. P. do výlučného vlastnictví J. R. Tato dohoda se tak 
netýkala nemovitostí, které byly zahrnuty do SJM. Soud prvního stupně nezahrnul 
do předmětu SJM hodnotu družstevního podílu k bytu vzhledem k tomu, že společné 
členství manželů R. v Bytovém družstvu R. nezaniklo. Pasiva tvrzená žalobkyní 
soud do SJM nezahrnul, neboť žalobkyně i přes poučení soudu podle § 118a odst. 
1 a odst. 3 občanského soudního řádu („o. s. ř.“) v otázce pasiv údajně 
neunesla důkazní břemeno, nespecifikovala pohledávky, jejich výši, okolnosti 
jejich vzniku a kolik a kým na ně bylo zaplaceno. 
	Městský soud v Praze jako soud odvolací k odvolání žalobkyně rozsudkem 
ze dne 16. listopadu 2010, č. j. 17 Co 318/2010-483, rozsudek soudu prvního 
stupně změnil tak, že výrokem pod bodem I. přikázal z věcí patřících do 
společného jmění účastníků do vlastnictví úpadce J. R. id. 2/3 nemovitostí, a 
to domu objekt bydlení na stavební parcele, stavební parcelu a zahradu, 
zapsaných na listu vlastnictví pro katastrální území B., obec P., v ceně 
14.550.300,- Kč, a výtěžek z prodeje automobilu Š. ve výši 150.000,- Kč a 
movité věci v hodnotě 30.000,- Kč, tedy majetek v celkové hodnotě 14.730.300,- 
Kč. Výrokem pod bodem II. přikázal každému z manželů - úpadci J. R. a E. R.  ? 
dluhu v celkové výši 48.778.724,83 Kč, tedy částku 24.389.362,415 Kč. Výrokem 
pod bodem III. uložil úpadci J. R. povinnost zaplatit žalované na vypořádání 
jejího podílu částku 7.365.150,- Kč do jednoho měsíce od právní moci rozsudku. 
Výroky pod body IV. až VI. rozhodl o náhradě nákladů řízení a o soudním 
poplatku. 
Odvolací soud nepovažoval za správný závěr soudu prvního stupně, že žalobkyně 
neunesla břemeno tvrzení a důkazní břemeno ohledně pasiv SJM, neboť žalobkyně k 
výzvě soudu prvního stupně  je podáním z 25. 3. 2010 dostatečně konkretizovala. 
Odvolací soud provedl důkazy navržené žalobkyní v řízení před soudem prvního 
stupně, a to seznamem pohledávek vypracovaným správcem konkursní podstaty z 
října a listopadu 1999 a seznamem přihlášených pohledávek v konkursním řízení, 
ze kterých vzal za prokázané, že do pasiv SJM náleží jednak úvěr vůči UNIVERSAL 
BANCE, a. s., v celkové výši 42.966.059,- Kč, o kterém bylo rozhodnuto v rámci 
incidenční žaloby, a dále pohledávky jednotlivých věřitelů dle seznamu 
přihlášených pohledávek a průběhu jednotlivých přezkumných jednání v celkové 
výši 5.815.665,60 Kč.
 Odvolací soud shodně se soudem prvního stupně dospěl k závěru, že hodnotu 
členského podílu k družstevnímu bytu v  v P. do SJM úpadce a jeho manželky – 
žalované nelze zahrnout, neboť v době prohlášení konkursu v roce 1999 obchodní 
zákoník zánik členství v bytovém družstvu v souvislosti s prohlášením konkursu 
neupravoval. Tento důvod zániku členství byl včleněn do obchodního zákoníku až 
novelou č. 370/2000 Sb. účinnou od 1. 1. 2001. K zániku společného členství 
manželů R. tedy nedošlo.
Odvolací soud změnil rozsudek soudu prvního stupně, přičemž postupoval v 
souladu se stávající judikaturou (rozsudek Nejvyššího soudu ze dne 31. října 
2007, sp. zn. 
22 Cdo 1725/2006) v tom směru, že veškerá aktiva, správně zjištěná soudem 
prvního stupně, přikázal s ohledem na zájmy konkursních věřitelů úpadci. 
Výrokem pod bodem III. nově rozhodl o výši vypořádacího podílu, který uložil 
úpadci zaplatit žalobkyni na vypořádání jejího podílu ze SJM do jednoho měsíce 
od právní moci rozhodnutí. Nepřisvědčil námitce žalobkyně, že nelze uložit 
vyplácení částek z konkursní podstaty a zdůvodnil, že jde o pohledávku 3. třídy 
ve smyslu § 32 odst. 2 písm. c) zákona č. 328/1991 Sb., kterou lze z konkursní 
podstaty vyplatit.
Do masy SJM odvolací soud na rozdíl od soudu prvního stupně zařadil pasiva 
vzniklá v důsledku podnikání úpadce. Dospěl k závěru, že dohoda o zúžení BSM z 
28. 5. 1992 se vztahuje pouze na pozemky v k. ú. P., které úpadce nabyl do 
svého výlučného vlastnictví koupí v roce 1992, nikoliv však na stavbu hotelu na 
uvedených pozemcích a posléze uzavřené půjčky poskytnuté na tuto stavbu. Stavba 
hotelu, který byl v rámci konkursu prodán, byla součástí SJM. O výši dluhu z 
tohoto titulu již bylo pravomocně rozhodnuto rozsudkem ze dne 20. března 2001, 
č. j. 2 Cm 13/2001-86, proto soud z tam vyčíslené částky vycházel, přičemž 
další dluhy vyplývají ze seznamu zjištěných pohledávek. Žalovaná nikdy 
netvrdila, že by o stavbě hotelu nevěděla či s ní nesouhlasila.   Proto 
odvolací soud považoval za prokázané, že tyto dluhy spadají do SJM, a rozdělil 
je rovným dílem mezi úpadce a jeho manželku.
 Proti rozsudku odvolacího soudu podává žalobkyně dovolání, jehož přípustnost 
opírá o § 237 odst. 1 písm. a) a podle § 237 odst. 1 písm. c) o. s. ř. a 
uplatňuje dovolací důvody uvedené v § 241a odst. 2 písm. b) o. s. ř. 
Namítá, že rozsudek odvolacího soudu nerespektuje  rozhodovací praxi soudů a 
řeší právní otázku v rozporu se zákonnou úpravou v občanském zákoníku a v 
zákoně o konkursu a vyrovnání. V rozporu s ustanoveními občanského zákoníku o 
společném jmění manželů soud ve výroku svého rozhodnutí pod bodem II. přikázal 
každému z manželů ? dluhu v celkové výši 48.778.724,83 Kč, aniž konkrétně 
stanovil, které z dluhů přebírá úpadce a které jeho manželka. Dále uvádí, že v 
případě konkursního řízení veškeré závazky, tedy pohledávky přihlášené do 
konkursního řízení, které jsou správcem konkursní podstaty uznány, jdou jako 
celek za úpadcem, který je povinen v rámci konkursního řízení podle jeho 
výtěžku uspokojit jednotlivé věřitele (podle stanoveného pořadí), přičemž jiný 
způsob rozdělení závazků by byl v rozporu s právy věřitelů. Pokud jsou závazky 
vyšší než majetek úpadce, pak jeho manželu reálně nemůže vzniknout pohledávka 
za úpadcem z důvodu vypořádání SJM. V tomto směru odkazuje na Komentář k zákonu 
o konkursu a vyrovnání autorů JUDr. Ing. J. Z. a JUDr. J. M., 2. podstatně 
přepracované a doplněné vydání, 2002, Linde Praha, a. s., s. 666. Z uvedeného 
vyplývá, že nemohou být správné výroky rozsudku pod body II. a III. Pokud by 
žalované jako manželce úpadce měla být z konkursní podstaty vyplacena částka 
7.365.150,- Kč, došlo by svým způsobem k jejímu zvýhodnění, a tím i ke 
zvýhodnění úpadce, současně by se manželka úpadce dostala výrokem pod bodem II. 
do neřešitelné situace, neboť by byla bez dalšího povinna věřitelům uhradit 
dluhy ve výši 24.389.362,415 Kč, jejichž výše přesahuje majetek v SJM, a 
takovou částkou ani nedisponuje. Tak by i jí hrozil úpadek a minimálně exekuce. 
Zákonodárce v zákoně o konkursu a vyrovnání neměl na mysli převádět dluhy na 
další osoby mimo konkursní řízení. Vzhledem k tomu, že majetek úpadce a jeho 
manželky nepostačuje k pokrytí dluhů věřitelům, je výplata jakékoliv částky z 
konkursní podstaty neopodstatněná a zkracuje věřitele. Soud měl rozhodnout o 
přikázání všech závazků úpadci, což je odůvodněné předlužeností SJM a principem 
ochrany věřitelů. Věřitelé ve vztahu k úpadci nejsou vázáni rozhodnutím soudu 
potud,  že se mohou domáhat uspokojení svých pohledávek ze SJM ve smyslu § 143 
odst. 1 písm. b) a § 145 odst. 3 obč. zák. z aktiv přikázaných do výlučného 
vlastnictví manžela úpadce.
Výrok rozsudku odvolacího soudu pod bodem III., kterým byla uložena úpadci J. 
R. povinnost zaplatit žalované na vyrovnání jejího podílu částku 7.335.150,- Kč 
ve stanovené lhůtě je nesprávný, neboť je v rozporu s § 31 zákona č. 328/1991 
Sb., o konkursu a vyrovnání, ve kterém jsou taxativně vyjmenovány pohledávky za 
podstatou, které lze uspokojit kdykoliv v průběhu konkursního řízení, o takovou 
pohledávku se nejedná, a jiné nároky lze uspokojit jen podle pravomocného 
rozvrhového usnesení. Výrok v bodě III. je i v rozporu s judikaturou Nejvyššího 
soudu, podle které se pohledávka manžela za úpadcem nepřihlašuje do konkursního 
řízení a soud není oprávněn určit pořadí takové pohledávky za manželem – 
úpadcem (stanovisko Nejvyššího soudu R 52/1998 bod XXXIII). Soud není oprávněn 
ani stanovit dobu splatnosti takové pohledávky, jak to učinil odvolací soud [§ 
32 odst. 2 písm. c) – nyní § 32 odst. 4 - zákona o konkursu a vyrovnání, R 
20/2000]. Žalobkyně ani částkou 7.335.150,- Kč do doby zpeněžení majetku 
náležejícího do konkursní podstaty nedisponuje a pokud by takovou částkou 
disponovala a vyplatila ji podle rozsudku, poškodila by konkursní věřitele v 
jejich právech, aby předmětnou částku obdrželi v rámci rozvrhového usnesení a 
nemuseli se jí následně domáhat po žalované, která by již s ní nemusela 
disponovat. 
Žalobkyně vytýká odvolacímu soudu i soudu prvního stupně, že do majetku 
náležejícího do SJM nezahrnul hodnotu členského podílu v bytovém družstvu 
Rozvoj. Soud vyšel z toho, že v době prohlášení konkursu 14. 5. 1999 neplatil § 
231 odst. 1 obchodního zákoníku (dále „obch. zák.“), podle něhož členství v 
družstvu zaniká prohlášením konkursu, Pak měl za situace, kdy členství trvá, 
vzít v úvahu, že manželé R. jsou stále členy družstva a držiteli podílu, který 
má majetkovou hodnotu, kterou bylo nutné vypořádat. Podle znaleckého posudku 
Ing. V. V. byla hodnota členského podílu stanovena částkou 1.650.000,- Kč. Z 
toho vyplývá, že každý z manželů R. je držitelem hodnoty ve výši 825.000,- Kč. 
V rámci vypořádání SJM měla být tato částka výrokem soudu přikázána úpadci. 
Částka byla sice zahrnuta do konkursní podstaty, ale nebylo o ní rozhodnuto v 
rámci vypořádání SJM. Žalobkyně navrhuje, aby dovolací soud zrušil rozsudek 
odvolacího soudu a současně i rozsudek soudu prvního stupně a věc vrátil soudu 
prvního stupně k dalšímu řízení.
Proti rozsudku odvolacího soudu podává dovolání i žalovaná; jeho přípustnost 
opírá o § 237 odst. 1 písm. a) o. s. ř. a uplatňuje – jak uvádí - dovolací 
důvod uvedený v § 241a odst. 2 písm. b) o. s. ř. Napadá výrok odvolacího soudu 
pod bodem II., podle kterého jí byla přikázána polovina dluhu za úpadcem ve 
výši 24.389,- Kč (správně 24.389.362,415 Kč), ačkoliv se jedná o situaci, kdy 
závazky úpadce převyšují majetek v SJM a takové řešení dané situace je 
nepřípustné. Protiprávním shledává i výrok pod bodem III., ve kterém byla 
uložena úpadci povinnost vyplatit jí na vypořádání jejího podílu částku 7.365,- 
Kč (správně 7.365.150,- Kč) do jednoho měsíce od právní moci rozhodnutí, 
protože pohledávka, která vznikla druhému manželovi vůči úpadci při vypořádání 
SJM se nepřihlašuje do konkursního řízení a soud není oprávněn určit její 
pořadí, neboť se jedná podle zákona o konkursu a vyrovnání o pohledávku druhé 
třídy. Dále namítá, že dodnes nejsou známa úpadcova aktiva a pasiva, která se 
ozřejmí až po skončení všech incidenčních sporů vyvolaných konkursem, které v 
dovolání konkrétně označuje. Žalovaná uvedla, že se nechtěla účastnit 
podnikatelských aktivit svého manžela, především stavby hotelu, a že vzniklé 
dluhy jsou nad rámec běžného plnění. Proto také došlo ke zúžení SJM, které se 
hlavně týkalo rozestavěné stavby devítipodlažního hotelu. Správkyně konkursní 
podstaty stavbu hotelu pojala do soupisu konkursní podstaty úpadce jako jeho 
výlučné vlastnictví a se souhlasem soudu ji prodala pod cenou mimo dražbu. 
Smlouvu o úvěru ve výši 35.000.000,- Kč uzavřel její manžel bez jejího 
souhlasu. Žalovaná navrhuje, aby dovolací soud zrušil rozsudek odvolacího soudu 
a současně i rozsudek soudu prvního stupně a věc mu vrátil k dalšímu řízení. 
Nejvyšší soud po zjištění, že dovolání žalobkyně je částečně přípustné podle § 
237 odst. 1 písm. a) o. s. ř., a že jsou splněny i další náležitosti dovolání a 
podmínky dovolacího řízení (zejména § 240 odst. 1, § 241 odst. 1 o. s. ř.), 
napadené rozhodnutí v části dotčené přípustným dovoláním žalobkyně přezkoumal a 
zjistil, že dovolání není důvodné.
Nejvyšší soud v usnesení ze dne 5. února 2001, sp. zn. 22 Cdo 2669/2000, 
publikovaném pod č. C 12 Souboru civilních rozhodnutí a stanovisek Nejvyššího 
soudu (dále jen „Soubor“) dovodil, že „dovolací soud není oprávněn přezkoumávat 
věcnou správnost výroku rozsudku odvolacího soudu, proti němuž není dovolání 
přípustné, i když z pohledu ustanovení § 242 odst. 2 písm. d) o. s. ř., ve 
znění před novelou č. 30/2000 Sb., jde o spor, v němž určitý způsob vypořádání 
vztahu mezi účastníky vyplývá z právního předpisu“. K obdobnému právnímu názoru 
dospěl v rozsudku ze dne 25. června 1998, sp. zn. 3 Cdon 117/96, uveřejněném 
již dříve ve Sbírce soudních rozhodnutí a stanovisek pod č. 27, ročník 1999, 
podle kterého „dovolací soud není oprávněn přezkoumávat věcnou správnost výroku 
rozsudku odvolacího soudu, proti němuž není dovolání přípustné, i když z 
pohledu ustanovení § 242 odst. 2 písm. d) o. s. ř. jde o spor, v němž určitý 
způsob vypořádání vztahu mezi účastníky vyplývá z právního předpisu. Propojení 
výroku odvolacího soudu, proti němuž dovolání přípustné je, s výrokem, který 
není přípustné zkoumat, se při rozhodnutí o dovolání projevuje v tom, že shledá-
li soud důvody pro zrušení přezkoumávaného výroku, zruší současně i výrok, 
jehož sepětí se zkoumaným výrokem vymezuje ustanovení § 242 odst. 2 o. s. ř.“. 
Pokud tedy odvolací soud změní rozhodnutí soudu prvního stupně o vypořádání SJM 
jen ohledně některých vypořádávaných položek, může dovolací soud přezkoumat 
jeho rozsudek jako měnící pouze v rozsahu změny rozsudku prvního stupně; 
rozhodnutí týkající se položek, které nebyly změnou rozhodnutí soudu prvního 
stupně v odvolacím řízení dotčeny, lze přezkoumat jen za podmínek uvedených v § 
237 odst. 1 písm. c) o. s. ř. Propojení zkoumané části výroku rozhodnutí 
odvolacího soudu s částí výroku, která přezkoumání nepodléhá, se při rozhodnutí 
o dovolání projevuje v tom, že shledá-li dovolací soud důvody pro zrušení 
přezkoumávaného výroku, zruší současně i výrok, který přezkoumávat nelze. 
V dané věci je rozsudek odvolacího soudu měnícím rozhodnutím (kromě dovoláním 
nenapadené části týkající se movitostí v hodnotě 30.000,- Kč) jen ve výroku pod 
bodem II., kterým přikázal každému z manželů - úpadci J. R.i a E. R.  ? dluhu v 
celkové výši 48.778.724,83 Kč, tedy částku 24.389.362,415 Kč; v této části je 
dovolání žalobkyně přípustné podle § 237 odst. 1 písm. a) o. s. ř., není však 
důvodné. 
Žalobkyně namítá, že odvolací soud pochybil, neboť v rozporu s ustanoveními 
občanského zákoníku o společném jmění manželů soud ve výroku svého rozhodnutí 
pod bodem II. přikázal každému z manželů ? dluhu v celkové výši 48.778.724,83 
Kč, aniž konkrétně stanovil, které z dluhů přebírá úpadce a které jeho manželka.
V rozsudku ze dne 31. října 2007, sp. zn. 22 Cdo 1725/2006, který se týkal 
obdobné věci, Nejvyšší soud uvedl: „K vypořádání pasiv takto předluženého 
společného jmění pak dovolací soud považuje za potřebné poznamenat již nyní, že 
právě s ohledem na představu o tom, jak by měl výrok o vyrovnání podílů 
konkrétně znít, by bylo vhodné, aby pasiva společného jmění manželů byla mezi 
manžele rozdělena rovným dílem. Při této úvaze dovolací soud přihlíží též k 
tomu, že pasiva (společné dluhy manželů) nemohou být součástí konkursní 
podstaty úpadce - srov. k tomu již citované R 20/2000 - jeho třetí právní větu. 
Logickým důsledkem této úvahy v daném případě by pak mělo být, že úpadci by 
bylo uloženo, aby žalované na vyrovnání podílů vyplatil odpovídající podíl. 
Podle názoru dovolacího soudu tak není v budoucnu vyloučeno, aby se žalované 
někdy později od úpadce (aniž by začala běžet promlčecí doba - viz § 114 obč. 
zák.) dostalo přisouzené hodnoty - poloviny hodnoty společných aktiv“. V dané 
věci odvolací soud postupoval ve shodě s uvedeným názorem dovolacího soudu. 
Vypořádávaná pasíva pak nespecifikoval ve výroku rozhodnutí, ale v jeho 
odůvodnění. Vzhledem k tomu, že rozhodnutí o vypořádání pasív se nedotýká práv 
věřitelů a upravuje jen vztah mezi bývalými účastníky společného jmění (k tomu 
srov. např. rozsudek Nejvyššího soudu ze dne 16. června 1999, sp. zn. 31 Cdo 
1908/98, publikovaný jako R 20/2000 Sbírky soudních rozhodnutí a stanovisek, a 
další judikaturu tam citovanou) nezakládá platební povinnost a nemůže být ani 
podkladem pro výkon rozhodnutí, nemůže jít o vadu, která by měla za následek 
nesprávné rozhodnutí ve věci; závěr o tom, že každý z účastníků se podílí na 
společných dluzích jednou polovinou, má význam pro stanovení výše podílů na 
vypořádání. 
Žalobkyně též tvrdí, že měl být vypořádán i členský podíl v bytovém družstvu, a 
to navzdory tomu, že společné členství v bytovém družstvu a právo nájmu 
družstevního bytu účastníkům nezaniklo (konkurs byl prohlášen před nabytím 
účinnosti zákona č. 370/2000 Sb.). V této části je dovolání přípustné podle § 
237 odst. 1 písm. b) o. s. ř., není však důvodné. 
Právní názor odvolacího soudu, že hodnotu členského podílu v bytovém družstvu 
nelze vypořádat, trvá-li společné členství manželů v družstvu a společný nájem 
družstevního bytu, je správný a je v souladu s judikaturou. Již v rozsudku býv. 
Nejvyššího soudu ČSR ze dne 5. března 1971, sp. zn. 2 Cz 12/71, publikovaném 
jako R 43/1972 Sbírky soudních rozhodnutí a stanovisek, se uvádí: „Při 
vypořádání bezpodílového spoluvlastnictví manželů, jimž vzniklo za trvání 
manželství právo společného užívání družstevního bytu a společné členství v 
družstvu, nutno přihlédnout k členskému podílu ve stavebním bytovém družstvu … 
Nutno ovšem přihlížet k tomu, že právo na členský podíl je závislé na členství 
v družstvu … Závisí tedy rozhodnutí o vypořádání této majetkové hodnoty 
především na tom, kdo z účastníků bude jako člen družstva družstevní byt 
užívat. Je proto třeba v řízení o vypořádání bezpodílového spoluvlastnictví 
manželů zjistit, zda o tom nebylo již dříve soudem pravomocně rozhodnuto, 
případně zda účastníci neuzavřeli dohodu v tomto smyslu“. Ostatně toho si byl 
vědom i zákonodárce, když zákonem č. 370/2000 Sb. novelizoval obchodní zákoník 
tak, že členství v družstvu nadále zaniká prohlášením konkursu na majetek člena 
(§ 231 odst. 1 obch. zák.), čímž umožnil (ovšem nikoliv se zpětnou účinností) v 
tomto vypořádat i majetkovou hodnotu členského podílu v případě, že SJM zaniklo 
prohlášením konkursu. 
Z uvedeného je zřejmé, že rozhodnutí odvolacího soudu je v části, která mohla 
být podrobena dovolacímu přezkumu, správné. Proto nezbylo, než dovolání v této 
části zamítnout (§ 243b odst. 2 o. s. ř.).
Ve zbývající části je rozsudek odvolacího soudu podle obsahu rozhodnutím 
potvrzujícím. V dané věci by připadala přípustnost dovolání do úvahy jen podle 
§ 237 odst. 1 písm. c) o. s. ř., tedy v případě, že by dovolací soud dospěl k 
závěru, že napadené rozhodnutí má ve věci samé po právní stránce zásadní 
význam. Rozhodnutí odvolacího soudu má po právní stránce zásadní význam 
[odstavec 1 písm. c)] zejména tehdy, řeší-li právní otázku, která v rozhodování 
dovolacího soudu dosud nebyla vyřešena nebo která je soudy rozhodována 
rozdílně, nebo má-li být dovolacím soudem vyřešená právní otázka posouzena 
jinak; k okolnostem uplatněným dovolacími důvody podle § 241a odst. 2 písm. a) 
a § 241a odst. 3 se nepřihlíží. Napadené rozhodnutí ve věci samé po právní 
stránce zásadní význam nemá; je v souladu s judikaturou dovolacího soudu.
„V odůvodnění usnesení, jímž bylo dovolání odmítnuto nebo jímž bylo zastaveno 
dovolací řízení, dovolací soud pouze stručně vyloží důvody, pro které je 
dovolání opožděné, nepřípustné, zjevně bezdůvodné nebo trpí vadami, jež brání 
pokračování v dovolacím řízení, nebo pro které muselo být dovolací řízení 
zastaveno“ (§  243c odst. 2 o. s. ř.). I když je část týkající se odmítnutí 
dovolání z důvodů procesní ekonomie zařazena v rozsudku, má povahu usnesení, a 
proto dovolací soud jen stručně vykládá důvody, pro které je dovolání 
nepřípustné.
K dovolacím námitkám žalobkyně se uvádí, že rozhodnutí odvolacího soudu je v 
souladu s právním názorem, který – částečně i s přihlédnutím k předchozí 
judikatuře – vyslovil Nejvyšší soud v již uvedeném rozsudku ze dne 31. října 
2007, sp. zn. 22 Cdo 1725/2006, ze kterého lze citovat: „Na právní vztahy mezi 
manžely vzniklé zánikem jejich společného jmění manželů prohlášením konkursu ve 
smyslu § 14 odst. 1 písm. k) KV se použijí ustanovení občanského zákoníku 
upravující vypořádání společného jmění manželů po zániku manželství, i když 
manželství účastníků ke dni prohlášení konkursu trvalo či je nadále zachováno. 
Jedinou z judikatury dovolacího soudu známou modifikací vypořádání společného 
jmění manželů zaniklého prohlášením konkursu oproti vypořádání tohoto jmění 
zaniklého zánikem manželství z hlediska zásad vypořádání je, že „manžel úpadce 
je ustanovením § 14 odst. 1 písm. k) KV zbaven možnosti prosadit u majetku, se 
kterým úpadce podnikal, vypořádání jeho přikázáním do svého výlučného 
vlastnictví“ (viz druhá právní věta v rozsudku Nejvyššího soudu ze dne 16. 6. 
1999, sp. zn. 31 Cdo 1908/98, publikovaného pod č. 20 Sbírky soudních 
rozhodnutí a stanovisek, ročník 2000)“.
Pravidelným výrokem soudu v rámci jeho rozhodnutí o vypořádání společného jmění 
manželů je stanovení částky na vyrovnání podílů. Pokud soud žalobu na 
vypořádání společného jmění manželů nezamítá, je k vyslovení takového výroku 
vždy povolán, i když není navrhován, protože podle § 153 odst. 2 o. s. ř. není 
vázán žalobním návrhem, jestliže z právního předpisu vyplývá určitý způsob 
vypořádání vztahu mezi účastníky. Nejde-li o případ, kdy by se rozhodnutím 
soudu mělo každému z účastníků dostat takových aktiv a pasiv, že by čistá 
hodnota jim přikázaného majetku byla shodná, je povinností soudu, má-li 
vyčerpat předmět řízení, aby rozhodl samostatným výrokem o tzv. vypořádacím 
podílu, přesněji o částce, kterou je povinen jeden z účastníků řízení zaplatit 
druhému tak, aby se každému z nich (za předpokladu stejné velikosti jejich 
podílů ve smyslu § 149 odst. 2 věty prvé obč. zák.) dostalo v úhrnu stejné 
hodnoty. I v případě, kdy by z rozdělení majetku vyplynulo, že si účastníci na 
vyrovnání nemají nic platit, neměl by soud opomenout vyslovit to ve výrokové 
části rozsudku samostatným výrokem. 
K vypořádání pasiv takto předluženého společného jmění pak dovolací soud 
považuje za potřebné poznamenat, že právě s ohledem na představu o tom, jak by 
měl výrok o vyrovnání podílů konkrétně znít, by bylo vhodné, aby pasiva 
společného jmění manželů byla mezi manžele rozdělena rovným dílem. Při této 
úvaze dovolací soud přihlíží též k tomu, že pasiva (společné dluhy manželů) 
nemohou být součástí konkursní podstaty úpadce – srov. k tomu již citované R 
20/2000 – jeho třetí právní větu. Logickým důsledkem této úvahy v daném případě 
by pak mělo být, že úpadci by bylo uloženo, aby žalované na vyrovnání podílů 
vyplatil odpovídající podíl. Podle názoru dovolacího soudu tak není v budoucnu 
vyloučeno, aby se žalované někdy později od úpadce (aniž by začala běžet 
promlčecí doba – viz § 114 obč. zák.) dostalo přisouzené hodnoty – poloviny 
hodnoty společných aktiv.
K námitce, že výrok rozsudku odvolacího soudu pod bodem III. je i v rozporu s 
judikaturou Nejvyššího soudu, podle které se pohledávka manžela za úpadcem 
nepřihlašuje do konkursního řízení a soud není oprávněn určit pořadí takové 
pohledávky za manželem – úpadcem (stanovisko Nejvyššího soudu ze dne 17. června 
1998, Cpjn 19/98, publikované ve Sbírce soudních rozhodnutí a stanovisek, roč. 
1998, poř. č. 52, bod XXXIII), se uvádí, že soud pořadí pohledávky neurčoval; 
opakoval jen v odůvodnění závěr rozsudku Nejvyššího soudu ze dne 16. června 
1999, sp. zn. 31 Cdo 1908/98, publikovaný ve Sbírce soudních rozhodnutí a 
stanovisek, roč. 2000, poř. č. 20, podle kterého „Pohledávka manžela úpadce, 
založená po prohlášení konkursu rozhodnutím soudu o vypořádání bezpodílového 
spoluvlastnictví, je pohledávkou třetí třídy [§ 32 odst. 2 písm. c) 
zákona]“ (lze poznamenat, že nyní jde o čtvrtý odstavec věta druhá a také o 
druhou třídu).  
Otázka, jak nadále postupovat v konkursním řízení po vypořádání SJM, není 
předmětem tohoto řízení. 
Žalovaná v dovolání neuvádí nic, co by mohlo založit zásadní význam napadeného 
rozhodnutí ve smyslu uvedeném shora. K stanovení platby na dorovnání podílů viz 
citovaný ze dne 31. října 2007, sp. zn. 22 Cdo 1725/2006. Ohledně hotelu 
neuplatňuje konkrétní právní připomínky; závěr, že SJM bylo zúženo jen ohledně 
stavebního pozemku, relevantně nezpochybňuje. Pokud jde o námitku, že není 
známa celá výše aktiv a pasiv úpadce,  se poznamenává, že podle současné 
judikatury v řízení o vypořádání SJM soud vypořádá jen ty věci (majetek) 
náležející do tohoto spoluvlastnictví, které účastníci učinili předmětem 
řízení. Překročit jejich návrhy může jen ohledně ceny vypořádávaného majetku a 
toho, jak jej mezi manžely rozdělí (srov. rozsudek Nejvyššího soudu ze dne 27. 
září 2004, sp. zn. 22 Cdo 684/2004, Soubor č. C 2943).  Konečně dovolatelka 
přichází s tvrzením, že smlouvu o úvěru ve výši 35.000.000,- Kč uzavřel úpadce 
bez jejího souhlasu; tuto námitku však měla uplatnit v nalézacím řízení; 
přičemž měla být spojena s tvrzením, že šlo o závazek, jehož rozsah přesahuje 
míru přiměřenou majetkovým poměrům manželů – viz § 143 odst. 1 písm. b) obč. 
zák. Dovolací řízení je řízením přezkumným a nová skutková tvrzení v něm nelze 
uplatnit. 
Z uvedených důvodů Nejvyšší soud dovolání žalované a částečně i žalobkyně 
podle § 243b odst. 5 věty první a § 218 písm. c) o. s. ř. odmítl. 
Výrok o náhradě nákladů dovolacího řízení vychází z toho, že dovolání žádné ze 
stran nebylo úspěšné (§ 243b odst. 5, § 224 odst. 1, § 151 odst. 1 a § 142 
odst. 2 i § 146 odst. 3 
o. s. ř.). 
Proti tomuto rozhodnutí není opravný prostředek přípustný. 
V Brně dne 1. prosince 2011 
JUDr. Jiří Spáčil, CSc. 
předseda senátu 




