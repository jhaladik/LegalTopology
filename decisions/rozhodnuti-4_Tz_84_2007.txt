Soud: Nejvyšší soud

Spisová značka: 4 Tz 84/2007

Datum rozhodnutí: 21.11.2007

Typ rozhodnutí: ROZSUDEK




4 Tz 84/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  21. 
listopadu 2007 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal  ministr spravedlnosti České republiky ve prospěch obviněného A.  
Š. proti rozsudku  Krajského  soudu v Českých Budějovicích, pobočka v Táboře, 
ze  dne 2. 8. 2007 sp. zn. 14 To 170/2007, ve věci vedené u Okresního soudu v 
Táboře pod sp. zn. sp. zn. 10 T 159/2006 a podle § 268 odst. 2, § 269 odst. 2 a 
§ 271  odst. 1 tr. ř. rozhodl takto: 

Rozsudkem Krajského soudu v Českých Budějovicích, pobočka v Táboře,  ze dne 2. 
8. 2007 sp. zn. 14 To 170/2007  b y l   p o r u š e n   z á k o n  v 
ustanoveních  §  45a odst. 1,  § 26 odst. 4 písm. e) tr. zák. a v ustanovení  § 
122 odst. 1 tr. ř. per analogiam v neprospěch  obviněného A. Š.

Napadený rozsudek  s e   z r u š u j e ve výroku, jímž bylo obviněnému podle § 
45a odst. 1 věta druhá tr. zák. uloženo přiměřené omezení - zdržet se návštěv 
nevhodného prostředí, sportovních, kulturních a jiných společenských akcí a 
styku s určitými osobami.

Zrušují se  též všechna další rozhodnutí na zrušený výrok obsahově navazující, 
pokud vzhledem ke změně, k níž došlo  zrušením, pozbyla  podkladu. 

Podle § 45a odst. 1 věta druhá tr. zák., s přihlédnutím k § 26 odst. 4 písm. 
e)  tr. zák.    s e  obviněnému  A.  Š.   u k l á d á   p ř i m ě ř e n é    o 
m e z e n í  - zdržet se návštěv sportovních, kulturních a společenských akcí a 
srazů osob projevujících sympatie k neonacistickým hnutím či organizacím, 
respektive k hnutím či organizacím hlásajícím národnostní či rasovou zášť a 
dále zdržet se styku s těmito osobami.    

O d ů v o d n ě n í :

Obviněný A. Š. byl rozsudkem Okresního soudu v Táboře ze dne 10. 4. 2007 sp. 
zn. 10 T 159/2006 (spolu s obviněným F. S.) uznán vinným trestným činem 
ublížení na zdraví podle § 221 odst. 1, odst. 2 písm. b) tr. zák. formou 
spolupachatelství podle § 9 odst. 2 tr. zák., jehož se dopustil s obviněným F. 
S.  tím, že dne 15. 9. 2006  kolem 22.40 hod. v T., okres T., na ulici Z. před 
domem, pro jeho příslušnost k romskému etniku, fyzicky napadli poškozeného D.  
F., občana Slovenské republiky tak, že jej nejprve pronásledovali od domu  v 
ulici Z., kde jej vyhledali, následně  obviněný F. S. poškozenému  podkopl 
zezadu nohu a poté, co poškozený v důsledku  toho upadl na zem, jej oba 
obvinění bili pěstmi do obličeje a do těla, přičemž obviněný Š. v tomto útoku 
pokračoval i poté, co s ním obviněný S. přestal, a to údery pěstí, úderem 
kolene do obličeje, kopy do obličeje a těla a šlápnutím  těžkou botou do zad, 
přičemž tento  svůj útok doprovázeli  slovními výrazy jako „černá svině, že jej 
jako cikána zbijí, černá hubo“ a podobnými výroky, následně z místa činu 
odešli, čímž poškozenému  D. F.  způsobili lehké  zranění ve formě otřesu levé 
ledviny, podkožního krevního výronu a oděrek nad levým obočím, podkožní krevní 
výrony horního a dolního víčka levého a dolního víčka pravého oka, podkožní 
krevní výron kořene nosu, zhmoždění sliznice nosu, odlomení části korunky 
prvního zubu vpravo a vlevo nahoře, oděrky těsně nad pravým kolenem a na přední 
ploše levého kolene s obvyklou dobou léčení kolem 10-14 dnů.

Za to byl obviněný A. Š. podle § 221 odst. 2 tr. zák.  odsouzen k trestu odnětí 
svobody na 18 měsíců nepodmíněně. Podle § 39a odst. 2 písm. b) tr. zák. byl pro 
výkon tohoto trestu zařazen do věznice s dozorem. 

Proti výroku o trestu podal dne 7. 5. 2007 obviněný odvolání. Na jeho podkladě 
věc projednal Krajský soud v Českých Budějovicích, pobočka v Táboře, coby soud 
odvolací, který rozsudkem ze dne 2. 8. 2007 sp. zn. 14 To 170/2007 rozhodl tak, 
že  z důvodu § 258 odst. 1 písm. e), odst. 2 tr. ř. napadený rozsudek v celém 
výroku o uloženém trestu odnětí svobody a stanoveném způsobu jeho výkonu 
zrušil. 

Podle § 259 odst. 3 písm b) tr. ř. odvolací soud pak nově rozhodl tak, že podle 
§ 221 odst. 2 tr. zák. s použitím § 45  odst. 1 a § 45a odst. 1 tr. zák. 
odsoudil obviněného k trestu obecně prospěšných prací ve výměře 360 hodin. 
Podle § 26 odst. 4 písm. e) tr. zák.  s přihlédnutím k § 45a odst. 1 věta druhá 
tr. zák. obviněnému uložil přiměřené omezení –zdržet se návštěv nevhodného 
prostředí, sportovních, kulturních a jiných společenských akcí  a styku s 
určitými osobami. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
proti rozsudku Krajského soudu v Českých Budějovicích, pobočka v Táboře,  ze 
dne 2. 8. 2007  sp. zn. 14 To 170/2007 stížnost pro porušení zákona ve prospěch 
obviněného A. Š. Napadeným rozhodnutím byl  podle jeho názoru porušen zákon v 
ustanoveních  § 45a odst. 1, § 26  odst. 4 písm e) tr. zák. a v ustanovení  § 
122 odst. 1 tr. ř. v neprospěch obviněného. 

V odůvodnění stížnosti pro porušení zákona namítl, že předmětnými ustanoveními 
zákona se Krajský soud v Českých Budějovicích, pobočka v Táboře, důsledně 
neřídil, když při formulaci omezení uloženého obviněnému v rámci trestu obecně 
prospěšných prací podle  § 45a odst. 1 tr. zák.  s odkazem na ustanovení  § 26 
odst. 4 písm e) tr. zák. prakticky doslovně opsal toto obecně formulované 
ustanovení a pouze v odůvodnění svého rozsudku uvedl, že se má obviněný zdržet 
návštěv akcí a srazů osob projevujících sympatie k neonacistickému hnutí, resp. 
ke hnutí hlásajícímu národnostní a rasovu zášť. 

Stěžovatel uvedl, že krajský soud  pominul, že přesné vymezení přiměřeného 
omezení musí být obsaženo již ve výroku rozsudku, neboť  jen výrok je po právní 
moci rozsudku vykonatelný a proto konkretizace přiměřeného omezení nebo 
povinnosti jen v odůvodnění nepostačuje.  Formulace uložených přiměřených 
omezení a povinností  musí být dostatečně určitá, aby byla tato opatření 
vykonatelná, kontrolovatelná a zároveň aby poskytovala obviněnému dostatečnou 
záruku jasného vymezení mezí jeho chování a přípustných zásahů do svobody 
jednání a rozhodování obviněného, včetně možnosti předvídat, za jakých podmínek 
mu může být přeměněn trest obecně prospěšných prací na trest odnětí svobody ve 
smyslu ustanovení § 45a odst. 4 tr. zák.  

Podle stěžovatele je použitá formulace sama o sobě bezobsažná a neposkytující 
obviněnému dostatečnou právní jistotu ohledně možnosti přeměny trestu. Je tedy 
zřejmé, že omezení podle § 26 odst. 4 písm. e) tr. zák. mělo být formulováno v 
zásadě tak, jak  krajský soud naznačil v odůvodnění svého rozsudku.  V tomto 
směru je tedy výrok Krajského soudu v Českých Budějovicích, pobočka v Táboře, 
neúplný. 

Nad rámec  podané stížnosti pro porušení zákona  stěžovatel též vyjádřil 
pochybnost nad tím, zda byla splněna formální podmínka uložení trestu obecně 
prospěšných prací spočívající v tom, že s ohledem na povahu spáchaného 
trestného činu a možnosti nápravy pachatele uložení jiného trestu k dosažení 
účelu trestu není třeba. 

V závěru stížnosti pro porušení zákona ministr spravedlnosti proto navrhl, aby 
Nejvyšší soud  podle § 268 odst. 2 tr. ř. vyslovil, že rozsudkem  Krajského 
soudu v Českých Budějovicích, pobočka v Táboře, ze dne 2. 8. 2007 sp. zn. 14 To 
170/2007, byl porušen zákon v ustanovení  § 45a odst. 1, § 26 odst. 4 písm. e) 
tr. zák. a v ustanovení  § 122 odst. 1 tr. ř. a  to v neprospěch  obviněného A. 
Š. Dále navrhl, aby  Nejvyšší soud podle 270 odst. 2 tr. ř. přikázal Krajskému 
soudu v Českých Budějovicích, pobočka v Táboře, aby neúplný výrok o uložení  
přiměřeného omezení, spočívajícího ve zdržení se návštěv nevhodného prostředí, 
sportovních, kulturních a jiných společenských akcí a styku s určitými osobami, 
doplnil, popř., aby podle § 271 odst. 1 tr. ř. Nejvyšší soud tento výrok 
doplnil sám.  

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že byla podána důvodně.

Podle § 45a odst. 1 tr. zák. věty druhé může soud uložit pachateli  na dobu 
trestu  i přiměřená omezení nebo přiměřené povinnosti uvedené v § 26 odst. 4 
tr. zák. směřující k tomu, aby  vedl řádný život. Podle § 26 odst. 4 písm. e) 
tr. zák. soud může  jako přiměřená omezení nebo povinnosti uložit zdržet se 
návštěv nevhodného prostředí, sportovních, kulturních a jiných společenských 
akcí a styku  s určitými osobami.

Podle § 122 odst. 1 tr. ř. musí odsuzující rozsudek obsahovat výrok o trestu s 
uvedením zákonných ustanovení, podle nichž byl  trest vyměřen, nebo podle nichž 
bylo od potrestání upuštěno, a jde-li o podmíněné upuštění od potrestání s 
dohledem, též výrok  o stanovení zkušební doby a jejím trvání. Byl-li nad 
pachatelem  vysloven dohled, musí být z výroku rozsudku zřejmé, zda dohled má 
být vykonáván v rozsahu stanoveném trestním zákonem nebo zda jsou vedle něj 
pachateli ukládány další přiměřená omezení nebo povinnosti.

Analogicky lze nepochybně posledně uvedený požadavek zákona vztáhnout i na 
případy, kdy se obviněnému ukládají přiměřená omezení či povinnosti v 
souvislosti s uložením trestu obecně prospěšných prací.

Je třeba zdůraznit, že podstatou těchto omezení a povinností jsou zásahy do 
svobody jednání a rozhodování pachatele po dobu trvání trestu, které soud 
stanoví v zájmu  nápravy a výchovy obviněného. Kriterium přiměřenosti vyžaduje, 
aby uložená omezení nebo povinnosti  vedly obviněného k tomu, aby vedl řádný 
život.  Jedná se o taková opatření, jejichž cílem je odstranění příčin, 
podmínek nebo příležitostí k opětovnému spáchání trestného činu, jehož se 
obviněný dopustil. Zároveň musí být adekvátní k trestnému činu, jímž byl 
obviněný uznán vinným. Omezení a povinnosti, které nemají žádný vztah ke 
spáchanému  trestnému činu, nelze uložit, ani kdyby mohly přispět k převýchově 
odsouzeného. Právním důsledkem jejich porušení je možnost rozhodnout o přeměně 
popř. výkonu trestu (např. přeměna trestu podmíněného v trest nepodmíněný, nebo 
trestu obecně prospěšných prací v trest odnětí svobody).  Konkrétní vymezení 
práv a povinností přitom musí být obsaženo přímo ve výroku rozhodnutí, neboť 
pokladem pro případné rozhodnutí o přeměně či nařízení výkonu  trestu  je  tato 
část  rozhodnutí.   

Základním požadavkem právní jistoty je jasnost, jednoznačnost práv a 
povinností. V tomto směru musí být i ukládané přiměřené povinnosti dostatečně 
určité, aby nevzbuzovaly pochybnosti, jaká jednání (tj. v posuzované věci 
návštěvy jakého prostředí a styk s kterými osobami) jsou pachateli, jemuž jsou 
omezení či povinnost uloženy, zakázána a naopak jaká jsou mu povolena. Bez 
splnění této podmínky neposkytují jasné pravidlo chování a jsou postiženy vadou 
neurčitosti. Ani soudní orgán ani obviněný poté nemají možnost bez důvodných 
pochyb posoudit, zda určité jednání jež obviněný zrealizoval, je jednáním  
dovoleným či zakázaným, a popřípadě zda tedy má být za takové jednání postižen.

V rozsudku Krajského soudu v Českých Budějovicích, pobočka v Táboře ze dne 2. 
8. 2007 sp. zn. 14 To 170/2007 je uvedeno, že obviněnému se ukládá přiměřené 
omezení – zdržet se návštěv  nevhodného prostředí, sportovních, kulturních a 
jiných společenských akcí  a styku s určitými osobami. Je tedy patrno, že soud 
uložil obviněnému podle § 45a odst. 1 tr. zák. přiměřené omezení  tím způsobem, 
že ocitoval doslovně  text ust. § 26 odst. 4 písm. e) tr. zák. Soudem tak byla 
užita formulace, jež je pouze převzatým textem zákona, takže sama  o sobě 
postihuje účast na společenských akcích obecně a styk s osobami, které nejsou 
nijak blíže specifikovány. Její výklad by bez potřebného konkrétního určení 
mohl vést až k absurdním závěrům o rozsahu omezení uloženém obviněnému.

V odůvodnění napadeného rozhodnutí je sice konkretizováno, že krajský soud má 
na mysli povinnost obviněného zdržet se kontaktu s prostředím, v němž se 
pohyboval v době spáchání předmětného deliktu, tedy různých akcí a srazů osob 
projevujících sympatie k neonacistickému hnutí, resp. k hnutí, které hlásá 
národnostní a rasovou zášť, to ale bez výslovného uvedení ve výroku rozhodnutí 
nestačí.. 

Z uvedeného je tedy zřejmé, že krajský soud vyslovil přiměřené omezení 
obviněnému materiálně vadným způsobem, když jej v příslušném výroku nijak ve 
vztahu ke spáchanému trestnému činu (tj. napadení  fyzické osoby s rasovým 
podtextem - pro její příslušnost k romskému etniku) nekonkretizoval a nevymezil 
v dostatečném rozsahu hranice mezi  dovoleným a zakázaným chováním obviněného. 
V odůvodnění (na straně čtvrté) svého rozhodnutí krajský soud předmětné omezení 
specifikoval jednoznačněji, takže  z kontextu je zřejmé, jaká jednání 
(aktivity) obviněného považoval za nezbytné pro příště omezit. Jak již bylo 
výše zdůrazněno, toto upřesnění, uvedené pouze v odůvodnění rozhodnutí, není 
schopno zhojit uvedenou vadu vlastního výroku rozhodnutí, jehož účelem mělo být 
vymanění obviněného z vazeb na prostředí, v němž se pohyboval v době deliktu, a 
které má mít do budoucna vliv na jeho chování a jednání.

Z hlediska  ustanovení § 266 odst. 2 tr. ř. je vzhledem k uvedeným 
skutečnostem  možno konstatovat, že vytýkané porušení zákona naplňuje podmínky 
obsažené v tomto ustanovení,  když stanovení přiměřené povinnosti  či 
přiměřeného omezení v rámci uloženého trestu obecně prospěšných prací  je v 
rozporu s jeho účelem.  

Samotný výrok o uložení přiměřené povinnosti či přiměřeného omezení je 
oddělitelným výrokem od vlastního výroku  o uložení trestu obecně prospěšných 
prací, neboť jeho uložení záleží podle § 45a odst. 1 věty druhé tr. zák. na 
uvážení soudu, čili je výrokem fakultativním. Nejvyšší soud proto podle § 268 
odst. 2 tr. ř. vyslovil, že rozsudkem  Krajského soudu v Českých Budějovicích, 
pobočka v Táboře, ze dne 2. 8. 2007 sp. zn. 14 To 170/2007, byl porušen zákon  
v ustanoveních § 45a odst. 1, § 26 odst. 4 písm. e) tr. zák. a  v ustanovení  § 
122 odst. 1 tr. ř. per analogiam v neprospěch  obviněného A. Š.

Navrhované přikázání věci krajskému soudu, aby vadný výrok sám doplnil 
podle        § 270 odst. 2 tr. ř., nebylo možné učinit. Prostým doplněním již 
existujícího výroku totiž nemohla být vytýkaná vada napravena, ale bylo nutné 
celý předmětný výrok příslušným způsobem nově formulovat. Nejvyšší soud pak 
doplnit předmětný výrok rovněž sám nemohl, neboť to trestní řád neumožňuje. 
Proto podle § 269 odst. 2 tr. ř. Nejvyšší soud  napadený rozsudek  zrušil, a 
to  pouze ve výroku, jímž bylo obviněnému uloženo ono zmíněné obecné, 
nedostatečně konkrétní přiměřené omezení, a to včetně všech dalších rozhodnutí 
na zrušenou část rozsudku obsahově navazujících, pokud vzhledem ke změně, k níž 
došlo zrušením, pozbyla podkladu. 

Z hlediska procesní ekonomie považoval Nejvyšší soud za neúčelné přikazovat 
věc  krajskému soudu k novému projednání a rozhodnutí, když důkazní situace v 
dané věci byla zjištěna bez důvodných pochybností a stížností pro porušení 
zákona byla napadena pouze výše zmíněná  vada předmětného rozhodnutí odvolacího 
soudu. Proto ve smyslu § 271 odst. 1 tr. ř. Nejvyšší soud ve věci v potřebném 
rozsahu sám nově rozhodl o uložení přiměřeného omezení obviněnému tak, jak je 
ve výroku tohoto rozsudku specifikováno.

Pokud se týká vyjádřených pochybností stěžovatele ohledně správnosti uloženého 
trestu obecně prospěšných prací obviněnému, tak tyto pochybnosti sám ve 
stížnosti pro porušení zákona označil za podané nad její rámec. Argumentace 
zvolená ministrem spravedlnosti mimo rámec podaného mimořádného opravného 
prostředku skutečně vybočuje, neboť ten byl ministrem spravedlnosti podán 
výhradně ve prospěch obviněného. Aplikované výhrady ohledně nepřiměřené 
mírnosti uloženého druhu trestu ze strany odvolacího soudu však jsou námitkou 
směřující v neprospěch obviněného a též vzhledem k této skutečnosti se Nevyšší 
soud danou námitkou nezabýval a ani zabývat nemohl.  

P o u č e n í : Proti tomuto rozhodnutí není opravný prostředek přípustný.

V Brně  dne  21. listopadu 2007

                                                                                
     Předseda senátu:

                                                                                
    JUDr. František Hrabec  
