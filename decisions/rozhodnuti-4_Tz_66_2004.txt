Soud: Nejvyšší soud

Spisová značka: 4 Tz 66/2004

Datum rozhodnutí: 22.04.2004

Typ rozhodnutí: Rozsudek




4 Tz 66/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 22. dubna 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti ve prospěch obviněného  R.  S., proti usnesení Krajského 
soudu v Ostravě ze dne 21. 10. 2003, sp. zn. 5 To 208/2003, a podle § 268 odst. 
2 a § 270 odst. 2 tr. ř. rozhodl  t a k t o :

Usnesením Krajského soudu v Ostravě ze dne 21. 10. 2003, sp. zn. 5 To 
208/2003,      b y l    p o r u š e n    z á k o n   v ustanoveních § 254 odst. 
1 a § 261 tr. ř. v neprospěch obviněného R. S.

Krajskému soudu v Ostravě  s e    p ř i k a z u j e , aby neúplný výrok 
citovaného usnesení doplnil.

O d ů v o d n ě n í :

Rozsudkem Okresního sudu v Karviné ze dne 11. 12. 2002, sp. zn. 1 T 50/2002, 
byli obvinění R. Š., J. D. a R. S. uznáni vinnými pomocí k trestnému činu 
zkrácení daně, poplatku a podobné povinné platby podle § 10 odst. 1 písm. c) a 
§ 148 odst. 1 tr. zák., obvinění M. M., J. L., J. K., M. S., R. S. a E. G. 
jednak pomocí k trestnému činu zkrácení daně, poplatku   a podobné povinné 
platby podle § 10 odst. 1 písm. c) a § 148 odst. 1 tr. zák., jednak trestným 
činem zneužívání pravomoci veřejného činitele podle § 158 odst. 1 písm. a) tr. 
zák. Za to byl obviněnému R. Š. uložen nepodmíněný trest odnětí svobody v 
trvání jednoho roku, pro jehož výkon byl podle § 39a odst. 2 písm. b) tr. zák. 
zařazen do věznice s dozorem. Ostatním obviněným byly uloženy tresty odnětí 
svobody, a to M. M. v trvání   18 měsíců, J. L. v trvání 15 měsíců, J. K. v 
trvání 15 měsíců, J. D. v trvání 15 měsíců, R. S. v trvání 15 měsíců, M. S. v 
trvání 1 roku, R. S. v trvání 15 měsíců a E. G. v trvání 18 měsíců. U všech 
těchto obviněných byl výkon trestu podle § 58 odst. 1 a § 59 odst. 1  tr. zák.  
podmíněně odložen na zkušební dobu v trvání tří roků u každého z obviněných. 
Každému obviněnému byl rovněž podle § 49 odst. 1 a § 50 odst. 1 tr. zák. uložen 
trest zákazu činnosti spočívající  v zákazu výkonu služby u celních orgánů 
Celní správy České republiky na dobu pěti let. 

Proti tomuto rozsudku podali odvolání obvinění R. Š., J. L., J. K., J. D., M. 
S. a R. S., zatímco u obviněného R. S. nabyl citovaný rozsudek právní moci dne 
24. 1. 2003, a u obviněného M. M. dne 22. 1. 2003. Z podnětu odvolání 
obviněných R. Š. a J D. rozhodl Krajský soud v Ostravě usnesením ze dne 21. 10. 
2003, sp. zn. 5 To 208/2003, podle § 257 odst. 1 písm. c) tr. ř. tak, že 
napadený  rozsudek Okresního soudu v Karviné ve vztahu k těmto obviněným zrušil 
a sám nově rozhodl podle § 223 odst. 1 tr. ř. z důvodů uvedených v ustanovení § 
11 odst. 1 písm. f) tr. ř. tak, že trestní stíhání obviněného R. Š. pro skutek, 
že

ve dnech 17. 9. 1999 v 8.14 hod., 17. 9. 1999 v 16.06 hod., 21. 9. 1999 ve 13. 
36 hod., 29. 9. 1999 v 8.38 hod. a 29. 9. 1999 v 8.51 hod. v Č. T., okres K. na 
hraničním přechodu č. T. – Ch. I. jako celní inspektor potvrdil po předchozí 
žádosti neustanovené osoby v tranzitních celních prohlášeních hlavního 
povinného R. N. otisky svého osobního celního razítka evidenční číslo  a svými 
podpisy ukončení režimu tranzitu textilního zboží a bižuterie na trase T. – P. 
přes ČR pro příjemce H.T.P. S.P. ZO. O. K., K., P. r., přičemž věděl, že 
nákladní vozidla se zbožím  s přívěsem  (držitel firma R. M. ),  s přívěsem 
(držitel spol. s  r. o. S.) a  s přívěsem  (držitel firma R. P.) nepřekročí 
řádným způsobem polskou státní hranici a zboží zůstane na území České 
republiky, čímž hlavní povinný R. N. zkrátil Českou republiku na cle a dani z 
přidané hodnoty o celkovou částku  260 012,- Kč, z toho částka 76 455,- Kč 
připadá na clo a částka 183 557,- Kč na daň z přidané hodnoty, kterým měl 
spáchat pomoc k trestnému činu zkrácení daně poplatku a podobné povinné platby 
podle § 10 odst. 1 písm. c) a § 148 odst. 1, odst. 3 písm. b) tr. zák., a 
trestný čin zneužívání pravomoci veřejného činitele podle § 158 odst. 1 písm. 
a) tr. zák. 

Podle stejných zákonných ustanovení zastavil trestní stíhání obviněného J. D. 
pro skutek, že

ve dnech 7. 10. 1999 ve 12.26 hod., a 28. 10. 1999 ve 21.20 hod. v Č. T., okres 
K. na hraničním přechodu Č. T. – Ch. I. jako celní inspektor potvrdil po 
předchozí žádosti neustanovené osoby v tranzitních celních prohlášeních 
hlavního povinného R. N. otisky svého osobního celního razítka evidenční číslo 
0 a svými podpisy ukončení režimu tranzitu textilního zboží a bižuterie na 
trase T. – P. přes ČR pro příjemce H.T.P. S.P.ZO.O., K., K., P. r., přičemž 
věděl, že nákladní vozidla se zbožím  s přívěsem (držitel firma R. M.) a ,  
(držitel firma R. P.) nepřekročí řádným způsobem polskou státní hranici a zboží 
zůstane na území České republiky, čímž hlavní povinný R. N. zkrátil Českou 
republiku na cle a dani z přidané hodnoty o celkovou částku 100 153,- Kč, z 
toho částka 29 181,- Kč připadá na clo  a částka 70 972,- Kč na daň z přidané 
hodnoty. Tímto skutkem měl spáchat pomoc k trestnému činu zkrácení daně, 
poplatku a jiné povinné platby podle § 10 odst. 1 písm. c)  a § 148 odst. 1, 
odst. 3 písm. b) tr. zák. a trestný čin zneužívání pravomoci veřejného činitele 
podle § 158 odst. 1 písm. a) tr. zák. 

Pokud jde o odvolání obviněných J. L., J. K., M. S. a R. S., ta byla podle § 
256 tr. ř. zamítnuta jako nedůvodná.

Ve vztahu k obviněným J. D. a R. Š. odůvodnil Krajský soud v Ostravě svůj 
postup tím, že pro stejný skutek bylo trestní stíhání obviněných usnesením 
vyšetřovatele Krajského úřadu vyšetřování Policie ČR v O., pracoviště T. ze 
dne   11. 12. 2001, sp. zn. ČVS:KVSM-97/21-2000, zastaveno, a toto usnesení 
nabylo právní moci dne 12. 1. 2002.

Proti usnesení Krajského soudu v Ostravě ze dne 21. 10. 2003, sp. zn. 5 To 
208/2003, podal ministr spravedlnosti podle § 266 odst. 1 tr. ř. stížnost pro 
porušení zákona ve prospěch obviněného R. S. Namítal v ní, že citovaným 
usnesením Krajského soudu v Ostravě byl v neprospěch obviněného porušen zákon v 
ustanoveních § 261 tr. ř. a řízením, které mu předcházelo, v ustanovení § 2 
odst. 6, § 11 odst. 1 písm. f) a § 223 odst. 1 tr. ř.

Ministr spravedlnosti poukázal na to, že důvody nepřípustnosti trestního 
stíhání obviněných R. Š. a J. D. shledal odvolací soud v tom, že trestní 
stíhání obviněných pro týž skutek bylo již dříve pravomocně zastaveno. 
Vyšetřovatel Krajského úřadu vyšetřování Policie ČR O., pracoviště T. usnesením 
ze dne 11. 12. 2001, sp. zn. ČVS:KVSM-97/21-2000 trestní stíhání obviněných J. 
D., J. D., R. Š. a R. S. pro jednání kvalifikované jako trestný čin zneužívání 
pravomoci veřejného činitele podle   § 158 odst. 1 písm. a), c), odst. 2 písm. 
a), c) tr. zák. a pomoc k trestnému činu zkrácení daně, poplatku a podobné 
povinné platby podle § 10 odst. 1 písm. c) a § 148 odst. 1, odst. 3 písm. c) 
tr. zák. podle § 172 odst. 1 pís. b) tr. zák. zastavil. Toto usnesení nabylo 
právní moci dne  12. 1. 2002. Z popisu jednání obviněných, který je obsažen ve 
výrokové části usnesení vyšetřovatele, jímž bylo trestní stíhání zastaveno, a 
popis jednání obviněných ve výroku rozsudku soudu prvního stupně je shodný a 
není pochyb o tom, že jde o totožný skutek. Usnesením vyšetřovatele tak bylo 
rozhodnuto o zastavení celého skutku, tedy i o té části, pro kterou byla 
posléze podána obžaloba a rozhodnuto odsuzujícím rozsudkem Okresního soudu v 
Karviné. 

Pochybení soudu prvního stupně napravil soud odvolací, avšak ne v celém 
rozsahu. Vyšel ze správného závěru o tom, že vyšetřovatel zastavil trestní 
stíhání pro celý skutek, a že dalšímu trestnímu stíhání obviněných brání 
ustanovení § 11 odst. 1 písm. f) tr. ř. Uvedený závěr však vztáhl pouze na 
obviněné R. Š. a J. D., kteří ve věci podali odvolání, avšak nikoli na 
obviněného R. S., ač je zřejmé, že odvolací důvod obou obviněných prospíval i 
obviněnému S. V souladu s touto zásadou měl tedy Krajský soud v Ostravě užít 
ustanovení § 261 tr. ř. i u tohoto obviněného, ze stejného důvodu zrušit  i u 
něj rozsudek soudu prvního stupně, a rozhodnout i v jeho případě o zastavení 
trestního stíhání. Pokud napadené usnesení takovýto výrok postrádá, byl v 
neprospěch obviněného R. S. porušen zákon.

Závěrem svého mimořádného opravného prostředku ministr spravedlnosti navrhl, 
aby Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Ostravě byl porušen zákon v neprospěch obviněného R. S. v 
namítaném rozsahu, a aby Nejvyšší soud dále postupoval podle § 270 odst. 2 tr. 
ř. s tím, že věc bude přikázána tomuto soudu, aby doplnil výrok napadeného 
usnesení v intencích právní argumentace podané stížnosti pro porušení zákona.

Nejvyšší soud České republiky přezkoumal podle § 267 odst. 3 tr. ř. zákonnost  
a odůvodněnost těch výroků napadeného rozhodnutí, proti nimž byla stížnost pro 
porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející, a shledal, že zákon byl porušen.

Podle ustanovení § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253 tr. ř, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle ustanovení § 261 tr. ř. prospívá-li důvod, z něhož rozhodl odvolací soud 
ve prospěch některého obžalovaného, také dalšímu spoluobžalovanému nebo 
zúčastněné osobě, rozhodne odvolací soud vždy též v jejich prospěch. Stejně 
rozhodne ve prospěch obžalovaného, kterému prospívá důvod, z něhož rozhodl ve 
prospěch zúčastněné osoby.

Nejvyšší soud konstatuje, že uvedenými zákonnými ustanoveními se odvolací soud 
v posuzované trestní věci důsledně neřídil.

Jak je patrno z usnesení vyšetřovatele Krajského úřadu vyšetřování Ostrava, 
pracoviště Třinec ze dne  11. 12. 2001, sp. zn. ČVS:KVSM-97/21-2000, bylo podle 
§ 172 odst. 1  písm. b) tr. ř. zastaveno trestní stíhání obviněného R. S. pro 
skutek spočívající v tom, že J. D. jako osoba podnikající na živnostenský list 
v oboru silniční dopravy, provedl ve dnech 29. 10. – 1. 11. 1999 vlastním 
nákladním automobilem  s návěsem tranzitní přepravu nákladu cukru o hmotnosti 
24 150 kg ze Slovenské republiky přes hraniční přechod S. H. do České republiky 
a dále  přes hraniční přechod Ch. do Polské republiky k příjemci firmě EKO G., 
P., přičemž zboží neopustilo ČR a po vzájemné domluvě s pracovníkem celního 
úřadu R. S. na hraničním přechodu Ch. byl tento vývoz fiktivně potvrzen na 
tranzitním prohlášení, čímž došlo ke zkrácení cla a DPH ve výši  362 827,- Kč 
ke škodě České republiky, zastoupené Celním úřadem v Č. T. Toto jednání bylo 
původně právně kvalifikováno jako jednak trestný čin  zneužívání pravomoci 
veřejného činitele podle § 158  odst. 1 písm. a), c), odst. 2 písm. a), c) tr. 
zák. a jednak jako pomoc k trestnému činu zkrácení daně a poplatku a jiné 
podobné platby podle § 10 odst. 1 písm. c) a § 148  odst. 1, odst. 3 písm. c) 
tr. zák. V odůvodnění napadeného usnesení vyšetřovatel uvedl, že na základě 
všech provedených důkazů se nepodařilo prokázat, že došlo k naplnění skutkových 
podstat uvedených trestných činů a proto trestní stíhání zastavil, neboť skutek 
není trestným činem a není důvod k postoupení věci. Toto usnesení nabylo právní 
moci dne 12. 1. 2001.

Krajský soud v Ostravě správně  akcentoval ustanovení § 11 odst. 1 písm. f) tr. 
ř. ve znění platném do 31. 12. 2001, které přikazuje zastavit trestní stíhání 
proti tomu, proti němuž dřívější trestní stíhání pro týž skutek skončilo mj. 
usnesením oprávněného orgánu o zastavení trestního stíhání, naproti tomu v 
úpravě účinné od 1. 1. 2002,  se tento důvod netýká zbylé části dílčích útoků 
pokračujícího trestného činu, o nichž nebylo rozhodnuto. Krajský soud provedl 
rovněž správný právní výklad ustanovení § 11 odst. 2 tr. ř. ve znění účinném od 
1. 1. 2002, kdy citované ustanovení již nemá jen účinky procesní, ale i 
důsledky hmotněprávní, přičemž podrobně tyto úvahy rozvedl. S tímto výkladem se 
Nejvyšší soud plně ztotožnil a dodává, že pokud Krajský soud v Ostravě 
akceptoval odvolací námitky obviněných R. Š. a J. D., že jejich odsouzením 
rozsudkem Okresního soudu v Karviné ze dne 11. 12. 2002, sp. zn. 1 T 50/2002, 
pro shora uvedené trestné činy došlo s ohledem na usnesení vyšetřovatele 
Krajského úřadu vyšetřování v O., pracoviště T. ze dne 11. 12. 2001, sp. zn. 
ČVS:KVSM-97/21-2000,  k porušení zásady „ne bis in idem“, stejné úvahy, jimiž 
se Krajský soud v Ostravě poté řídil ve svém usnesení ze dne  21. 10. 2003, sp. 
zn. 5 To 208/2003, a po zrušení napadeného rozsudku jejich trestní stíhání 
zastavil, bylo nutno vztáhnout i na obviněného R. S. I v jeho případě je skutek 
popsaný v rozsudku Okresního soudu v Karviné ze dne 11. 12. 2002, sp. zn. 1 T 
50/2002, pod bodem 6) pokračováním skutku, pro který bylo trestní stíhání již 
citovaným usnesením vyšetřovatele zastaveno, a to zejména vzhledem k tomu, že 
se obviněný vytýkaného jednání dopustil ve stejném postavení celního 
inspektora, na stejném místě výkonu práce,  tj. hraničním přechodu Ch., v 
navazujícím časovém sledu, veden stejným jednotícím záměrem ve vytýkaném 
jednání pokračovat. Pravomocným zastavením trestního stíhání pro skutek ze dne 
29. 10. – 1. 11. 1999, byl zastaven také útok ze dne 2. 10. a 7. 10. 1999, pro 
který byl obviněný odsouzen rozsudkem Okresního soudu v Karviné ze dne 11. 12. 
2002,  sp. zn. 1 T 50/2002. Okolnost, že obviněný proti rozsudku soudu prvního 
stupně nepodal odvolání, a rozsudek tak nabyl právní moci dne 24. 1. 2003, 
nebyla překážkou pro užití beneficia cohaesionis, a Krajský soud v Ostravě měl 
z týchž důvodů, pro které zrušil rozsudek okresního soudu ve vztahu k obviněným 
R. Š. a J. D., zrušit   i rozsudek tohoto soudu pokud šlo o odsouzení 
obviněného R. S., a i v jeho případě trestní stíhání zastavit. V tomto směru 
Krajský soud v Ostravě jednak důsledně nesplnil svou přezkumnou povinnost, 
uloženou mu ustanovením § 254 odst. 1 tr. ř., jednak neaplikoval ustanovení § 
261 tr. ř., čímž byl zákon porušen v neprospěch obviněného R. S.

Vzhledem k argumentaci výše uvedené Nejvyšší soud podle § 268 odst. 2 tr. ř. 
vyslovil, že usnesením Krajského soudu v Ostravě ze dne 21. 10. 2003, sp. zn. 5 
To 208/2003, byl porušen zákon v ustanoveních § 254 odst. 1 a § 261 tr. ř. v 
neprospěch obviněného R. S. Vzhledem k tomu, že napadené usnesení je jinak 
správné, přičemž porušení zákona spočívá pouze v tom, že některý výrok chybí, 
Nejvyšší soud, aniž napadené rozhodnutí zrušil, věc podle § 270 odst. 2 tr. ř. 
přikázal Krajskému soudu v Ostravě, aby neúplný výrok citovaného usnesení 
doplnil. Toto doplnění bude spočívat v tom, že při citaci ustanovení § 261 tr. 
ř. podle § 257 odst. 1 písm. c) tr. ř. zruší  rozsudek Okresního soudu v 
Karviné ze dne 11. 12. 21002, sp. zn. 1 T 50/2002, v části, jež se týká 
obviněného R. S. v celém rozsahu, a trestní stíhání tohoto obviněného pro 
skutek popsaný v obžalobě Okresního státního zastupitelství v Novém Jičíně ze 
dne 22. 2. 2002, sp. zn. Zt 216/2002,  pod bodem 6), v němž byl spatřován 
trestný čin zneužívání pravomoci veřejného činitele podle § 158 odst. 1 písm. 
c) tr. zák. a pomoc k trestnému činu zkrácení daně, poplatku a podobné povinné 
platby podle § 10 odst. 1 písm. c) a § 148 odst. 1, odst. 3 písm. b) tr. zák., 
podle § 223 odst. 1 tr. ř. z důvodu § 11 odst. 1 písm. f) tr. ř. ve znění 
účinném do 31. 12. 2001, zastaví.  

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejich provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 22. dubna 2004 

                                                                                
     Předsedkyně senátu:

                                                                                
     JUDr. Danuše   N o v o t n á  

	

	
