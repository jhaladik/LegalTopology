Soud: Nejvyšší soud

Spisová značka: 4 Tz 30/2024

Datum rozhodnutí: 12.06.2024

Typ rozhodnutí: ROZSUDEK


Heslo: Státní zástupce, Stížnost

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: C




4 Tz 30/2024




ČESKÁ REPUBLIKA
ROZSUDEK
JMÉNEM REPUBLIKY



	Nejvyšší soud projednal v neveřejném zasedání konaném dne 12. 6. 2024 v 
senátě složeném z předsedy senátu JUDr. Františka Hrabce a soudců JUDr. Marty 
Ondrušové a JUDr. Jiřího Pácala stížnost pro porušení zákona, kterou podal 
ministr spravedlnosti ve prospěch obviněného A. K., proti pravomocnému usnesení 
státní zástupkyně Okresního státního zastupitelství v Liberci ze dne 7. 12. 
2023 č. j. 1 ZT 243/2023-29 a podle § 268 odst. 2, § 269 odst. 2 a § 270 odst. 
1 tr. ř. rozhodl  takto:


Pravomocným usnesením státní zástupkyně Okresního státního zastupitelství v 
Liberci ze dne 7. 12. 2023 č. j. 1 ZT 243/2023-29 a v řízení, které mu 
předcházelo, byl porušen zákon v ustanoveních § 146 odst. 2 písm. a) tr. ř. a § 
143 odst. 1 tr. ř. v neprospěch obviněného A. K. 

Napadené usnesení se zrušuje.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Státnímu zástupci Krajského státního zastupitelství v Ústí nad Labem – pobočky 
v Liberci se přikazuje, aby věc v potřebném rozsahu znovu projednal a rozhodl. 


Odůvodnění:

1.        Ministr spravedlnosti podal podle § 266 odst. 1 tr. ř. ve prospěch 
obviněného A. K. (dále též jen obviněný) dne 10. 5. 2024 k Nejvyššímu soudu 
stížnost pro porušení zákona proti usnesení státní zástupkyně Okresního 
státního zastupitelství v Liberci ze dne 7. 12. 2023 č. j. 1 ZT 243/2023-29, 
kterým byla podle § 148 odst. 1 písm. c) tr. ř. jako nedůvodná zamítnuta 
stížnost obviněného proti usnesení policejního orgánu Policie ČR, KŘ policie 
Libereckého kraje, Územní odbor Liberec, oddělení hospodářské kriminality (dále 
též jen policejní orgán) ze dne 29. 11. 2023 č. j. KRPL-66318-42/ 
TČ-2022-180581, jímž proti výše jmenovanému bylo podle § 160 odst. 1, 5 tr. ř. 
zahájeno trestní stíhání pro přečin podvodu podle § 209 odst. 1, 3 tr. 
zákoníku, ve stadiu pokusu podle § 21 odst. 1 tr. zákoníku.

2.   V odůvodnění svého podání stěžovatel poukázal, že policejním orgánem bylo 
již usnesením ze dne 12. 9. 2023 pod č. j. KRPL-66318-29/TČ-2022-180581 
zahájeno trestní stíhání proti obviněnému pro přečin křivého obvinění podle § 
345 odst. 2, odst. 3 písm. a) tr. zákoníku, přičemž státní zástupkyně Okresního 
státního zastupitelství v Liberci svým usnesením ze dne 7. 11. 2023 č. j. 1 ZT 
243/2023-16 podle § 148 odst. 1 písm. c) tr. ř. zamítla jeho stížnost. V 
samotném závěru odůvodnění tohoto usnesení státní zástupkyně uvedla své 
stanovisko, že ze strany obviněného se jednalo o promyšlené a cílené podvodné 
jednání, i za cenu křivého obvinění pracovnic banky, a že z provedeného 
prověřování lze mít důvodně za prokázané, že obviněný naplnil všechny znaky 
trestného činu křivého obvinění podle § 345 odst. 2, odst. 3 písm. a), d) tr. 
zákoníku a přečinu podvodu podle § 209 odst. 1, 3 tr. zákoníku.

3.	V důsledku tohoto stanoviska státní zástupkyně pak bylo rozšířeno 
trestní stíhání obviněného usnesením policejního orgánu ze dne 29. 11. 2023 č. 
j. KRPL-66318-42/TČ-2022-180581, podle § 160 odst. 1, 5 tr. ř. o další skutek, 
který byl kvalifikován jako přečin podvodu podle § 209 odst. 1, 3 tr. zákoníku, 
ve stadiu pokusu podle § 21 odst. 1 tr. zákoníku. Proti tomuto usnesení 
policejního orgánu podal obviněný stížnost, o níž rozhodla státní zástupkyně 
Okresního státního zastupitelství v Liberci usnesením ze dne 7. 12. 2023 č. j. 
1 ZT 243/2023-29 tak, že ji podle § 148 odst. 1 písm. c) tr. ř. zamítla.  

4.	V další části odůvodnění tohoto mimořádného opravného prostředku 
stěžovatel poukázal na znění relevantní právní úpravy, konkrétně ustanovení § 
146 odst. 2 písm. a) tr. ř., § 160 odst. 2, 7 tr. ř., § 143 odst. 1 tr. ř. a § 
148 odst. 1 tr. ř. Současně konstatoval, že dozorující státní zástupkyně tuto 
úpravu při svém postupu a rozhodování o podané stížnosti obviněného 
nerespektovala, čímž porušila zákon v jeho neprospěch. Konkrétní porušení 
zákona stěžovatel spatřuje v tom, že dozorující státní zástupkyně nepředložila 
stížnost obviněného nadřízenému státnímu zástupci k rozhodnutí a o podané 
stížnosti sama rozhodla, ačkoli její vyjádření v závěru odůvodnění usnesení ze 
dne 7. 11. 2023 č. j. 1 ZT 243/2023-16 lze posoudit jako faktické udělení 
pokynu policejnímu orgánu ve smyslu dotčeného ustanovení § 146 odst. 2 písm. a) 
tr. ř. k rozšíření trestního stíhání obviněného o další skutek, který je nutno 
kvalifikovat jako přečin podvodu podle § 209 odst. 1, 3 tr. zákoníku. Zároveň 
pak státní zástupkyně o podané stížnosti obviněného rozhodla již dne 7. 12. 
2023, ačkoli obviněnému bylo usnesení o zahájení trestního stíhání pro další 
skutek doručeno až dne 8. 12. 2023, jeho obhájci již dne 29. 11. 2023. Lhůta 
pro podání stížnosti tudíž začala ve smyslu § 143 odst. 1 tr. ř. běžet až od 
dne 9. 12. 2023 a její konec připadl na den 11. 12. 2023, kdy teprve mohlo být 
o stížnosti rozhodováno. Čili v neprospěch obviněného byl porušen zákon i v 
ustanovení § 148 odst. 1 písm. c) tr. ř., neboť podaná stížnost obviněného byla 
státní zástupkyní zamítnuta předčasně, a to ještě předtím, než započala běžet 
lhůta pro její podání. Pochybil ale i policejní orgán, který nevyčkal na 
doručení usnesení o zahájení trestního stíhání obviněnému a předložil podanou 
stížnost státní zástupkyni v rozporu s ustanovením § 146 odst. 2 písm. a) tr. 
ř. předčasně, tedy před tím, než započala běžet lhůta pro podání stížnosti.   

5.	Ministr spravedlnosti proto v závěru stížnosti pro porušení zákona 
navrhl, aby Nejvyšší soud podle § 268 odst. 2 tr. ř. vyslovil, že usnesením 
státní zástupkyně Okresního státního zastupitelství v Liberci ze dne 7. 12. 
2023 č. j. 1 ZT 243/2023 29 byl porušen zákon v ustanoveních § 146 odst. 2 
písm. a) tr. ř. a § 148 odst. 1 písm. c) tr. ř. v neprospěch obviněného A. K. 
Poté aby podle § 269 odst. 2 tr. ř. napadené usnesení zrušil, včetně dalších 
rozhodnutí na toto usnesení obsahově navazujících, pokud vzhledem ke změně, k 
níž došlo zrušením, pozbyla podkladu, a podle § 270 odst. 1 tr. ř. aby přikázal 
věc státnímu zástupci Krajského státního zastupitelství v Ústí nad Labem – 
pobočky v Liberci, aby ji v potřebném rozsahu projednal a rozhodl. Zároveň 
vyslovil souhlas s projednáním věci v neveřejném zasedání, pokud k tomu budou 
splněny zákonné podmínky.

6.	K podané stížnosti pro porušení zákona se písemně vyjádřil v rámci 
postupu podle § 274 odst. 5 tr. ř. státní zástupce Nejvyššího státního 
zastupitelství. Ten nejprve reprodukoval procesní postup a rozhodnutí 
policejního orgánu a na něj navazující postup a rozhodnutí o podané stížnosti 
státní zástupkyně a dospěl k závěru, že v konkrétním případě došlo k porušení 
zákona v neprospěch obviněného v tom smyslu a rozsahu, jak je uvedeno ve 
stížnosti pro porušení zákona. Současně ale vyjádřil určitý nesouhlas či 
pochybnost o tvrzení stěžovatele, že se v uvedeném případě jednalo o pokyn ze 
strany státní zástupkyně ve smyslu § 146 odst. 2 písm. a) tr. ř., když se spíš 
jednalo o její souhlas, podle stejného zákonného ustanovení. Na podporu svého 
názoru pak poukázal i na několik rozhodnutí Nejvyššího soudu, v nichž byla 
uvedená problematika řešena. V závěru svého vyjádření navrhl, aby Nejvyšší soud 
o podané stížnosti pro porušení zákona rozhodl v souladu s petitem v ní 
obsaženým.   

 7.	Rovněž obhájce obviněného se k podané stížnosti pro porušení zákona 
poměrně obsáhle písemně vyjádřil. Nejprve vyjádřil souhlas s jejím podáním a 
následně se i on věnoval rozboru pojmů pokyn a souhlas, coby úkonů, které v 
konkrétním případě dozorující státní zástupkyni vylučovaly z rozhodnutí o 
stížnosti obviněného proti usnesení policejního orgánu o rozšíření jeho 
trestního stíhání o přečin podvodu. V závěru pak zaujal názor, že ze strany 
státní zástupkyně se jednalo o pokyn ve smyslu § 146 odst. 2 písm. a) tr. ř., 
neboť tímto způsobem prezentovala své stanovisko k věci. Jestliže věc následně 
nepředložila funkčně příslušnému nadřízenému státnímu zástupci k rozhodnutí, 
ale sama o podané stížnosti obviněného rozhodla, porušila zákon v neprospěch 
obviněného. Navrhl proto, aby stížnosti pro porušení zákona podané ministrem 
spravedlnosti bylo vyhověno. Nad rámec obsahu podané stížnosti pro porušení 
zákona obhájce obviněného též vyjádřil názor, že dotyčná státní zástupkyně by 
měla rozhodnout o svém vyloučení z důvodu podjatosti v dané věci s poukazem na 
znění § 30 odst. 1 tr. ř.      

8.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející a dospěl k závěru, že zákon byl porušen v 
neprospěch obviněného.

9.	Podle § 160 odst. 7 tr. ř. proti usnesení o zahájení trestního 
stíhání může obviněný podat stížnost. 

            Podle § 143 odst. 1 tr. ř. se stížnost podává u orgánu, proti jehož 
usnesení stížnost směřuje, a to do tří dnů od oznámení usnesení; jestliže se 
usnesení oznamuje jak obviněnému, tak i jeho opatrovníku nebo obhájci, běží 
lhůta od toho oznámení, které bylo provedeno nejpozději.

            Podle § 146 odst. 2 písm. a) tr. ř., jestliže lhůta k podání 
stížnosti již všem oprávněným osobám uplynula a stížnosti nebylo vyhověno podle 
odstavce 1, předloží věc k rozhodnutí policejní orgán státnímu zástupci, který 
vykonává nad přípravným řízením dozor, a jde-li o stížnost proti usnesení, k 
němuž tento státní zástupce dal souhlas nebo pokyn, jeho prostřednictvím 
nadřízenému státnímu zástupci.

            Podle § 148 odst. 1 písm. c) tr. ř. nadřízený orgán zamítne 
stížnost není-li důvodná. 

10.	V posuzovaném případě Nejvyšší soud z obsahu předloženého spisu 
zjistil, že v rámci svého usnesení ze dne 7. 11. 2023 č. j. 1 ZT 243/2023-16, 
kterým dozorující státní zástupkyně Okresního státního zastupitelství v Liberci 
zamítla stížnost obviněného proti předchozímu usnesení policejního orgánu, jímž 
bylo zahájeno trestní stíhání obviněného pro přečin křivého obvinění podle § 
345 odst. 2, 3 písm. a) tr. zákoníku, v závěru  jeho odůvodnění v podstatě 
instruovala policejní orgán, aby obvinění jmenovaného bylo rozšířeno o přečin 
podvodu podle § 209 odst. 1, 3 tr. zákoníku, což se také následně na základě 
usnesení policejního orgánu ze dne 29. 11. 2023 stalo. Takovýto úkon – (právní 
stanovisko, názor) dozorující státní zástupkyně namířený vůči policejnímu 
orgánu lze označit za pokyn ve smyslu § 146 odst. 2 písm. a) tr. ř., nikoli za 
souhlas. Pokud by se mělo jednat o souhlas, musel by mu předcházet nějaký úkon 
policejního orgánu, který by bylo možné pokládat svým způsobem za dotaz na 
státní zástupkyni, např. jestli skutek spáchaný obviněným naplňuje znaky ještě 
nějakého jiného trestného činu než jen toho, pro nějž již vůči němu trestní 
stíhání zahájeno bylo. V usnesení ze dne 12. 9. 2023, jímž bylo policejním 
orgánem zahájeno trestní stíhání proti obviněnému pro spáchání přečinu křivého 
obvinění podle § 345 odst. 2, odst. 3 písm. a) tr. zákoníku, se však žádný 
podobný dotaz či žádost o ujištění správnosti právního názoru, že by se mohlo 
jednat i o přečin podvodu, nenachází. Neobstojí zde ani názor o předchozím 
souhlasu státní zástupkyně s případnou úvahou policejního orgánu ohledně 
rozšíření trestního stíhání obviněného o další trestný čin. Jednak nelze v 
primárním usnesení o zahájení trestního stíhání obviněného takovou úvahu vůbec 
zaznamenat a zároveň by takový postup byl v rozporu se zásadou oficiality. Na 
rozdíl od pokynu státního zástupce, nemá pouhý jeho souhlas přikazující povahu. 
V daném případě by tak státní zástupkyně vyslovovala svůj souhlas s něčím, o 
čem policejní orgán vůbec nedal najevo, že by to hodlal učinit (rozšířit 
trestní stíhání obviněného o další trestný čin). Bylo by pak sporné, zda by 
vyslovení takového nevyžádaného či neavizovaného předchozího souhlasu byl 
policejní orgán povinen bezvýhradně uposlechnout. Je ale nakonec věcí státního 
zastupitelství, aby si cestou svých interních předpisů upravilo, ve kterých 
případech se jedná o pokyn státního zástupce, a ve kterých jde o jeho souhlas. 
V přezkoumávané věci je však v konečném výsledku zcela lhostejné, jestli úkon 
státní zástupkyně vůči policejnímu orgánu bude označen za pokyn nebo za 
souhlas. Podle ustanovení § 146 odst. 2 písm. a) tr. ř. totiž existuje jak v 
případě předchozího pokynu, tak i v případě souhlasu dozorujícího státního 
zástupce jeho povinnost postoupit případnou stížnost obviněného k projednání a 
rozhodnutí nadřízenému státnímu zástupci.         

 K tomu je třeba zdůraznit, že uvedené ustanovení trestního řádu má zásadní 
význam pro zajištění objektivity rozhodování o stížnosti. Státní zástupce, 
který vykonává dozor nad přípravným řízením a v jeho rámci nad činností 
jednotlivých policejních orgánů, je zásadně orgánem oprávněným k rozhodnutí o 
stížnosti podané proti usnesení těchto policejních orgánů. Výjimkou je ale 
situace, kdy tento státní zástupce sám dal souhlas nebo pokyn k vydání usnesení 
policejnímu orgánu. V důsledku toho by totiž nemohl zcela nestranným způsobem 
podanou stížnost přezkoumat a rozhodnout o ní. V těchto případech proto musí 
být taková stížnost jeho prostřednictvím předložena státnímu zástupci 
nadřízeného státního zastupitelství, aby o ní rozhodl. Tyto zásady lze 
bezpochyby vztáhnout i na případ obviněného A. K., přičemž v duchu těchto zásad 
nebylo státní zástupkyní Okresního státního zastupitelství v Liberci 
postupováno. 

11.	Pokud jde o další stěžovatelem vytýkané pochybení spočívající v tom, 
že státní zástupkyně o podané stížnosti proti usnesení policejního orgánu, jímž 
bylo trestní stíhání obviněného rozšířeno o další trestný čin, rozhodla dříve 
(7. 12. 2023), než vůbec začala obviněnému běžet zákonná lhůta k podání 
stížnosti, tak je třeba konstatovat, že k takovému pochybení rovněž došlo, což 
vyplývá ze znění ustanovení podle § 143 odst. 1 tr. ř. v konfrontaci s datem, 
kdy bylo usnesení policejního orgánu o rozšíření trestního stíhání o další 
trestný čin obviněnému doručeno (8. 12. 2023). V této souvislosti není 
podstatné, že totéž usnesení policejního orgánu bylo obhájci obviněného 
doručeno do datové schránky již dne 29. 11. 2023. Ten zřejmě z procesní 
opatrnosti adresoval písemnou stížnost proti předmětnému usnesení policejního 
orgánu o rozšíření obvinění K. již dne 30. 11. 2023. Z předloženého spisu ovšem 
nelze zjistit, v jaké podobě a kterého dne byl spisový materiál policejním 
orgánem dozorující státní zástupkyni předložen se stížností formulovanou 
obhájcem obviněného. Je každopádně jasné, že tomu muselo být dříve, než bylo 
usnesení o rozšíření trestního stíhání doručeno obviněnému, jelikož státní 
zástupkyně stížnost zamítla již dne 7. 12. 2023. V tomto ohledu tak nesporně 
pochybil policejní orgán, jestliže nevyčkal v souladu s ustanovením § 146 odst. 
2 písm. a) tr. ř. až bude předmětné usnesení doručeno též obviněnému, tomu 
uplyne třídenní lhůta k případnému podání stížnosti, což nelze nikdy vyloučit 
ani v případě, že obviněný má obhájce a ten již stížnost podal, a teprve poté 
měl spis předložit dozorující státní zástupkyni. 

12.       Proto s ohledem na výše uvedené Nejvyšší soud podle § 268 odst. 2 tr. 
ř. vyslovil, že napadeným pravomocným usnesením státní zástupkyně Okresního 
státního zastupitelství v Liberci ze dne 7. 12. 2023 č. j. 1 ZT 243/2023-29 a v 
řízení, které jeho vydání předcházelo, byl porušen zákon v ustanoveních § 146 
odst. 2 písm. a) tr. ř. a § 143 odst. 1 tr. ř. v neprospěch obviněného A. K. 
Podle § 269 odst. 2 tr. ř. pak bylo napadené usnesení zrušeno, a to včetně 
všech dalších rozhodnutí na zrušené usnesení obsahově navazujících, pokud 
vzhledem k této změně pozbyla svého podkladu. Věc potom byla podle § 270 odst. 
1 tr. ř. přikázána státnímu zástupci Krajského státního zastupitelství v Ústí 
nad Labem – pobočky v Liberci, aby ji v potřebném rozsahu znovu projednal a 
rozhodl, což znamená, že o stížnosti obviněného proti předmětnému usnesení o 
rozšíření trestního stíhání jeho osoby bude muset být nově rozhodnuto.

               Pokud jde o ustanovení § 148 odst. 1 písm. c) tr. ř., tak v něm 
porušení zákona vysloveno nebylo, jelikož v souladu s obsahem podané stížnosti 
pro porušení zákona nebyla a ani nemohla být zkoumána otázka správnosti 
samotného zamítnutí stížnosti obviněného proti usnesení policejního orgánu o 
rozšíření jeho trestního stíhání. V tom je také odpověď na pasáž ve vyjádření 
obhájce obviněného, v níž se zmiňuje o podjatosti státní zástupkyně a o 
vhodnosti jejího vyloučení z dalšího řízení. Jelikož ministr spravedlnosti 
svoji stížnost pro porušení zákona nezaměřil proti případné věcné nesprávnosti 
usnesení policejního orgánu o rozšíření trestního stíhání obviněného o další 
trestný čin, nemohlo být jakkoli posuzováno ani navazující zamítavé usnesení 
dozorující státní zástupkyně, a to již vůbec ne z důvodů naznačených obhájcem 
obviněného ve zmíněné pasáži vyjádření. Nejvyšší soud pouze nad rámec 
posuzované problematiky v dané souvislosti upozorňuje, že vyjádření právního 
názoru, a to případně i nesprávného, nemůže být samo o sobě důvodem ke 
konstatování, že dotyčný státní zástupce má poměr k projednávané věci nebo k 
osobám, jichž se úkon přímo dotýká, atd. (viz § 30 odst. 1 tr. ř.).  

13.	O podané stížnosti pro porušení zákona bylo Nejvyšším soudem 
rozhodnuto v souladu s ustanovením § 274 odst. 3 písm. a) tr. ř. v neveřejném 
zasedání.
             

Poučení: Proti tomuto rozsudku není opravný prostředek přípustný.


V Brně dne 12. 6. 2024



JUDr. František Hrabec 
předseda senátu


	





