Soud: Nejvyšší soud

Spisová značka: 4 Tz 34/2003

Datum rozhodnutí: 17.04.2003

Typ rozhodnutí: Rozsudek




4 Tz 34/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 17. dubna 2003 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch obviněného J. M.,  proti 
usnesení Krajského soudu v Praze ze dne 31. 10. 2002, sp. zn. 11 To 375/2002, a 
podle § 268 odst. 2, § 269 odst. 2 a § 270 odst. 1 tr. ř. rozhodl   t a k t o :

Usnesením Krajského soudu v Praze ze dne 31. 10. 2002, sp. zn. 11 To 
375/2002,      b y l   p o r u š e n   z á k o n   v ustanoveních § 254 odst. 
1, § 256 a § 134 odst. 2 tr. ř.  a v řízení, které mu předcházelo, v 
ustanoveních § 2 odst. 5, 6 a § 125 odst. 1 tr. ř. v neprospěch obviněného J. M.

Napadené usnesení se   z r u š u j e .

Zrušuje se též rozsudek Okresního soudu v Mladé Boleslavi ze dne 29. 8. 2002, 
sp. zn. 2 T 26/2002, jakož i všechna další rozhodnutí, jež na zrušené usnesení 
a rozsudek obsahově navazují, pokud vzhledem ke změně, k níž došlo zrušením, 
pozbyla podkladu.

Okresnímu soudu v Mladé Boleslavi se  p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Mladé Boleslavi byl obviněný J. M. uznán vinným 
trestným činem pohlavního zneužívání podle § 242 odst. 1 tr. zák., jehož se 
dopustil tím, že v přesně nezjištěné době od jara 1998 nejméně do měsíce října 
2001 v Ch., okres M. B., pohlavně zneužíval nezl. A. Ř., a to tak, že ji 
osahával na prsou a genitáliích a později s ní měl v několika případech 
pohlavní styk přesto, že věděl, kolik je poškozené let. Za to mu byl v sazbě § 
242 odst. 1 tr. zák. uložen trest odnětí svobody v trvání patnácti měsíců, 
jehož výkon byl podle § 58 odst. 1 a § 59 odst. 1 tr. zák. podmíněně odložen na 
zkušební dobu v trvání třiceti měsíců. Podle § 72 odst. 1 tr. zák. bylo 
obviněnému uloženo ochranné ambulantní sexuologické léčení.

Proti rozsudku soudu I. stupně podali odvolání obviněný a státní zástupce. 
Krajský soud v Praze jako soud odvolací rozhodl usnesením dne 31. 10. 2002, sp. 
zn. 11 To 375/2002, tak, že obě odvolání jako nedůvodná podle § 256 tr. ř. 
zamítl.

Proti citovanému usnesení Krajského soudu v Praze podal ministr spravedlnosti 
stížnost pro porušení zákona ve prospěch obviněného J. M. Namítá, že tímto 
rozhodnutím byl porušen zákon v ustanoveních § 254 odst. 1 a § 256 tr. ř., a v 
řízení, které mu předcházelo, v ustanovení § 2 odst. 5, 6 tr. ř. v neprospěch 
obviněného.

Ministr spravedlnosti v mimořádném opravném prostředku především poukázal na 
podstatné rozpory ve výpovědích nezl. A. Ř., jimiž se soudy obou stupňů 
nezabývaly a řádně nevypořádaly. Soud I. stupně v odůvodnění rozsudku 
neobjasnil z čeho dovodil, že mezi obviněným a nezl. poškozenou došlo k 
pohlavnímu styku. Není rovněž zřejmé z jakých důkazů vycházel při konstatování, 
že k pohlavnímu zneužívání nezletilé A. Ř. docházelo i poté, co v lednu 2001 
vyšlo vše najevo, a kdy se o tom dověděli rodiče poškozené, přičemž soud I. 
stupně vzal za prokázáno, že obviněný v pohlavním zneužívání nezletilé měl 
pokračovat až do října 2001. Mezi výpověďmi nezletilé poškozené a ostatními 
svědky tak existovaly zásadní rozpory ohledně doby, po níž se měl obviněný 
trestné činnosti dopouštět, aniž se soudy obou stupňů s těmito rozpory 
vypořádaly. Nezletilá poškozená nadto v jedné ze svých výpovědí uvedla, že měla 
být opakovaně znásilněna jistým O., aniž tento údaj byl jakkoli prověřován, 
dále se svědkyni O. H. svěřila, že měla pohlavní styk s dalším mužem, se kterým 
se seznámila v plaveckém kroužku. Vzhledem k závěru gynekoložky, která 
nezletilou poškozenou vyšetřila dne 2. 4. 2002, je zřejmé, že nezl. A. Ř. již 
měla zřejmě opakovaný pohlavní styk. Obviněný však pohlavní styk s poškozenou 
popřel, a tak měla být okolnost o možných pohlavních stycích nezl. s jiným 
mužem řádně a náležitě prošetřena, což se nestalo. Skutková věta výroku o vině 
ohledně doby páchání trestné činnosti a počtu pohlavních styků nemá oporu v 
provedeném dokazování a pochybnosti, které v rámci dokazování vznikly, nebyly 
odstraněny, a to přesto, že skutková věta v rozsudku, která je součástí výroku 
o vině obviněného, musí být podložena provedenými a soudem zhodnocenými důkazy.

Krajský soud v Praze řádně nesplnil svou přezkumnou povinnosti dle § 254 odst. 
1    tr. ř., neboť dospěl k nesprávnému závěru, že ve věci byly provedeny 
všechny důkazy. Dále konstatoval, že byť se soud I. stupně řádně s rozpory ve 
výpovědích nezl. poškozené nevypořádal, závěr o pohlavním zneužívání nezl. 
poškozené obviněným je správný. Rozpory ve výpovědích svědků a tím pochybnost o 
jejich věrohodnosti odvolací soud vůbec nezjistil. I odvolací soud bez dalšího 
uvěřil tvrzení nezl. poškozené, že byla obviněným pohlavně zneužívána formou 
soulože, aniž pro tento závěr existovaly jednoznačné důkazy. Z dosud 
provedených důkazů vyplývá pouze to, že obviněný nejméně v jednom případě 
pravděpodobně v lednu 2001 jiným způsobem poškozenou pohlavně zneužil. 
Rozhodnutí soudů obou stupňů jsou nesprávná, neboť při procesu získávání důkazů 
došlo k porušení zákona v neprospěch obviněného a tento vadný postup řízení měl 
vliv i na správnost rozhodnutí.

Závěrem stížnosti pro porušení zákona ministr spravedlnosti navrhl,  aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Praze byl zákon v neprospěch obviněného J. M. porušen v 
namítaném rozsahu, aby podle § 269 odst. 2 tr. ř. toto usnesení, rozsudek soudu 
I. stupně a na obě rozhodnutí obsahově navazující rozhodnutí zrušil, a dále 
postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nímž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 254 odst. 1 tr. ř. nezamítne-li nebo neodmítne-li odvolací soud 
odvolání podle § 253 tr. ř., přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle § 256 tr. ř. odvolací soud odvolání zamítne, shledá-li, že není důvodné.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnosti uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. Doznání obviněného nezbavuje 
orgány činné v trestním řízení povinnosti přezkoumat všechny podstatné 
okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Je třeba konstatovat, že uvedenými zákonnými ustanoveními se odvolací soud 
důsledně neřídil a svým procesním postupem se s nimi dostal do rozporu, zejména 
pokud jde o aplikaci ustanovení § 254 odst. 1 a § 256 tr. ř., obdobně tak soud 
nalézací, pokud jde o splnění povinnosti vyplývající z ustanovení § 2 odst. 5, 
6 tr. ř. Písemná rozhodnutí soudů obou stupňů jsou v příkrém rozporu se 
zákonnými požadavky, jež stanoví co má obsahovat písemně vyhotovený rozsudek a 
usnesení. Ustanovení § 125 odst. 1 tr. ř. požaduje, aby soud v rozsudku, pokud 
obsahuje odůvodnění, stručně vyložil, které skutečnosti vzal za prokázané a o 
které důkazy svá skutková zjištění opřel, jakými úvahami se řídil při hodnocení 
provedených důkazů, zejména pokud si vzájemně odporují. Z odůvodnění musí být 
patrno, jak se soud vypořádal s obhajobou, proč nevyhověl návrhům na provedení 
dalších důkazů a jakými právními úvahami se řídil, když posuzoval prokázané 
skutečnosti podle příslušných ustanovení zákona v otázce viny a trestu. 
Nejvyšší soud zjistil, že rozsudek soudu I. stupně zmíněným zákonným požadavkům 
nekonvenuje, neboť obsahuje pouze taxativní výčet důkazů, které byly před tímto 
soudem provedeny, a byť si jednotlivé důkazy vzájemně odporují, případně byť 
jednotliví svědkové vypovídali o stejných okolnostech v různých fázích řízení 
zcela odlišně, soud I. stupně tyto rozpory nikterak nehodnotil a blíže se jimi 
nezabýval. Soud I. stupně rovněž zcela rezignoval na povinnost vyložit své 
právní úvahy v otázce viny a trestu, takže rozsudek je v tomto ohledu 
nepřezkoumatelný. Obdobně poté soud odvolací měl povinnost, jež vyplývá z 
ustanovení § 134 odst. 2 tr. ř. uvést skutečnosti, které byly vzaty za 
prokázané, důkazy, o něž se skutková zjištění opírají, úvahy, jimiž se 
rozhodující orgán řídil při hodnocení provedených důkazů, jakož i právní úvahy, 
na jejichž podkladě posuzoval prokázané skutečnosti podle příslušných 
ustanovení zákona. I písemné vyhotovení usnesení odvolacího soudu je s těmito 
zákonnými požadavky v kolizi, neboť odvolací soud na jedné straně sice důvodně 
konstatuje výše popsané nedostatky rozsudku soudu I. stupně, poukazuje na 
důkazy nepodložené přesvědčení nalézacího soudu o pohlavních stycích obviněného 
s nezl. poškozenou, konstatuje existenci zásadních rozporů mezi jednotlivými 
důkazy v obecné poloze, avšak na druhé straně sám tyto nedostatky  nejenže 
neodstranil, ale i jeho rozhodnutí trpí stejnými vadami z hlediska nemožnosti 
přezkoumat jeho úvahy ve smyslu již citovaného ustanovení § 134 odst. 2 tr. ř., 
neboť je neobsahuje.

Soudy obou stupňů vzaly za prokázané, že obviněný se protiprávního jednání vůči 
nezl. poškozené Ř. dopouštěl v době od jara 1998 do nejméně měsíce října 2001, 
když ji jednak osahával na prsou a přirození, jednak s ní měl v několika 
případech pohlavní styk. Důkazy, které byly provedeny, však dosud jednoznačně 
umožňují pouze závěr, že obviněný v jednom případě, a to přesně nezjištěného 
dne v měsíci lednu 2001 poškozenou ohmatával na prsou a přirození. Uvedené 
datum vyplývá z výpovědí svědků A. Ř. st., a Z. Ř., jakož i svědků J. M. a Z. 
M. Nezl. poškozená opakovaně uvedla, že poté, co byla pořízena videonahrávka 
tohoto jednání obviněného vůči ní, obviněný k nim přestal docházet a jeho útoky 
vůči ní tak ustaly. Není tedy zřejmé, z čeho soudy obou stupňů vyvodily, že 
obviněný měl v útocích vůči nezl poškozené pokračovat až do října 2001. Pokud 
jde o časové vymezení skutku a stanovení jeho počátku, není zřejmé, které 
důkazy a proč vzaly soudy obou stupňů za základ svých zjištění, pokud je 
počátek stanoven na blíže neurčenou dobu jara 1998. Pokud by vycházely z 
výpovědi nezl. poškozené, pak by musel být počátek doby stanoven na rok 1999, 
neboť ve své výpovědi tvrdila, že obviněný ji začal ohmatávat v době, kdy již 
měla 11 let, přičemž nezl. se narodila 23. 12. 1987. Soudy obou stupňů se 
nezabývaly bližším vymezením skutku z hlediska frekvence návštěv obviněného a 
nezl. poškozenou udávané četnosti útoků vůči ní. Podle její výpovědi z 16. 4. 
2002 obviněný docházel po celou dobu pravidelně o sobotách a nedělích, poté již 
obden, přičemž k souložím mělo docházet od jejích 12 let pravidelně 2 – 3x 
týdně, což také soud I. stupně v odůvodnění rozsudku zmiňuje, aniž hodnotí, zda 
tento údaj nezl. poškozené věří či nikoli, a proč. Byť byla k důkazu v hlavním 
líčení přečtena lékařská zpráva MUDr. A. F. z  gynekologicko porodnického 
oddělení K. nemocnice v M. B., kde lékařka uvedla „pohlavní styk 
pravděpodobný“, nebyla tato lékařka případně jiný lékař v rámci odborného 
vyjádření, dotázáni na okolnost, zda a jak by z lékařského hlediska byl 
pravidelný pohlavní styk nezl. poškozené s dospělým mužem v souvislosti s tímto 
vyšetřením verifikovatelný a jak s frekvencí nezl. poškozenou udávaných 
pohlavních styků  koresponduje vyjádření lékařky o „pravděpodobnosti“ 
pohlavního styku.

Soudy obou stupňů nehodnotily tvrzení svědkyň A. Ř. st., Mgr. Z. D., Mgr. J. 
Č., které shodně uvedly, že nezl. poškozená na jejich opakované dotazy výslovně 
uváděla, že mezi ní a obviněným nikdy k pohlavnímu styku nedošlo. Obdobně 
nebyly hodnoceny rozpory ve výpovědích nezl. poškozené A. Ř., která ač v 
přípravném řízení podrobně popisovala opakované pohlavní styky s obviněným, 
jakož i jeho další sexuální praktiky, v hlavním líčení popřela, že by mezi ní a 
obviněným k pohlavnímu styku došlo, přičemž na výslovný dotaz soudu uvedla, že 
pohlavní styky měla s jiným mužem. Byť svědkyně nedosáhla v době výslechu 
provedeného v přípravném řízení, jakož i v řízení před soudem ještě věku 15 
let, i v případě, že šlo o výpověď svědka uvedeného v §102 odst. 1 tr. ř., 
platí zákonný postup upravený v ustanovení § 211 odst. 3 tr. ř., což v 
posuzované trestní věci soud I. stupně nerespektoval.

Soudy obou stupňů rovněž nehodnotily a neprověřovaly tvrzení svědkyně O. H., 
jíž měla nezl. poškozená Ř. sdělit, že si v plaveckém kroužku našla kluka, s 
nímž „to dělala“, což svědkyně vysvětlila, že tento údaj chápala jako  
informaci o pohlavním styku. Obdobně bez povšimnutí soudů obou stupňů zůstal 
údaj znalkyně z oboru klinické psychologie PhDr. J. S., že nezl. poškozená měla 
mít pohlavní styky s jistým asi 45 letým Romem jménem O., který pracuje jako 
zedník, a současně sdělila přesné údaje o místu jeho bydliště. Provedení důkazů 
potvrzujících či vyvracejících výše uvedené údaje, bylo významné z hlediska 
hodnocení hodnověrnosti nezl. poškozené. V této souvislosti je třeba 
připomenout, že nalézací soud při hodnocení právní otázky, jíž je věrohodnost 
svědka, v daném případě nezl. poškozené Ř., se ani okrajově v tomto směru 
nezabýval a nevypořádal se znaleckým posudkem PhDr. S.

Závěrem k této části konstatuje Nejvyšší soud, že provedeným dokazováním nebyl 
zjištěn skutkový stav, o němž nejsou důvodné pochybnosti ve smyslu § 2 odst. 5 
tr. ř., a nedostatečně a neúplně provedené důkazy poté ani nemohly být 
vyhodnoceny v souladu s požadavky § 2 odst. 6 tr. ř. Byť obviněný v podaném 
opravném prostředku výše uvedené vady rozsudku soudu I. stupně vytkl, odvolací 
soud se s těmito námitkami nevypořádal, ač tak měl v intencích ustanovení §  
254 odst. 1 tr. ř. učinit, přičemž výsledkem tohoto vadného procesního postupu 
bylo posléze zamítnutí odvolání obviněného podle § 256 tr. ř. Odvolání není 
považováno za důvodné tehdy, jestliže napadený rozsudek plně odpovídá 
ustanovením hmotného i procesního práva. Znamená to zejména, že místně a věcně 
příslušný soud prvního stupně rozhodoval ve správném obsazení o podané obžalobě 
po spravedlivém procesu, v němž plně respektoval ta ustanovení trestního řádu, 
jimiž se má dosáhnout objasnění věci a zároveň dodržoval všechna práva 
obhajoby. Správně zjištěný skutkový stav podřadil pod příslušná ustanovení 
trestního zákona, rozhodl o vině, trestu a ochranném opatření a náležitě svůj 
rozsudek podle § 125 odst. 1 tr. ř. odůvodnil. Vzhledem k argumentaci výše 
uvedené pak v posuzované trestní věci nemohl odvolací soud vzhledem k nesplnění 
výše citovaných zákonných požadavků považovat odvolání za nedůvodné, a proto 
užitím tohoto zákonného ustanovení porušil zákon.

Nejvyšší soud po provedeném řízení vzhledem k důvodům výše uvedeným vyslovil 
podle § 268 odst. 2 tr. ř., že usnesením Krajského soudu v Praze ze dne 31. 10. 
2002, sp. zn. 11 To 375/2002, byl porušen zákon v ustanoveních § 254 odst. 1,  
§ 256 a § 134 odst. 2 tr. ř., a v řízení, které mu předcházelo, v ustanoveních 
§ 2 odst. 5, 6  a § 125 odst. 1 tr. ř. v neprospěch obviněného J. M. Podle § 
269 odst. 2 tr. ř. Nejvyšší soud napadené usnesení Krajského soudu v Praze 
zrušil, rovněž zrušil rozsudek Okresního soudu v Mladé Boleslavi ze dne 29. 8. 
2002, sp. zn. 2 T 26/2002, jakož i všechna další rozhodnutí, jež na zrušené 
usnesení a rozsudek obsahově navazují, pokud vzhledem ke změně, k níž došlo 
zrušením, pozbyla podkladu. Věc poté podle § 270 odst. 1 tr. ř. vrátil 
Okresnímu soudu v Mladé Boleslavi, aby ji v potřebném rozsahu znovu projednal a 
rozhodl.

Okresní soud v posuzované trestní věci provede v hlavním líčení důkazy 
způsobem, který bude v souladu s trestním řádem, pokusí se odstranit rozpory ve 
výpovědích svědkyně A. Ř. ml., vyslechne jako svědkyni MUDr. F. k otázkám, jež 
jsou rozvedeny výše, vypořádá se tvrzeními svědkyň A. Ř. st., Mgr. Č. a Mgr. D. 
ve vztahu k svědectví A. Ř. ml., přičemž dokazování zaměření na přesná skutková 
zjištění ve vztahu k délce doby páchání trestného činu, k jeho přesnému popisu 
a četnosti útoků, neboť jenom tak bude moci správně vyhodnotit stupeň 
nebezpečnosti činu pro společnost a s ohledem na přesná a vyčerpávající 
skutková zjištění bude moci rozhodovat i o adekvátním trestu. Okresní soud by 
si rovněž měl zjistit okolnosti o trestním stíhání onoho O., o němž se Nejvyšší 
soud zmiňuje výše, proti němuž mělo být dne  4. 2. 2003 zahájeno trestní 
stíhání pro trestné činy pohlavního zneužívání podle § 242 odst. 1 tr. zák. a 
vydírání podle § 235 odst. 1 tr. zák., jichž se měl dopouštět vůči nezl. 
poškozené. Vyhodnocení této okolnosti by mělo napomoci k přesným a úplným 
skutkovým zjištěním. Řádně provedené důkazy poté vyhodnotí v souladu s 
ustanovením § 2 odst. 6 tr. ř.

Nejvyšší soud pro úplnost připomíná, že podle ustanovení § 270 odst. 4 tr. ř. 
je orgán, jemuž byla věc přikázána, vázán právním názorem, který ve věci 
Nejvyšší soud vyslovil, a je povinen provést procesní úkony, jejichž provedení 
Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 17. dubna 2003

Předsedkyně senátu:

JUDr. Danuše Novotná   

	

	
