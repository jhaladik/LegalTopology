Soud: Nejvyšší soud

Spisová značka: 4 Tz 270/2001

Datum rozhodnutí: 30.10.2001

Typ rozhodnutí: Rozsudek




4 Tz 270/2001

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 30. 
října 2001 v senátě složeném z předsedkyně JUDr. Danuše Novotné a soudců JUDr. 
Františka Hrabce        a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného J.  
P. proti rozsudku Krajského soudu v Českých Budějovicích ze dne   18. 5. 1977, 
sp. zn. 2 To 403/77, a podle § 268 odst. 2 tr. ř., § 269 odst. 2 tr. ř. a § 271 
odst. 1      tr. ř. rozhodl   t a k t o :

	Rozsudkem Krajského soudu v Českých Budějovicích ze dne 18. 5. 1977, 
sp. zn.        2 To 403/77, a řízením, jež mu předcházelo,

b y l   p o r u š e n   z á k o n

v ustanovení § 175 odst. 1 písm. b) tr. zák. a § 254 odst. 1 tr. ř., § 258 
odst. 1 písm. e), odst. 2 tr. ř. a § 259 odst. 3 tr. ř., v neprospěch 
obviněného J. P.

	Napadený rozsudek se   z r u š u j e . Současně se zrušuje rozsudek 
Okresního soudu v Českých Budějovicích ze dne 16. 3. 1977, sp. zn. 1 T 106/77.

Zrušují se též všechna rozhodnutí, jež na zrušený rozsudek obsahově navazují, 
pokud vzhledem ke změně, k níž došlo zrušením, pozbyla podkladu, zejména 
usnesení Okresního soudu v Českých Budějovicích ze dne 26. 5. 1994, sp. zn. Rt 
15/93.

Obviněný J. P. se podle § 226 písm. b) tr. ř.  

z p r o š ť u j e

obžaloby pro skutek spočívající v tom, že dne 31. 3. 1976 při hlavním líčení u 
Okresního soudu v Českých Budějovicích v trestní věci proti obžalovanému V. S. 
a spol. jako svědek, přestože byl řádně poučen o právech a povinnostech ve 
smyslu příslušných ustanovení trestního řádu, v rozporu se svou svědeckou 
výpovědí z přípravného řízení uvedl, že mu není nic známo o tom, že by 
obžalovaný S. měl podíl na rozmnožování nebo distribuci náboženských materiálů 
sekty „S. J.“,

v čemž obžaloba Okresního prokurátora v Českých Budějovicích ze dne 25. 2. 
1977, sp. zn. Pv 1135/76, spatřovala trestný čin křivé výpovědi a nepravdivého 
znaleckého posudku podle § 175 odst. 1 písm. b) tr. zák.

Odůvodnění:

	Rozsudkem Okresního soudu v Českých Budějovicích ze dne 16. 3. 1977, 
sp. zn.          1 T 106/77, byl obviněný J. P. uznán vinným trestným činem 
křivé výpovědi podle      § 175 odst. 1 písm. b) tr. zák., za což byl odsouzen 
podle § 175 odst. 1 tr. zák. za použití § 43 odst. 1 tr. zák. a § 44 odst. 1, 
odst. 3 tr. zák. k trestu nápravného opatření v trvání osmi měsíců se srážkami 
z odměny za práci ve výši 20 % ve prospěch státu. Podle rozsudku se tohoto 
trestného činu dopustil tím, že dne 31. 3. 1976 při hlavním líčení u Okresního 
soudu v Českých Budějovicích v trestní věci vedené proti obžalovanému V. S., 
jako svědek přesto, že byl řádně poučen o právech a povinnostech ve smyslu 
příslušných ustanovení trestního řádu, v rozporu se svou svědeckou výpovědí v 
přípravném řízení uvedl, že mu není nic známo o tom, že by obviněný V. S. měl 
podíl na rozmnožování nebo distribuci náboženských materiálů sekty S. J.

	Proti tomuto rozsudku podal v neprospěch obviněného odvolání okresní 
prokurátor v Českých Budějovicích a z podnětu tohoto odvolání Krajský soud v 
Českých Budějovicích rozhodl rozsudkem ze dne 18. 5. 1977, sp. zn. 2 To 403/77, 
tak, že podle § 258 odst. 1         písm. e), odst. 2 tr. ř. v napadeném 
rozsudku zrušil výrok o trestu a při nezměněném výroku       o vině sám nově 
rozhodl tak, že obviněnému uložil nepodmíněný trest odnětí svobody v trvání 
šesti měsíců, pro jehož výkon jej podle § 39a odst. 3 tr. zák. zařadil do první 
nápravně výchovné skupiny.

	Proti rozsudku Krajského soudu v Českých Budějovicích ze dne 18. 5. 
1977, sp. zn.       2 To 403/77, podal ministr spravedlnosti stížnost pro 
porušení zákona ve prospěch obviněného J. P. Podle jeho názoru byl napadeným 
rozsudkem porušen zákon v ustanoveních § 254 odst. 1 tr. ř., § 258 odst. 1 
písm. e), odst. 2 tr. ř., § 259 odst. 3 tr. ř.,   a v řízení, které mu 
předcházelo, v ustanoveních § 2 odst. 5, odst. 6 tr. ř. a § 30 odst. 1 tr. ř., 
v tehdy platném znění, v neprospěch obviněného J. P.

	V trestní věci, jež byla vedena proti obviněnému V. S. pod sp. zn. 1 T 
1040/75 rozhodoval senát Okresního soudu v Českých Budějovicích složený z 
předsedy senátu JUDr. Bohumíra Hanuše a soudců Františka Marka a Tomáše 
Ondřicha. Předseda senátu JUDr. Bohumír Hanuš vedl výslech svědka J. P. a 
prováděl protokolaci tohoto výslechu. Ze spisu Okresního soudu v Českých 
Budějovicích, sp. zn. 1 T 106/77, v němž byl obviněný J. P. stíhán pro trestný 
čin křivé výpovědi a nepravdivého znaleckého posudku podle § 175 odst. 1 písm. 
b) tr. zák., kterého se měl dopustit svou výpovědí právě v trestní věci 
obviněného S. dne 31. 3. 1976, bylo zjištěno, že trestní věc obviněného J. P. 
projednal senát, jemuž předsedal JUDr. B. H. a dále v něm byli soudci J. A. a   
J. B.

	Z toho vyplývá, že ve věci obviněného J. P. rozhodoval týž předseda 
senátu, který prováděl výslech tohoto obviněného jako svědka v trestní věci 
obviněného S., tedy výslech, v jehož rámci měl obviněný P. nepravdivě 
vypovídat. Uvedený soudce byl tak pojmově svědkem trestného činu, přičemž byl i 
aktivně účasten skutkového děje, když J. P. poučoval, vedl jeho výslech a 
protokolaci. Byl z tohoto důvodu vyloučen podle § 30 odst. 1 tr. ř., v tehdy 
platném znění, z projednávání věci obviněného J. P. Pokud ve věci jednal, je 
řízení zatíženo závažnou vadou a došlo k porušení zákona v neprospěch 
obviněného. Rozsudek, který byl vynesen senátem okresního soudu pod 
předsednictvím vyloučeného soudce, pak nemohl obstát.

	S touto skutečností souvisí i další pochybení nalézacího soudu, které 
je možno spatřovat v tom, že se naprosto nedostatečným způsobem vypořádal s 
obhajobou obviněného J. P., že změněnou svědeckou výpověď u hlavního líčení 
učinil proto, že se obával trestních následků, které by mohly ohrozit jeho 
osobu. Nalézací soud uvedl, že takováto námitka je zcela bezpředmětná, neboť 
obviněný byl dostatečně poučen o možnosti odepřít výpověď, pokud by si jí mohl 
způsobit trestní stíhání, nebo stíhání osob blízkých, když výpověď vůbec 
nesměřuje k jakékoli takové možnosti. Navíc v té době byla již činnost 
obviněného v zakázané sektě soudem projednána a obviněný již vykonával uložený 
trest. S názorem okresního soudu podaný mimořádný opravný prostředek polemizuje 
v tom směru, že i v tomto stadiu řízení mohly vyjít najevo skutečnosti, které 
dosud nebyly orgánům činným v trestním řízení známy, a které by mohly vést 
např. k obnově řízení v jeho předchozích trestních věcech v jeho neprospěch.

	Ze spisového materiálu k poučení obviněného J. P. před výslechem dne 
31. 3. 1976 plyne, že byl poučen pouze podle § 101 tr. ř., ne však podle § 100 
tr. ř. K průběhu poučení a jeho obsahu u hlavního líčení nebyl obviněný v rámci 
svého výslechu dotázán  a žádná z osob, která u tohoto hlavního líčení byla 
přítomna, nebyla k okolnostem tohoto poučení vyslechnuta.

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil, že podle § 268 odst. 2 tr. ř. došlo v 
napadeném rozhodnutí k porušení zákona v namítaném rozsahu, aby podle § 269 
odst. 2 tr. ř. napadené rozhodnutí spolu s rozhodnutími obsahově na něj 
navazujícími zrušil, a dále aby postupoval podle § 271 odst. 1 tr. ř.

	Nejvyšší soud České republiky (dále jen Nejvyšší soud) přezkoumal podle 
§ 268      odst. 1 tr. ř. na podkladě podané stížnosti pro porušení zákona 
správnost všech výroků napadeného rozhodnutí, jakož i správnost řízení, které 
mu předcházelo, a dospěl k závěru, že zákon porušen byl.

	Trestného činu křivé výpovědi a nepravdivého znaleckého posudku podle § 
175 odst. 1 písm. b) tr. zák. se m. j. dopustí ten pachatel, který jako svědek 
před soudem zamlčí okolnost, která má podstatný význam pro rozhodnutí. V 
posuzované trestní věci mělo podle rozsudku okresního soudu dojít k naplnění 
skutkové podstaty tohoto trestného činu tím, že obviněný J. P. při hlavním 
líčení dne 31. 3: 1976 u Okresního soudu v Českých Budějovicích jako svědek, 
přestože byl řádně poučen o právech a povinnostech ve smyslu příslušných 
ustanovení trestního řádu, v rozporu s obsahem své svědecké výpovědi z 
přípravného řízení, neuvedl podstatné okolnosti o trestné činnosti V. S., který 
byl stíhán pro trestný čin maření dozoru nad církvemi a náboženskými 
společnostmi podle § 178 tr. zák. Obviněný J. P. byl v trestní věci obviněného 
V. S., jež byla vedena posléze u Okresního soudu v Českých Budějovicích pod sp. 
zn. 1 T 1040/75, vyslechnut dne 30. 4. 1975 jako svědek a o tomto úkonu 
trestního řízení byl sepsán protokol. Z protokolace je patrno, že J. P. byl v 
této souvislosti poučen o zákazu výslechu podle § 99 tr. ř., o právu odepřít 
výpověď podle § 100 tr. ř., o významu svědecké výpovědi z hlediska obecného 
zájmu a o trestních následcích křivé výpovědi, jakož i o možnostech doplnění a 
oprav protokolu, stejně tak možnosti námitek proti jeho obsahu podle § 103 tr. 
ř. Obviněný k obsahu těchto poučení uvedl, že jim plně porozuměl a hodlá podat 
svědeckou výpověď, což také učinil. V hlavním líčení dne 31. 3. 1976 byl 
opakovaně vyslechnut jako svědek za situace, kdy byl původní zprošťující 
rozsudek okresního soudu v rámci řízení o opravném prostředku zrušen a věc byla 
soudu I. stupně vrácena s pokynem, aby ji v potřebném rozsahu znovu projednal a 
rozhodl. Z obsahu protokolu o hlavním líčení ze dne 31. 3. 1976  lze jistit,  
že  J.  P.  byl před započetím výslechu poučen v intencích § 101 odst. 1 a § 
101 odst. 2 tr. ř. Z citace těchto zákonných ustanovení lze usuzovat, že zřejmě 
byla zjištěna jeho totožnost, poměr k obviněnému, že měl být poučen o právu 
odepřít výpověď, jakož i povinnosti vypovědět úplnou pravdu a nic nezamlčet. Z 
provedené protokolace však není zřejmé jak se obviněný k jednotlivým způsobům 
poučení vyjádřil a co z těchto případných vyjádření procesní soud vyvodil.

	Z ustanovení § 101 odst. 1 tr. ř. totiž explicitně vyplývá povinnost 
orgánu, před nímž je výslech prováděn, v daném případě okresního soudu, svědka 
výslovně poučit o právu odepřít výpověď v intencích ustanovení § 100 tr. ř. 
Znamená to, že svědek se po tomto poučení k němu musí výslovně vyjádřit, a má-
li právo odepřít výpověď, pak musí                    i výslovně prohlásit, zda 
tohoto práva používá či nikoliv. Obsah jeho vyjádření musí být uveden v 
protokolu o výslechu. Nebyl-li takový svědek poučen o tomto právu nebo 
nevyjádří-li se výslovně, zda tohoto práva používá či nikoli, jde o podstatnou 
vadu řízení, kterou lze odstranit jen opakováním vadně provedených úkonů 
(bližší viz R 9/1985 Sbírky soudních rozhodnutí a stanovisek). Obviněný J. P. v 
kritické době byl členem zakázané sekty S. J. a za tuto svou činnost v této 
sektě byl opakovaně trestně stíhán a odsouzen. Při své činnosti přicházel do 
styku s obviněným S. a lze tak chápat jeho snahu o minimalizaci údajů v rámci 
jeho svědecké výpovědi o činnosti a jednání dalších členů sekty. Mohl se totiž 
důvodně domnívat, že by mohly vyjít najevo skutečnosti, které dosud nebyly 
orgánům činným v trestním řízení známy, a které by mohly např. vést k obnově 
trestního řízení v jeho neprospěch v jeho předchozích trestních věcech. Bylo 
tedy namístě poučit jej podle § 100 odst. 2 tr. ř.  o oprávnění odepřít 
výpověď, jestliže by výpovědí mohl sobě způsobit nebezpečí trestního stíhání. 
Takovéhoto poučení se mu dle protokolace nedostalo, takže v intencích výše 
uvedeného právního názoru je nutno považovat celé jeho poučení soudem za 
nedostačující a nezákonné, důsledkem čehož je procesní nepoužitelnost jeho 
výpovědi z hlavního líčení dne 31. 3. 1976. Neexistence této svědecké výpovědi 
nastoluje stav, kdy není naplněna skutková podstata trestného činu křivé 
výpovědi a nepravdivého znaleckého posudku podle § 175 odst. 1 písm. b) tr. 
zák., a obviněný tak nemohl být tímto trestným činem uznán vinným. Na tomto 
faktu by nezměnilo nic ani to, zda by k okolnostem poučení byl vyslýchán jako 
svědek předseda senátu či zapisovatelka, neboť protokolace rozsahu a obsahu 
poučení je natolik jednoznačná, že výslechy obou uvedených osob by byly 
nadbytečné.

	Toto zjištění měl učinit Krajský soud v Českých Budějovicích v rámci 
řízení                o opravném prostředku proti rozsudku Okresního soudu v 
Českých Budějovicích ze dne       16. 3. 1977, sp. zn. 1 T 106/77, jímž byl 
obviněný J. P. uznán vinným shora uvedeným trestným činem. Krajský soud má 
podle § 254 odst. 1 tr. ř. povinnost přezkoumat nejen zákonnost a odůvodněnost 
všech výroků napadeného rozsudku, proti nimž může odvolatel podat odvolání, ale 
i správnost postupu řízení, které rozsudku předcházelo, přičemž v rámci 
revizního principu musí přihlížet i k vadám, které odvoláním vytýkány nebyly. 
Důsledkem nezjištění této vady je poté i jeho další postup spočívající ve 
zrušení výroku  o trestu z podnětu odvolání okresního prokurátora podaného v 
neprospěch obviněného a rozhodnutí ve smyslu  § 259 odst. 3 tr. ř., jímž bylo 
uložení nepodmíněného trestu odnětí svobody.

	Naproti tomu se Nejvyšší soud neztotožnil se stížnostní námitkou 
ministra spravedlnosti České republiky, že řízení u soudu prvního stupně bylo 
zatíženo závažnou vadou, neboť ve věci rozhodoval senát okresního soudu pod 
předsednictvím soudce, který byl vyloučen z vykonávání úkonů trestního řízení 
podle § 30 odst. 1 tr. ř.

	Okolnost, že zřejmě může dojít k procesní situaci, kdy soudce, který 
vede výslech svědků v řízení před soudem, a svědek se v této fázi dopustí 
trestného činu, např. křivého obvinění či křivé výpovědi a nepravdivého 
znaleckého posudku, pro který je v dalším samostatném řízení postaven před soud 
v procesním postavení obviněného, přičemž v tomto novém řízení rozhoduje týž 
soudce, který však není z tohoto důvodu apriorně z projednávané věci vyloučen, 
jednoznačně vyplývá ze znění ustanovení § 30 odst. 2 tr. ř. Toto ustanovení 
trestního řádu (v platném znění v době rozhodování ve stížností pro porušení 
zákona napadené trestní věci) explicitně vylučovalo z rozhodování toho soudce, 
který byl v projednávané věci činný jako prokurátor, vyšetřovatel, vyhledávací 
orgán, společenský žalobce, obhájce, společenský obhájce, zmocněnec zúčastněné 
osoby nebo poškozeného. Situace popsaná výše do tohoto výčtu zahrnuta není. Z 
vykonávání úkonů trestního řízení lze podle ustanovení § 30 odst. 1 tr. ř. 
vyloučit soudce, u něhož lze mít pochybnost o nepodjatosti pro jeho poměr k 
projednávané věci nebo pro jeho poměr k osobám, jichž se úkon přímo dotýká, k 
jejich obhájcům, zákonným zástupcům a zmocněncům nebo pro poměr k jinému orgánu 
činnému v tomto řízení. Stížnost pro porušení zákona dovozuje, že tento stav 
nastal v posuzované věci tím, že soudce byl pojmově svědkem trestného činu, byl 
aktivně účasten skutkového děje, a to s poukazem na jeho poučovací povinnost, 
vedení výslechu a jeho protokolaci, důsledkem čehož je poté jeho poměr k věci a 
zpochybnění jeho nestrannosti. Nejvyšší soud má za to, že soudce při provádění 
úkonů trestního řízení si nevytváří osobní vztah k věci či osobám, když  
apriorní platnost opačného názoru by znamenala zpochybnění profesionality 
soudce. Vztah k věci by mohl vzniknout v případě, že by vyvstala potřeba 
vyslechnout soudce v procesním postavení svědka, v posuzované věci však tomu 
tak nebylo, neboť obsah veřejné listiny, jíž je protokol o hlavním líčení, je 
natolik jednoznačný, že tato potřeba doplnění dokazování nevznikla. O jistém 
vztahu k věci by bylo možno uvažovat za situace, pakliže by předseda senátu dal 
podnět k zahájení trestního stíhání pro trestný čin křivé výpovědi a 
nepravdivého znaleckého posudku podle § 175 odst. 1 tr. zák., neboť by bylo 
možno předpokládat, že by si takto již dopředu mohl učinit o věci poměrně jasný 
právní názor, který do budoucna mohl vzbuzovat pochybnosti o jeho nestrannosti. 
V posuzované věci však tomu tak nebylo, neboť jak je zřejmé z odůvodnění 
usnesení o zahájení trestního stíhání ze dne 3. 11. 1976, zahájil vyšetřovatel 
prokuratury v Českých Budějovicích trestní stíhání proti obviněnému na podkladě 
oznámení intervenujícího okresního prokurátora. Samotná skutečnost, že předseda 
senátu v průběhu výslechu upozornil svědka na rozpory ve výpovědi a v této 
souvislosti svědka poučil i o případné možnosti trestního postihu pro křivou 
výpověď neznamená vyjádření osobního postoje soudce vůči vyslýchané osobě, ale 
aplikaci zákonem uložené poučovací povinnosti, jak je podrobně rozebíráno výše. 
Vzhledem ke všem těmto skutečnostem neshledal Nejvyšší soud uplatněnou 
stížnostní námitku důvodnou.

	Nejvyšší soud tak vzhledem ke všem okolnostem výše uvedeným vyslovil 
podle § 268 odst. 2 tr. ř., že rozsudkem Krajského soudu v Českých Budějovicích 
ze dne 18. 5. 1977,        sp. zn. 2 To 403/77, a řízením, jež mu předcházelo, 
byl v neprospěch obviněného J. P. porušen zákon v ustanovení § 175 odst. 1 
písm. b) tr. zák., § 254 odst. 1 tr. ř.,   § 258 odst. 1 písm. e), odst. 2 tr. 
ř. a § 259 odst. 3 tr. ř.

	Podle § 269 odst. 2 tr. ř. poté zrušil napadený rozsudek Krajského 
soudu v Českých Budějovicích ze dne 18. 5. 1977, sp. zn. 2 To 403/77, jakož i 
rozsudek Okresního soudu v Českých Budějovicích ze dne 16. 3. 1977, sp. zn. 1 T 
106/77. Současně též zrušil všechna další rozhodnutí, která na zrušený rozsudek 
obsahově navazovala, pokud vzhledem ke změně, k níž došlo zrušením, pozbyla 
podkladu, zejména pak usnesení Okresního soudu v Českých Budějovicích ze dne 
26. 5. 1994, sp. zn. Rt 15/93.

	Nejvyšší soud poté rozhodl ve věci sám při užití ustanovení § 271 odst. 
1 tr. ř., neboť rozhodnutí mohlo být učiněno na podkladě již zjištěného 
skutkového stavu, který nemusel být dalšími důkazy doplňován. Podle § 226 písm. 
b) tr. ř. obviněného J. P. zprostil obžaloby pro skutek, spočívající v tom, že 
dne 31. 3. 1976 při hlavním líčení u Okresního soudu v Českých Budějovicích v 
trestní věci proti obžalovanému V. S. a spol. jako svědek, přestože byl řádně 
poučen o právech a povinnostech ve smyslu příslušných ustanovení trestního 
řádu, v rozporu se svou svědeckou výpovědí z přípravného řízení uvedl, že mu 
není nic známo o tom, že by obžalovaný S. měl podíl na rozmnožování nebo 
distribuci náboženských materiálů sekty „S. J.“, v čemž obžaloba Okresního 
prokurátora v Českých Budějovicích ze dne 25. 2. 1977, sp. zn. Pv 1135/76, 
spatřovala trestný čin křivé výpovědi a nepravdivého znaleckého posudku podle § 
175 odst. 1 písm. b) tr. zák., neboť skutek není trestným činem.

Poučení: Proti tomuto rozsudku není opravný prostředek přípustný.

V Brně dne 30. října 2001

Předsedkyně senátu:

JUDr. Danuše Novotná  
