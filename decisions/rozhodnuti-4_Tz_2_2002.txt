Soud: Nejvyšší soud

Spisová značka: 4 Tz 2/2002

Datum rozhodnutí: 13.02.2002

Typ rozhodnutí: Rozsudek




4 Tz 2/2002

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 13. 
února 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch N. H. bez pracovního poměru, proti 
trestnímu příkazu Obvodního soudu pro Prahu 10 ze dne 12. 7. 2000, sp. zn. 4 T 
13/2000,  a rozhodl podle § 268 odst. 2, § 269 odst. 2   a § 270 odst. 1 tr. 
ř., takto:

	Pravomocným trestním příkazem Obvodního soudu pro Prahu 10 ze dne 12. 
7. 2000, sp. zn. 4 T 13/2000 ,

b y l     p o r u š e n     z á k o n

v ustanovení § 314e odst. 2 písm. a) tr. ř. ve znění účinném do 31. 12. 2001, v 
neprospěch obviněné N. H.

	Tento trestní příkaz se  z r u š u j e .   Současně se zrušují všechna 
další rozhodnutí na něj obsahově navazující, pokud vzhledem ke změně, k níž 
došlo zrušením, pozbyla podkladu.

	Obvodnímu soudu pro Prahu 10 se přikazuje, aby věc v potřebném rozsahu 
znovu projednal a rozhodl.

O d ů v o d n ě n í :

	Státní zástupkyně Obvodního státního zastupitelství pro Prahu 10 
podala  dne 3. 7. 2000 u Obvodního soudu pro Prahu 10 obžalobu na obviněnou N. 
H. (dříve B.) pro skutek kvalifikovaný jako trestný čin zanedbání povinné 
výživy podle § 213 odst.1, odst. 3 tr. zák., kterého se podle obžaloby 
dopustila tím, že od září 1998 do února 2000, s výjimkou prosince 1999, kdy 
zaslala částku 200,- Kč, v P. ani jinde ničím nepřispívala na výživu svého 
nezletilého syna D. B., ačkoliv jí bylo pravomocným rozsudkem Okresního soudu v 
Teplicích sp. zn. 9 C 24/90 ze dne 11. 2. 1991 uloženo na jeho výživu přispívat 
částkou 200,- Kč měsíčně k rukám babičky Z. B., které za toto období na 
výživném dluží částku 3. 400,- Kč, přičemž aby dítě netrpělo nouzí vyplácel od 
února 2000 příspěvek za matku Okresní úřad  Teplice, takže tomuto úřadu dluží 
částku ve výši 200,- Kč.   

	

	Samosoudkyně Obvodního soudu pro Prahu 10 vydala ve věci dne 12. 7. 
2000 pod         sp. zn. 4 T 13/2000 trestní příkaz, kterým uznala obviněnou N. 
H. vinnou v souladu s podanou obžalobou a podle § 213 odst. 3 tr. zák., s 
přihlédnutím k § 314e odst. 2       tr. ř. obviněnou odsoudila k trestu odnětí 
svobody v trvání 20 (dvaceti) měsíců, přičemž výkon tohoto trestu podle § 58 
odst. 1 písm. a), § 59 odst. 1 tr. zák. podmíněně odložila na zkušební dobu v 
trvání 3 (tří) roků, když současně podle § 59 odst. 2 tr. zák. obviněné uložila 
povinnost ve zkušební době řádně platit běžné výživné a podle svých možností 
splácet i dlužné výživné. Trestní příkaz nabyl dne 1. 8. 2000 právní moci.

	

	Proti shora uvedenému pravomocnému trestnímu příkazu podal ministr 
spravedlnosti České republiky u Nejvyššího soudu České republiky ve prospěch 
obviněné N. H. stížnost pro porušení zákona, neboť tímto rozhodnutím byl podle 
jeho názoru porušen zákon v ustanovení § 314e odst. 2 tr. ř. v neprospěch 
obviněné.

	V písemném odůvodnění podané stížnosti pro porušení zákona ministr 
spravedlnosti uvedl, že obviněná trestnou činnost doznala a byla usvědčena 
výpovědí Z. B. a výše výživného, které měla obviněná platit na výživu svého 
syna, byla stanovena soudem, jak bylo shora uvedeno. Věc z hlediska viny byla 
podle stěžovatele v přípravném řízení objasněna podle požadavků ustanovení § 2 
odst. 5 tr. ř. Pochybení se však měl Obvodní soud pro Prahu 10 dopustit při 
ukládání trestu, protože podle § 314e odst. 2 tr. ř. lze trestním příkazem 
uložit trest odnětí svobody pouze do jednoho roku. Obviněné však byl uložen 
trest odnětí svobody v trvání 20 měsíců, byť s podmíněným odkladem výkonu. 
Pokud samosoudkyně měla za to, že přiměřeným trestem za zmíněnou trestnou 
činnost je uložený trest odnětí svobody, měla tak učinit na podkladě 
standardního trestního řízení v hlavním líčení. Jestliže rozhodla trestním 
příkazem, jde o vadné rozhodnutí vydané na základě vadného postupu řízení ve 
smyslu § 266 odst. 1 tr. ř. 

	Ministr spravedlnosti České republiky navrhl, aby Nejvyšší soud České 
republiky z podnětu podané stížnosti podle § 268 odst. 2 tr. ř. vyslovil v 
navrhované podobě porušení zákona, aby podle § 269 odst. 2 tr. ř. napadený 
trestní příkaz zrušil a zrušil také další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu, a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku o trestu trestního příkazu Obvodního soudu pro Prahu 10, proti němuž 
byla stížnost pro porušení zákona podána, v rozsahu a z důvodů v ní uvedených, 
jakož i řízení, napadené části rozhodnutí předcházející a shledal, že stížnost 
pro porušení zákona byla ministrem spravedlnosti podána důvodně, neboť 
napadeným trestním příkazem k porušení zákona ve vytýkaném ohledu skutečně 
došlo a zákon byl takto porušen v neprospěch obviněné N. H.

Nejvyšší soud se přitom ztotožnil s názorem ministra spravedlnosti i v tom 
směru, že v řízení, které vydání shora citovaného trestního příkazu 
předcházelo, byl skutkový stav provedenými důkazy náležitě zjištěn a žádné vady 
nevykazuje ani použitá právní kvalifikace skutku. Skutkový stav byl tudíž 
opatřenými důkazy spolehlivě prokázán a samosoudkyni Obvodního soudu pro Prahu 
10 tak formálně nic nebránilo v tom, aby bez projednání trestní věci obviněné 
N. H. v hlavním líčení, v ní vydala v souladu s ustanovením § 314e odst. 1 tr. 
ř. trestní příkaz.

	Podle § 314e odst. 2 písm. a) tr. ř., ve znění platném do 31. 12. 
2001,  však bylo možno trestním příkazem uložit trest odnětí svobody v 
maximální výměře jednoho roku (bez ohledu na trestní sazbu uvedenou v § 213 
odst. 3 tr. zák. - šest měsíců až tři léta). Pokud samosoudkyně obvodního soudu 
shledala jako přiměřený zásadám o ukládání trestu, zakotveným v ustanoveních § 
23 odst. 1 a § 31 odst. 1 tr. zák., trest odnětí svobody ve výměře dvaceti 
měsíců let, mohla tak učinit jen odsuzujícím rozsudkem vydaným v hlavním 
líčení .

	Pokud ve věci rozhodla trestním příkazem, kterým překročila maximální 
jednoletou nepřekročitelnou výměru ukládaného trestu odnětí svobody, porušila v 
neprospěch obviněné N. H. zákon v ustanovení § 314e odst. 2 písm. a) tr. ř., ve 
znění platném do 31. 12. 2001. 

	Nejvyšší soud považuje za nutné dodat, že skutečnost, že byl trestním 
příkazem uložen trest odnětí svobody přesahující výměru, kterou připouštělo  
ustanovení § 314e odst. 2 písm. a) tr. ř., v dříve platném znění, ale v rámci 
maximální sazby, obecně stanovené trestním zákonem pro tento druh trestu, sice 
neznamená sama o sobě, že jde o trest, jenž je ve zřejmém nepoměru ke stupni 
nebezpečnosti činu pro společnost ve smyslu ustanovení § 266 odst. 2 tr. ř. 
Proti takovému trestnímu příkazu lze však pro uvedenou vadu podat stížnost pro 
porušení zákona vždy, neboť trestní příkaz v takovém případě nemůže být vydán, 
a jde tedy       o vadné rozhodnutí vydané na základě vadného postupu řízení ve 
smyslu § 266 odst. 1 tr. ř. (srov. též č. 28/1998 Sb. rozh. trest.). 

Nejvyšší soud České republiky proto vyslovil porušení zákona v neprospěch 
obviněné N. H., jak je uvedeno  ve výroku tohoto rozsudku, mimořádným opravným 
prostředkem napadený trestní příkaz zrušil, současně zrušil všechna obsahově 
navazující rozhodnutí, která takto pozbyla svého zákonného podkladu a Obvodnímu 
soudu pro Prahu 10 přikázal, aby věc v potřebném rozsahu znovu projednal a 
rozhodl.

Ten v dalším řízení bude ve věci jednat a rozhodovat při splnění zákonných 
procesních podmínek samosoudce okresního soudu a pokud shledá, že dosavadním 
skutkovým zjištěním        a zákonu skutečně odpovídá trest odnětí svobody 
výměrou přesahující hranici jednoho roku, nařídí ve věci hlavní líčení, ověří 
provedeným dokazováním aktuální stav věci a na podkladě uvedených zjištění, 
podle potřeby doplněných dalšími důkazy, plně zákonně ve věci rozhodne.

V té souvislosti se ještě připomíná, že stížnost pro porušení zákona byla 
podána výhradně ve prospěch obviněné N. H.  a Nejvyšší soud České republiky 
takto také porušení zákona vyslovil. To znamená, že v novém řízení nemůže dojít 
ke změně rozhodnutí v její neprospěch (§ 273 tr. ř.).  

Poučení: Proti rozhodnutí o stížnosti pro porušení zákona není stížnost pro 
porušení zákona                 přípustná (§ 266 odst. 1, věta druhá,  tr. 
ř.).    

 V Brně dne 13. února 2002

JUDr. Juraj  M a l i k   

	

	
