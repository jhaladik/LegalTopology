Soud: Nejvyšší soud

Spisová značka: 4 Tz 23/2010

Datum rozhodnutí: 14.07.2010

Typ rozhodnutí: ROZSUDEK


Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 23/2010
ČESKÁ   REPUBLIKA

R O Z S U D E K 
J M É N E M   R E P U B L I K Y



Nejvyšší soud České republiky projednal ve veřejném zasedání konaném dne  14. 
července 2010 v senátu složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podala ministryně spravedlnosti České republiky ve prospěch obviněné V.  
N., proti trestnímu příkazu Okresního soudu ve Strakonicích ze dne 27. 3. 2008 
sp. zn. 3 T 42/2008 a podle § 268 odst. 2, § 269 odst. 2 a § 270 odst. 1 tr. ř. 
rozhodl   t a k t o :

Pravomocným trestním příkazem Okresního soudu ve Strakonicích ze dne 27. 3. 
2008 sp. zn. 3 T 42/2008 a v řízení předcházejícím   b y l   p o r u š e n   z 
á k o n   v ustanoveních § 2 odst. 5, 6 a § 314e odst. 1 tr. ř. v neprospěch 
obviněné V. N.

Napadený trestní příkaz  s e   z r u š u j e .

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu ve Strakonicích  s e   p ř i k a z u j e , aby věc v potřebném 
rozsahu znovu projednal a rozhodl. 



Odůvodnění:

Ministryně spravedlnosti podala podle § 266 odst. 1 tr. ř. k Nejvyššímu soudu 
stížnost pro porušení zákona ve prospěch obviněné V. N. proti trestnímu příkazu 
Okresního soudu ve Strakonicích ze dne 27. 3. 2008 sp. zn. 3 T 42/2008, jímž 
byla obviněná uznána vinnou trestným činem zanedbání povinné výživy podle § 213 
odst. 1 tr. zák., jehož se dopustila tím, že v období od 25. 7. 2005 do 17. 1. 
2007 v místě svého trvalého bydliště v Č. B.h ani nikde jinde úmyslně neplnila 
svou vyživovací povinnost – placení ošetřovného na své děti, a                 
to  N. P., M. P. a L. P., které byly na základě usnesení Okresního soudu České 
Budějovice ze dne 1. 6. 2005 sp. zn. 22 Nc 1657/2005-4, které se stalo 
vykonatelným dnem 1. 6. 2005, a usnesení ze dne 27. 2. 2006 sp. zn. 25 Nc 
194/2004-261, umístěny do ústavní výchovy a nezletilá N. P. se v období od 25. 
7. 2005 do 3. 1. 2006 a od 2. 3. 2006 do 17. 1. 2007 nacházela v Dětském 
domově, základní škole, školní jídelně a školní družině V. a nezletilé M. P. a 
L. P. se zde nacházely v období od 20. 4. 2006 do 17. 1. 2007, když na základě 
zákona č. 109/2002 Sb. o výkonu ústavní výchovy nebo ochranné výchovy ve 
školských zařízeních a o preventivně výchovné péči ve školských zařízeních a o 
změně dalších zákonů, ve znění pozdějších předpisů, bylo ředitelem zařízení 
stanoveno ošetřovné, a to ve výši 1 300,- Kč na N., 1 300,- Kč na M. a 1 150,- 
Kč na L., splatné vždy měsíčně uvedenému zařízení, přičemž na hrazení 
ošetřovného se má V. N. jako matka podílet vždy jednou polovinou, a za výše 
uvedené období, kdy byly děti umístěny v zařízení, činí celkový dluh na 
ošetřovném 31 567,- Kč a z této částky V. N. uhradila pouze 3 000,- Kč.

Za uvedený trestný čin byl obviněné uložen trest odnětí svobody ve výměře 8 
měsíců, podmíněně odložený na zkušební dobu 30 měsíců při současném stanovení 
dohledu. Obviněné bylo v rámci dohledu uloženo, aby ve zkušební době 
podmíněného odsouzení podle svých sil plnila vyživovací povinnost a řádně 
platila dlužné i běžné ošetřovné na nezletilé děti.

Citovaný trestní příkaz nabyl právní moci dnem 23. 4. 2008.

Usnesením Okresního soudu ve Strakonicích ze dne 10. 4. 2009 sp. zn. 3 T 
42/2008 bylo rozhodnuto, že obviněná V. N. podle § 60a odst.  4 tr. zák. vykoná 
trest odnětí svobody ve výměře 8 měsíců uložený jí výše citovaným trestním 
příkazem, a to ve věznici s dozorem. Usnesení nabylo právní moci dnem 10. 9. 
2009.

Usnesením Okresního soudu ve Strakonicích ze dne 15. 12. 2009 sp. zn. 3 T 
42/2008, byla zamítnuta žádost obviněné o odklad výkonu výše uvedeného trestu.

V odůvodnění svého podání stěžovatelka poukázala na ustálenou soudní praxi, 
podle níž lze uplatnit trestní odpovědnost pro neplnění vyživovací povinnosti i 
v případě neplacení příspěvku na úhradu péče poskytované dětem a nezaopatřeným 
osobám v zařízeních pro výkon ústavní výchovy, který jsou rodiče povinni hradit 
podle § 27 a násl. zákona č. 109/2002 Sb. o výkonu ústavní výchovy nebo 
ochranné výchovy ve školských zařízeních   a o preventivně výchovné péči ve 
školských zařízeních a o změně dalších zákonů (ve shora citovaném trestním 
příkazu se ne zcela přesně používá staršího termínu ošetřovné).

Při vyčíslení výše dlužného příspěvku okresní soud vycházel v souladu s 
obžalobou z tabulky předložené ředitelem Dětského domova V. a založené na č. l. 
14 spisu. Z této vyplývá, že celková výše dlužného příspěvku činí u všech tří 
nezletilých částku 31 567,- Kč. Z tabulky je však zároveň patrno, že příspěvek 
je u všech nezletilých započítán v plné výši – tedy u nezletilých N. a M. P. je 
to vždy 1 300,- Kč měsíčně a u nezletilé L. P. částka 1 150,- Kč měsíčně. U 
všech nezletilých tak výše příspěvku odpovídá plné výši příspěvkové základny 
podle § 27  odst. 2 zákona č. 109/2002 Sb., přestože se ve výroku trestního 
příkazu zároveň uvádí, že na hrazení ošetřovaného se má obviněná podílet vždy 
jednou polovinou.

Vyčíslení dlužného příspěvku je tak ve zjevném rozporu s výše zmíněnými 
rozhodnutími ředitele Dětského domova V. ze dne 16. 11. 2006 ohledně 
nezletilých M. a L. P., kde uvedené částky 650,- Kč a 575,- Kč činí právě 
polovinu částek zahrnutých do vyčíslení. Přitom se v obou rozhodnutích výslovně 
uvádí, že druhá polovina příspěvku bude dítěti hrazena ze sirotčího důchodu. S 
tím však po většinu sledovaného období disponoval zvláštní příjemce důchodu 
Mgr. K., který nebyl k věci ani vyslechnut v procesním postavení svědka, což 
lze považovat za závažný nedostatek dokazování. Naskýtá se také otázka, proč 
příspěvek na nezletilou N. P. byl po celou dobu jejího pobytu v ústavu stanoven 
plnou částkou 1 300,- Kč.

Z uvedeného je zřejmé, že v dané trestní věci nebyly shromážděné důkazy pečlivě 
hodnoceny, resp. z nich byly vyvozeny nesprávné právní závěry, zejména pokud 
jde o výši dlužného výživného. Okresní soud si měl v prvé řadě ujasnit částku, 
ohledně níž dluh na výživném lze přičítat obviněné, a v návaznosti na svá 
zjištění přehodnotit stupeň nebezpečnosti činu pro společnost i uložený trest.

V závěru podané stížnosti pro porušení zákona pak ministryně spravedlnosti 
navrhla, aby Nejvyšší soud podle § 268 odst. 2 tr. ř. vyslovil, že trestním 
příkazem Okresního soudu ve Strakonicích ze dne 27. 3. 2008 sp. zn. 3 T 42/2008 
byl porušen zákon v neprospěch obviněné V. N. v ust. § 2 odst. 5, 6 tr. ř., ve 
vztahu k ust. § 213 odst. 1 tr. zák. účinného do 31. 12. 2009, podle § 269 
odst. 2 tr. ř. aby napadený trestní příkaz zrušil a zrušil i všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu, a poté aby postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. Doznání obviněného nezbavuje 
orgány činné v trestním řízení povinnosti přezkoumat všechny podstatné 
okolnosti případu. V přípravném řízení orgány činné v trestním řízení objasňují 
způsobem uvedeným v tomto zákoně i bez návrhu stran stejně pečlivě okolnosti 
svědčící ve prospěch i v neprospěch osoby, proti níž se řízení vede. V řízení 
před soudem státní zástupce a obviněný mohou na podporu svých stanovisek 
navrhovat    a provádět důkazy. Státní zástupce je povinen dokazovat vinu 
obžalovaného. To nezbavuje soud povinnosti, aby sám doplnil dokazování v 
rozsahu potřebném pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě  i v jejich souhrnu.

Podle § 314e odst. 1 tr. ř. samosoudce může bez projednání věci v hlavním 
líčení vydat trestní příkaz, jestliže skutkový stav je spolehlivě prokázán 
opatřenými důkazy, a to i ve zjednodušeném řízení konaném po zkráceném 
přípravném řízení.

Z přezkoumávaného trestního spisu mj. vyplývá, že usnesením Okresního soudu v 
Českých Budějovicích ze dne 1. 6. 2005 č. j. 22 Nc 1657/2005-4, bylo rozhodnuto 
o předběžném opatření – předání nezletilé N. P. do péče Dětského diagnostického 
ústavu H., Č. B.

Usnesením Okresního soudu v Českých Budějovicích ze dne 27. 2. 2006 č. j. 25 Nc 
194/2004-261, bylo rozhodnuto jednak o předběžném umístění nezletilých M. P. a 
L. P. do Dětského diagnostického ústavu H., Č. B., jednak  o předběžném 
umístění nezletilé N. P. do Dětského domova V. 

Dne 20. 4. 2006 rozhodl ředitel Dětského diagnostického ústavu H. pod   č. j. 
R-18/2006-Mo  o umístění nezletilých M. P. a L. P. do Dětského domova V., kde 
se již nacházela jejich starší sestra. V trestním spisu nejsou doložena žádná 
rozhodnutí, na jejichž podkladě byl pobyt nezletilých v ústavu dne 17. 1. 2007 
ukončen.

Rozhodnutím Magistrátu města České Budějovice, odboru sociálních věcí ze dne  
20. 1. 2006, OSV-SZP-ZPD/1/2006 byl obviněné jako poživatelce vdovského a 
sirotčího důchodu ustanoven zvláštní příjemce těchto důchodů Mgr. D. K. Důvodem 
mj. bylo pravidelné neuhrazování nákladů na ošetřovné za nezletilou dceru 
umístěnou v ústavu. Ke zrušení tohoto ustanovení došlo až rozhodnutím téhož 
orgánu ze dne 1. 3. 2007, OSV-SZP-ZPD/11/2007.

V trestním spisu jsou též založena celkem čtyři rozhodnutí ředitele Dětského 
domova V. o stanovení ošetřovného – tedy příspěvku na úhradu péče poskytované 
dětem  a nezaopatřeným osobám v zařízeních podle zákona č. 109/2002 Sb., o 
výkonu ústavní výchovy nebo ochranné výchovy ve školských zařízeních a  o 
preventivně výchovné péči ve školských zařízeních a o změně dalších zákonů. 
Konkrétně jde o rozhodnutí ze dne 24. 8. 2005, jímž stanovil příspěvek na 
nezletilou N. P. částkou 1 300,- Kč měsíčně, když V. N. bylo rozhodnutí 
doručeno dne 6. 9. 2005. Dále pak rozhodnutím, jehož datum vydání není z 
fotokopie jednoznačně zřejmé, ale V. N. jej převzala dne 7. 3. 2006, stanovil 
příspěvek na nezletilou N. P. ve výši                1 300,- Kč měsíčně. 
Posléze rozhodnutími z 16. 11. 2006 byly stanoveny příspěvky na úhradu péče 
poskytované nezletilé M. P. v částce 650,- Kč měsíčně a nezletilé L. P. v 
částce 575,- Kč měsíčně. První z těchto rozhodnutí V. N. převzala dne 23. 11. 
2006, pokud jde  o druhé, není datum převzetí z fotokopie doručenky zřejmé.

S ohledem na uvedené, lze souhlasit s výhradami stěžovatelky, že pokud Okresní 
soud ve Strakonicích ve věci po podání obžaloby vydal ve věci trestní příkaz, 
tak k tomuto postupu neměl splněny zákonem stanovené procesní podmínky, jak 
jsou upraveny v ustanoveních § 2 odst. 5, 6 a § 314e odst. 1 tr. ř.

Vydaným trestním příkazem byl celkový dluh na tzv. „ošetřovném“ stanoven na 
částku 31 567,- Kč, což má být suma zahrnující neuhrazené příspěvky na úhradu 
péče za  všechny tři nezletilé dívky ve sledovaném období a takto vyčíslená 
částka byla soudem označena za úmyslné neplnění vyživovací povinnosti 
obviněnou. Okresní soud ve skutkové větě trestního příkazu též zmiňuje výši 
„ošetřovného“ stanovenou ředitelem zařízení u jednotlivých dívek na (1 300,- 
Kč; 1 300,- Kč; 1 150,- Kč) měsíčně a zároveň konstatuje, že V. N. jako matka 
se na hrazení „ošetřovného“ měla podílet vždy jednou polovinou, což ale vytváří 
rozpor ve vztahu k celkové výsledné částce dlužného výživného.

Pokud jde o dílčí závěr soudu o povinnosti obviněné hradit tzv. „ošetřovné“ 
jednou polovinou, tak tento odpovídá shromážděným důkazům pouze částečně. Z 
jednotlivých rozhodnutí ředitele zařízení lze totiž zjistit, že pouze u 
nezletilých M. a L. P. bylo stanoveno měsíční hrazení příspěvku za péči jednou 
polovinou (650,- Kč; 575,- Kč), když druhá polovina měla být za ten který měsíc 
hrazena ze sirotčího důchodu. Jako zvláštní příjemce mj. i sirotčího důchodu 
však byl v období od 20. 1. 2006 do 1. 3. 2007 ustanoven rozhodnutím Magistrátu 
města České Budějovice, odboru sociálních věcí Mgr. D. K. Z úředního záznamu 
pořízeného policejním orgánem (viz č. l. 68 spisu), lze sice zjistit, že Mgr. 
K. se neúspěšně snažil, aby „ošetřovné“ mohlo být hrazeno z dávek, které za V. 
N. přijímal, neboť mu k tomu nebyl od jmenované dán prostor. To však ale 
neodpovídá smyslu rozhodnutí o ustanovení zvláštního příjemce důchodu (viz č. 
l. 69 – 70 spisu), ani obsahu přípisu adresovaného dne 22. 11. 2006 Mgr. K. LLP 
–  Mgr. K. H., P. a J. T., SPOD, OSV MM ČB (viz č. l. 74 spisu). S ohledem na 
uvedené tím byl minimálně zpochybněn úmysl obviněné V. N. nehradit příspěvek na 
úhradu péče za nezletilé dcery M. a L. ve sledovaném období,  a to pokud jde o 
druhou polovinu částek, které měly být hrazeny ze sirotčího důchodu 
jednotlivých dívek. 

Nejvyšší soud je proto toho názoru, že v dané trestní věci po podání obžaloby 
shromážděné důkazy neumožňovaly bez jejich provedení v rámci hlavního líčení 
dospět ke spolehlivému závěru o výši celkové dlužné částky, která by naplňovala 
zákonný znak neplnění vyživovací povinnosti vůči jmenovaným třem nezletilým 
dcerám ze strany obviněné V. N., přičemž nebylo ani zřejmé, která část dlužného 
výživného nebyla obviněnou hrazena úmyslně, která z nedbalosti, či která její 
část nebyla případně pokryta zaviněním obviněné vůbec. Ke zjištění skutečností, 
které by umožnily tyto otázky dostatečně spolehlivě  a přesně zodpovědět, mělo 
být okresním soudem nařízeno hlavní líčení, v němž  měla být vyslechnuta 
obviněná V. N. a jako svědci minimálně ředitel zařízení  PhDr. Mgr. J.  P. a 
Mgr. D. K., zároveň pak měly být přečteny a konstatovány všechny relevantní 
listinné materiály, k jejichž obsahu se jednotlivé vyslýchané osoby též měly 
vyjádřit. Teprve po takto provedeném dokazování a po zákonném vyhodnocení 
důkazů mohl být zjištěn skutkový stav, o němž by nebyly důvodné pochybnosti a 
současně mohlo být zákonu odpovídajícím způsobem rozhodnuto v otázkách viny a 
trestu u obviněné V. N.

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem Okresního soudu ve Strakonicích ze dne 27. 3. 2008 sp. zn. 3 T 
42/2008    a v předcházejícím řízení byl v neprospěch obviněné V. N. porušen 
zákon v ustanoveních § 2 odst. 5, 6 a § 314e odst. 1 tr. ř. Podle § 269 odst. 2 
tr. ř. tento trestní příkaz zrušil, a to včetně všech dalších obsahově 
navazujících rozhodnutí, která touto změnou pozbyla svého podkladu. Podle § 270 
odst. 1 tr. ř. pak věc přikázal Okresnímu soudu ve Strakonicích, aby ji v 
potřebném rozsahu znovu projednal a rozhodl, a to v intencích tohoto rozsudku 
Nejvyššího soudu. Podle § 270 odst. 4 tr. ř. orgán, jemuž byla věc přikázána, 
je vázán právním názorem Nejvyššího soudu  a je povinen provést jím nařízené 
procesní úkony. Jelikož bylo vysloveno, že zákon byl porušen v neprospěch  
obviněné, nemůže v novém řízení dojít ke změně rozhodnutí v její neprospěch (§ 
273 tr. ř.), z čehož současně vyplývá, že aplikace zák. č. 40/2009 Sb. (trestní 
zákoník) na případ obviněné nebude zřejmě připadat  v úvahu, neboť ustanovení § 
196 odst. 1 trestního zákoníku není pro obviněnou vzhledem k přísnější sazbě 
trestu odnětí svobody příznivější.
Poučení: Proti tomuto rozhodnutí není opravný prostředek přípustný.

V Brně dne 14. července 2010
		                                                                              
                                      Předseda 
senátu:                                                                         
       
	                     									 
JUDr. František  H r a b e c  
