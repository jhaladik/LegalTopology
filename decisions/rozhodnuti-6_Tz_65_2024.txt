Soud: Nejvyšší soud

Spisová značka: 6 Tz 65/2024

Datum rozhodnutí: 30.01.2025

Typ rozhodnutí: ROZSUDEK


Heslo: Podmíněné zastavení trestního stíhání, Řízení motorového vozidla bez řidičského oprávnění, Zákaz činnosti

Dotčené předpisy: § 268 odst. 2 tr. ř., § 269 odst. 2 tr. ř., § 271 odst. 1 tr. ř., § 307 odst. 2 písm. a) tr. ř., § 307 odst. 4 tr. ř.

Kategorie rozhodnutí: D




6 Tz 65/2024-134



ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 30. 1. 2025 v senátě 
složeném z předsedy JUDr. Vladimíra Veselého a soudců JUDr. Ivo Kouřila a Mgr. 
Ondřeje Vítů stížnost pro porušení zákona, kterou podal ministr spravedlnosti 
ve prospěch obviněné V. R. proti pravomocnému usnesení Obvodního soudu pro 
Prahu 5 ze dne 20. 9. 2024, sp. zn. 38 T 67/2024, a rozhodl? takto: 

I.	Podle § 268 odst. 2 tr. ř. se vyslovuje, že pravomocným usnesením 
Obvodního soudu pro Prahu 5 ze dne 20. 9. 2024, sp. zn. 38 T 67/2024, byl 
porušen zákon v neprospěch obviněné V. R. v ustanovení § 307 odst. 2 písm. a) 
tr. ř. ve spojení s ustanovením § 307 odst. 4 tr. ř.   

II.	Podle § 269 odst. 2 tr. ř. se zrušuje usnesení Obvodního soudu pro 
Prahu 5 ze dne 20. 9. 2024, sp. zn. 38 T 67/2024, v části týkající se akceptace 
závazku obviněné podle § 307 odst. 2 písm. a) tr. ř., „že se během zkušební 
doby zdrží řízení motorových vozidel všeho druhu na dobu 48 (čtyřiceti osmi) 
měsíců počínaje právní mocí tohoto usnesení“. Zrušují se též všechna další 
rozhodnutí na zrušenou část rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu.

III.	Podle § 271 odst. 1 tr. ř. se znovu rozhoduje tak, že v rozsahu 
zrušené části usnesení se přijímá závazek obviněné V. R., „že se během zkušební 
doby zdrží řízení motorových vozidel všeho druhu po dobu 24 (dvaceti čtyř) 
měsíců počínaje právní mocí usnesení Obvodního soudu pro Prahu 5 ze dne 20. 9. 
2024, sp. zn. 38 T 67/2024 (dnem 20. 9. 2024)“. Jinak zůstává usnesení 
Obvodního soudu pro Prahu 5 ze dne 20. 9. 2024, sp. zn. 38 T 67/2024, 
nezměněno.  



Odůvodnění:

I.
Dosavadní průběh řízení

1.	Usnesením Obvodního soudu pro Prahu 5 ze dne 20. 9. 2024, sp. zn. 38 
T 67/2024, bylo podle § 223a odst. 1 tr. ř. a § 307 odst. 2 písm. a), b) tr. ř. 
za splnění podmínek podle § 307 odst. 1 tr. ř. podmíněně zastaveno trestní 
stíhání obviněné V. R. (dále „obviněná“) a další osoby, obviněného P. A., pro 
skutek spočívající v tom, že 
„dne 24. 6. 2024 v 02:00 hodin, poté, co společně  konzumovali alkoholické 
nápoje a s vědomím, že jsou oba pod vlivem těchto alkoholických nápojů, P. A. 
poskytl V. R., k řízení své osobní motorové vozidlo Škoda Superb, registrační 
značky: XY, přestože věděl, že V. R. není držitelem příslušného řidičského 
oprávnění, a následně V. R. řídila toto motorové vozidlo, v němž se nacházel i 
P. A. jako spolujezdec, v Praze 5 – XY, po ul. XY ve směru jízdy od ul. XY 
směrem k ulici XY, přičemž za křižovatkou s ul. XY nepřizpůsobila  rychlost 
svým schopnostem, najela k pravému okraji vozovky a narazila vpravo do 
trubkového kovového zábradlí ve vlastnictví Technické správy komunikací hl. m. 
Prahy, přičemž při této dopravní nehodě vznikla hmotná škoda na osobním 
motorovém vozidle Škoda Superb, registrační značky XY, ve výši cca 215.000 Kč a 
trubkovém zábradlí ve výši cca 13.700 Kč, přičemž následně byla u V. R. 
provedena dechová zkouška na alkohol s pozitivním výsledkem, přičemž prvním 
měřením dne 24. 6. 2024 v 02:07:52 hodin jí byla naměřena hodnota 2,55 promile 
alkoholu v krvi a opakovaným měřením dne 24. 6. 2024 v 02:14:40 hodin jí byla 
naměřena hodnota 2,31 promile alkoholu v krvi“, 

právně hodnocený jako přečin ohrožení pod vlivem návykové látky podle § 274 
odst. 1, odst. 2 písm. a) tr. zákoníku, neboť obviněná se zavázala, že se během 
zkušební doby zdrží řízení motorových vozidel všeho druhu na dobu 48 měsíců, 
počínaje právní mocí rozhodnutí a dále složila na účet soudu částku 20 000 Kč 
určenou státu na peněžitou pomoc obětem trestné činnosti. Podle § 307 odst. 4 
tr. ř. byla obviněné jmenovaným soudem stanovena zkušební doba v trvání 24 
měsíců. 

2.	Po projednání věci v hlavním líčení se obviněná (po poradě s 
obhájcem) i státní zástupkyně vzdaly práva stížnosti. Obviněná tak učinila i za 
osoby oprávněné. Usnesení o podmíněném zastavení trestního stíhání tak nabylo 
právní moci dne 20. 9. 2024.

II.
Stížnost a vyjádření k ní

3.	Proti citovanému usnesení podal ministr spravedlnosti ve prospěch 
obviněné stížnost pro porušení zákona. Uvedl, že napadeným rozhodnutím byl 
porušen zákon v § 307 odst. 2 písm. a) tr. ř. ve spojení s § 307 odst. 4 tr. ř.

4.	Obvodní soud pro Prahu 5 podle něj pochybil tím, že ve výrokové části 
usnesení o podmíněném zastavení trestního stíhání akceptoval závazek obviněné v 
celé jeho délce, tedy že se v posuzované věci během zkušební doby zdrží řízení 
motorových vozidel všeho druhu na dobu 48 měsíců, ačkoli jí dalším výrokem 
podle § 307 odst. 4 tr. ř. stanovil zkušební dobu podmíněného zastavení 
trestního stíhání v délce trvání jen 24 měsíců. Tato situace není podle něj v 
souladu se zákonem, neboť délka závazku obviněné významně překračuje délku 
stanovené zkušební doby podmíněného zastavení trestního stíhání. Uvedl, že 
Nejvyšší soud se již k otázce délky závazku obviněné osoby zdržet se určité 
činnosti v průběhu zkušební doby podmíněného zastavení trestního stíhání a 
stanovení délky zkušební doby podmíněného zastavení trestního stíhání vyjádřil, 
a to v usnesení ze dne 14. 4. 2015, sp. zn. 4 Tdo 6/2015, publikovaném pod č. 
4/2016 Sb. rozh. tr. Ministr spravedlnosti zmínil, že podle § 102 odst. 1 písm. 
e) zákona č. 361/2000 Sb., o silničním provozu, ve znění pozdějších předpisů, 
je vrácení řidičského oprávnění v případě podmíněného zastavení trestního 
stíhání vázáno na uplynutí doby závazku zdržet se řízení motorových vozidel, 
nikoli na osvědčení se obviněné osoby po uplynutí stanovené zkušební doby.

5.	Z uvedeného plyne, že závazek obviněné podle § 307 odst. 2 písm. a) 
tr. ř. obsažený ve výrokové části napadeného rozhodnutí  nekoresponduje s 
délkou stanovené zkušební doby, jelikož doba trvání závazku obviněné zdržet se 
během zkušební doby řízení motorových vozidel  všeho druhu na dobu 48 měsíců 
významně překračuje délku stanovené zkušební doby podmíněného zastavení 
trestního stíhání, která byla obviněné určena v  trvání 24 
měsíců.                                                                         

6.	Navrhl proto, aby Nejvyšší soud 
-	podle § 268 odst. 2 tr. ř. vyslovil, že usnesením Obvodního soudu pro 
Prahu 5 ze dne 20. 9. 2024, sp. zn. 38 T 67/2024, byl v neprospěch obviněné 
porušen zákon v ustanovení § 307 odst. 2 písm. a) tr. ř. ve spojení s 
ustanovením § 307 odst. 4 tr. ř., 
-	podle § 269 odst. 2 tr. ř. zrušil napadené usnesení v části týkající 
se akceptace závazku obviněné podle § 307 odst. 2 písm. a) tr. ř. jakož i 
všechna další rozhodnutí na zrušenou část rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, a 
-	v souladu s ustanovením § 270 odst. 1 tr. ř. přikázal Obvodnímu soudu 
pro Prahu 5, aby věc v potřebném rozsahu znovu projednal a rozhodl.

7.	Pro případ, že by Nejvyšší soud dospěl k závěru, že jsou dány 
podmínky pro rozhodnutí o stížnosti pro porušení zákona v neveřejném zasedání, 
souhlasil ministr spravedlnosti s takovým postupem.

8.	Státní zástupkyně Nejvyššího státního zastupitelství se s podanou 
stížností pro porušení zákona ztotožnila. Uvedla, že z textu zákona vyplývá, že 
doba, po kterou se obviněný zavazuje zdržet se určité činnosti, může být 
nanejvýše stejně dlouhá, jako zkušební doba podmíněného zastavení trestního 
stíhání. V případě obviněné však tento zákonný požadavek splněn nebyl, neboť 
doba, po kterou se obviněná zavázala zdržet se řízení motorových vozidel všeho 
druhu je v porovnání se zkušební dobou podmíněného zastavení trestního stíhání 
dvojnásobná, čímž došlo k porušení zákona v neprospěch obviněné.  Ztotožnila se 
se stížností pro porušení zákona a souhlasila s návrhem ministra spravedlnosti 
učiněným v závěru stížnosti pro porušení zákona. Uvedla, že pokud by Nejvyšší 
soud hodlal rozhodnout jiným způsobem, než uvedeným v § 274 odst. 2 a 3 tr. ř., 
souhlasí pro tento případ s rozhodnutím v neveřejném zasedání (§ 274 odst. 4 
tr. ř. ve znění účinném od 8. 12. 2021).

9.	Obviněná se prostřednictvím svého obhájce vyjádřila tak, že s 
argumentací ministra spravedlnosti a Nejvyššího státního zastupitelství zcela 
souhlasí. Nesouhlasí jedině ve způsobu vyřízení tohoto mimořádného prostředku, 
resp. s návrhem ministra spravedlnosti a Nejvyššího státního zastupitelství. 
Věc byla ukončena prostřednictvím institutu podmíněného zastavení trestního 
stíhání, což mj. mělo pro obviněnou důsledky ve formě stanovení zkušební doby a 
nepokračování v trestním stíhání. Pokud by došlo k vyhovění uvedeného návrhu, 
celá věc by se musela vrátit k Obvodnímu soudu pro Prahu 5 a usnesení o 
podmíněném zastavení trestního stíhání klientky by mohlo být v celém rozsahu 
zrušeno. V tomto případě by bylo sporné, zda soud a též státní zastupitelství 
budou vázány zásadou zákazu reformationis in peius, neboť neexistuje přímá 
procesní úprava, která by vázala státní orgány i v dalším řízení přistoupit na 
využití podmíněného zastavení trestního stíhání. Není vyloučen ani postup, že 
pokud by usnesení Obvodního soudu pro Prahu 5 ze dne 20. 9. 2024, sp. zn. 38 T 
67/2024, bylo zrušeno a věc vrácena k dalšímu řízení, že by obviněná byla 
následně odsouzena k tzv. klasickému trestu podle příslušných ustanovení 
trestního zákoníku. Takový postup by vyvolával obavy, zda se nebude jednat o 
výsledný neprospěch obviněné, která usilovala o to, aby došlo právě k zastavení 
trestního stíhání, nikoliv aby byl vynesen odsuzující rozsudek. 

10.	Pokračovala, že i kdyby Obvodní soud pro Prahu 5 znovu rozhodl tak, 
že „s výhradou moderace (resp. redukce) vzdání se řízení motorových vozidel 
všech druhů stvrdil v předmětné délce 2 let“, existuje mezera v zákoně, která 
by vedla k další otázce, a to od kdy je třeba počítat počátek závazku a od kdy 
počátek běhu zkušební lhůty. Vyvstala by varianta, že zkušební doba bude 
vyměřena ve stejné (nové délce), což by vedlo k tomu, že by se ta doba, po 
kterou obviněná již vede řádný život (tj. 4 měsíce) nezapočetla do znovu 
vyměřené doby. Dodala, že nelze pominout, že uvedeným rozhodnutím bylo 
podmíněně zastaveno též trestní stíhání spoluobviněného P. A., přičemž uvedené 
názory ohledně uplatnění zásady zákazu reformationis in peius platí též k jeho 
osobě.

11.	Závěrem obviněná navrhla, aby Nejvyšší soud vyslovil, že usnesením 
Obvodního soudu pro Prahu 5 ze dne 20. 9. 2024, sp. zn. 38 T 67/2024, byl v 
její neprospěch porušen zákon v ustanovení § 307 odst. 2 písm. a) tr. ř. ve 
spojení s ustanovením § 307 odst. 4 tr. ř.,  zrušil usnesení jmenovaného soudu 
v části týkající se akceptace jejího závazku zdržet se řízení motorových 
vozidel všech druhů na dobu 48 měsíců a sám podle ustanovení § 271 odst. 1 tr. 
ř. rozhodl tak, že v rozsahu zrušené části usnesení se tento závazek obviněné 
neřídit motorová vozidla všech druhů přijímá pouze do doby 24 měsíců ode dne 
20. 9. 2024 (nebo, že „v rozsahu zrušené části usnesení se závazek obviněné 
neřídit motorová vozidla všech druhů přijímá na dobu 24 měsíců ode dne 20. 9. 
2024“). Souhlasila s tím, aby o předmětné stížnosti bylo rozhodnuto v 
neveřejném zasedání ve smyslu ustanovení § 274 odst. 4 tr. ř.   

III.
Důvodnost stížnosti

12.	Nejvyšší soud podle § 267 odst. 3 tr. ř. přezkoumal zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona je důvodná.

13.	V § 307 odst. 1 tr. ř. se uvádí: „V řízení o přečinu může se 
souhlasem obviněného soud a v přípravném řízení státní zástupce podmíněně 
zastavit trestní stíhání, jestliže
a) obviněný se k činu doznal,
b) nahradil škodu, pokud byla činem způsobena, nebo s poškozeným o její náhradě 
uzavřel dohodu, anebo učinil jiná potřebná opatření k její náhradě,
c) vydal bezdůvodné obohacení činem získané, nebo s poškozeným o jeho vydání 
uzavřel dohodu, anebo učinil jiná vhodná opatření k jeho vydání,
a vzhledem k osobě obviněného, s přihlédnutím k jeho dosavadnímu životu a k 
okolnostem případu lze důvodně takové rozhodnutí považovat za dostačující“.

14.	Podle § 307 odst. 2 tr. ř. platí: „Je-li to odůvodněno povahou a 
závažností spáchaného přečinu, okolnostmi jeho spáchání anebo poměry 
obviněného, soud a v přípravném řízení státní zástupce rozhodne o podmíněném 
zastavení trestního stíhání pouze tehdy, pokud obviněný splní podmínky uvedené 
v odstavci 1 a
a) zaváže se, že se během zkušební doby zdrží určité činnosti, která může 
spočívat i v držení a chovu zvířat a péči o ně, pokud se v souvislosti s ní 
dopustil přečinu, nebo
b) složí na účet soudu a v přípravném řízení na účet státního zastupitelství 
peněžitou částku určenou státu na peněžitou pomoc obětem trestné činnosti podle 
zvláštního právního předpisu, a tato částka není zřejmě nepřiměřená závažnosti 
přečinu,
a vzhledem k osobě obviněného, s přihlédnutím k jeho dosavadnímu životu a k 
okolnostem případu lze důvodně takové rozhodnutí považovat za dostačující“.
 
15.	§ 307 odst. 4 tr. ř. stanoví: „V rozhodnutí o podmíněném zastavení 
trestního stíhání se stanoví zkušební doba na šest měsíců až dva roky, v 
případě rozhodnutí podle odstavce 2 na šest měsíců až pět let; zkušební doba 
počíná běžet právní mocí tohoto rozhodnutí. Zkušební doba může být stanovena 
delší, než je doba, po kterou se obviněný zavázal zdržet se určité činnosti 
podle odstavce 2 písm. a)“.

16.	V usnesení ze dne 14. 4. 2015, sp. zn. 4 Tdo 6/2015, publikovaném 
pod č. 4/2016 Sb. rozh. tr., Nejvyšší soud vyslovil, že:
„Závazek obviněného, že ve smyslu § 307 odst. 2 písm. a) tr. ř. se zdrží určité 
činnosti (např. řízení motorových vozidel), nemůže být delší než zkušební doba, 
kterou soud stanoví v rozhodnutí o podmíněném zastavení trestního stíhání. 
Proto v případě, že se obviněný zaváže zdržet se určité činnosti na dobu 
překračující zkušební dobu, soud svým rozhodnutím jeho závazek formuluje tak, 
aby se vztahoval jen na stanovenou zkušební dobu podmíněného zastavení 
trestního stíhání“.

17.	V § 102 odst. 1 písm. e) zákona č. 361/2000 Sb., o provozu na 
pozemních komunikacích a o změnách některých zákonů (zákon o silničním provozu) 
se uvádí: „Příslušný obecní úřad obce s rozšířenou působností rozhodne na 
žádost osoby, která pozbyla řidičské oprávnění podle § 94a, o jeho vrácení po 
uplynutí doby závazku zdržet se řízení motorových vozidel pro účely podmíněného 
odložení podání návrhu na potrestání nebo podmíněného zastavení trestního 
stíhání“.

18.	S ohledem na totožná (shora uvedená) zjištění, kterými důvodnost 
stížnosti pro porušení zákona odůvodnil již ministr spravedlnosti, v kontextu s 
rozvedenými obecnými východisky (zvláště pak citovaným judikaturním 
rozhodnutím) dospěl Nejvyšší soud k závěru, že došlo k porušení zákona v 
ustanovení § 307 odst. 2 písm. a) tř. ve spojení s ustanovením § 307 odst. 4 
tr. ř. v neprospěch obviněné, neboť závazek obviněné podle § 307 odst. 2 písm. 
a) tr. ř. obsažený ve výrokové části napadeného usnesení nekoresponduje s 
délkou stanovené zkušební doby, jelikož doba trvání  závazku obviněné zdržet se 
během zkušební doby řízení motorových vozidel všeho druhu na dobu 48 měsíců 
překračuje délku stanovené zkušební doby podmíněného zastavení trestního 
stíhání, která byla obviněné určena v konkrétní délce jejího trvání 24 měsíců. 
Obvodní soud pro Prahu 5 tudíž pochybil, pokud v usnesení o podmíněném 
zastavení trestního stíhání akceptoval zmíněný závazek obviněné v délce 48 
měsíců. 

19.	Jelikož Nejvyšší soud shledal stížnost pro porušení zákona podanou 
ministrem spravedlnosti důvodnou, vyslovil podle § 268 odst. 2 tr. ř., že 
usnesením Obvodního soudu pro Prahu 5 ze dne 20. 9. 2024, sp. zn. 38 T 67/2024, 
byl porušen zákon v neprospěch obviněné v ustanovení § 307 odst. 2 písm. a) tr. 
ř. ve spojení s ustanovením § 307 odst. 4 tr. ř.   Podle § 269 odst. 2 tr. ř. 
proto zrušil rozsudek Obvodního soudu pro Prahu 5 ze dne 20. 9. 2024, sp. zn. 
38 T 67/2024, v části týkající se akceptace závazku obviněné podle § 307 odst. 
2 písm. a) tr. ř. „že se během zkušební doby zdrží řízení motorových vozidel 
všeho druhu na dobu 48 (čtyřiceti osmi) měsíců počínaje právní mocí tohoto 
usnesení“. Zrušil též všechna další rozhodnutí na zrušenou část rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. V návaznosti na to podle § 271 odst. 1 tr. ř. znovu sám ve věci 
rozhodl, a to tak, že v rozsahu zrušené části usnesení přijal závazek obviněné 
V. R., „že se během zkušební doby zdrží řízení motorových vozidel všeho druhu 
po dobu 24 (dvaceti čtyř) měsíců počínaje právní mocí usnesení Obvodního soudu 
pro Prahu 5 ze dne 20. 9. 2024, sp. zn. 38 T 67/2024 (dnem 20. 9. 2024). Jinými 
slovy řečeno, přijal zmíněný závazek obviněné pouze v rozsahu trvání stanovené 
zkušební doby podmíněného zastavení jejího trestního stíhání. Jinak zůstalo 
usnesení Obvodního soudu pro Prahu 5 ze dne 20. 9. 2024, sp. zn. 38 T 67/2024, 
nezměněno.  

20.	Toto rozhodnutí učinil Nejvyšší soud v neveřejném zasedání v souladu 
s ustanovením § 274 odst. 4 tr. ř.


Poučení: Proti tomuto rozhodnutí není opravný prostředek přípustný.


V Brně dne 30. 1. 2025


                                                                                
                                JUDr. Vladimír Veselý
                                                                                
                                      předseda senátu

	
	





