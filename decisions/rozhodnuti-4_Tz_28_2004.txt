Soud: Nejvyšší soud

Spisová značka: 4 Tz 28/2004

Datum rozhodnutí: 31.03.2004

Typ rozhodnutí: ROZSUDEK




4 Tz 28/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 31. března 
2004 v senátě složeném z předsedy JUDr. Juraje Malika a soudců JUDr. Františka 
Hrabce a JUDr. Jiřího Pácala stížnost pro porušení zákona podanou ministrem 
spravedlnosti ve prospěch poškozeného J. B., proti usnesení Obvodního státního 
zastupitelství pro Prahu 8 ze dne 27. 10. 2003, sp. zn. 2 Zn 2335/2003, a 
rozhodl podle § 268 odst. 2 tr. ř., takto:

Pravomocným usnesením Obvodního státního zastupitelství pro Prahu 8 ze dne 27. 
10. 2003, sp. zn. 2 Zn 2335/2003, byl v ustanovení § 147 odst. 1 a § 148 odst. 
1 písm. c)  tr. ř., a v řízení, které mu předcházelo, v ustanoveních § 2 odst. 
5, odst. 6 a § 80 odst. 1 tr. ř., porušen zákon v neprospěch poškozeného J. B.

	

O d ů v o d n ě n í :

	

Usnesením Policie  ČR Obvodního ředitelství v Praze 8 ze dne 9. září 2003, ČTS: 
OR8-1230/mo5-TČ-1998, bylo podle § 80 odst. 1 tr. ř. ve věci trestného činu 
krádeže podle   § 247 odst. 1 písm. b), odst. 2 tr. zák., ke kterému došlo v 
době od 21.00 hodin dne 15. 12. 1998 do 7.00 hodin 16. 12. 1998 v P., ul. S. a 
kterého se dopustil neznámý pachatel tím, že nezjištěným způsobem odcizil 
osobní motorové vozidlo tov. zn. OPEL SENATOR, černé granitové metalízy,  čímž 
poškozenému J. B. způsobil škodu ve výši 100.000,-Kč, rozhodnuto tak, že se 
vrací P. S. osobní motorové vozidlo tov. zn. OPEL SENATOR 3.0, bez čísla 
karoserie, bez státních poznávacích značek. Toto rozhodnutí bylo odůvodněno 
tak, že vzhledem k nepotřebnosti pro další řízení se vydaná věc v souladu s 
trestním řádem vrací tomu, kdo ji vydal. V případě, že si na tuto věc bude 
uplatňovat právo jiná osoba, může tak učinit v rámci občanskoprávního řízení.

Usnesením státní zástupkyně Obvodního státního zastupitelství pro Prahu 8 ze 
dne   27. 10. 2003, sp. zn. 2 Zn 2335/2003, byla stížnost poškozeného J. B. 
proti výše uvedenému usnesení Policie  ČR, podle § 148 odst. 1 písm. c) tr. ř. 
zamítnuta. Toto rozhodnutí bylo odůvodněno tak, že osobě vydávající věc nebylo 
prokázáno, že by se věci zmocnila nekalým způsobem, nebo věděla, že pochází z 
trestné činnosti, a tak byly dány podmínky pro vrácení věci tomuto držiteli. 
Policejní orgán proto nepochybil, když takto rozhodl, a to i s přihlédnutím k 
tomu, že byť nebylo vyloučeno, že části vozidla pocházejí z majetku J. B., celé 
vozidlo v nalezeném stavu s ním není totožné. V daném řízení nemohou orgány 
činné v trestním řízení suplovat pravomoce občanskoprávního soudu, který by byl 
příslušný k rozhodování o vlastnictví věci nebo o náhradě škody z toho 
plynoucí. Nebylo proto nezbytné uložit vozidlo  na parkovišti soudu do doby 
skončení případného občanskoprávního řízení, poněvadž stejně lze postupovati 
bez toho.

Proti tomuto usnesení Obvodního státního zastupitelství pro Prahu 8 podal 
ministr spravedlnosti České republiky stížnost pro porušení zákona ve prospěch 
poškozeného J. B. V jejím odůvodnění uvádí, že rozhodnutí policejního orgánu 
ani státní zástupkyně nerespektuje stávající právní úpravu. Vlastnictví k 
automobilu je doloženo poškozeným J. B. kupní smlouvou, přičemž v současné 
podobě je vůz kompilací minimálně dvou automobilů. Majiteli uvedeného 
automobilu bylo v krátkém časovém období několik osob, na uvedeném automobilu 
bylo provedeno několik zásadních změn či oprav a jen výjimečně toto bylo 
oznámeno dopravnímu inspektorátu. Vzhledem ke stáří vozidla a častým změnám 
není možné dodatečně určit podle čísla motoru a karoserie o jaké vozidlo se 
vlastně jedná. V daném případě proto nepřichází v úvahu konstatovat, že o právu 
na věc není pochyb, a tak rozhodnutí o vrácení automobilu jedinému subjektu 
odporuje jak úpravě ustanovení § 80 odst. 1 tr. ř. tak navazujícím rozhodnutím 
obecných soudů i judikatuře Ústavního soudu ČR. Závěrem proto ministr 
spravedlnosti navrhl, aby Nejvyšší  soud vyslovil podle § 268 odst. 2 tr. ř. 
tzv. akademický výrok, že usnesením obvodní státní zástupkyně Obvodního 
státního zastupitelství pro Prahu 8 ze dne 27. 10. 2003, sp. zn. 2 Zn 2335/2003 
byl porušen zákon v ustanoveních § 147 odst. 1 a § 148 odst. 1 písm. c) tr. ř. 
a v řízení předcházejícím v ustanovení § 2 odst. 5, odst. 6 tr. ř. ve vztahu k 
ustanovení § 80 odst. 1 věty třetí tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Podle § 80 odst. 1 tr. ř. není-li  věci,  která  byla podle § 78 vydána  nebo 
podle § 79  odňata, k  dalšímu řízení  už třeba  a nepřichází-li v úvahu její  
propadnutí nebo  zabrání, vrátí  se tomu,  kdo ji vydal nebo komu byla odňata. 
Jestliže na  ni uplatňuje právo osoba jiná, vydá se tomu, o jehož právu na věc 
není pochyb. Při pochybnostech se věc uloží do úschovy a osoba, která si na věc 
činí nárok, se upozorní, aby  jej  uplatnila  v  řízení  ve  věcech 
občanskoprávních. Pokud osoba, která má na věc právo, ji přes opakovanou výzvu 
nepřevezme, bude věc  prodána a částka za  ni stržená bude uložena  do úschovy 
soudu.  Na prodej  se užije  přiměřeně předpisu  o soudním prodeji zabavených 
movitých věcí.

Podle § 147 odst. 1 tr. ř. při rozhodování o stížnosti přezkoumá nadřízený 
orgán správnost  všech výroků napadeného  usnesení, proti nimž  může stěžovatel 
podat stížnost, a řízení předcházející napadenému usnesení.

Podle § 147 odst. 1 písm. c) tr. ř.  nadřízený orgán zamítne stížnost není-li 
důvodná.

Je třeba přisvědčit stížnosti  pro porušení zákona, že citovanými ustanoveními 
trestního řádu se Policie ČR ani státní zástupkyně Obvodního státního 
zastupitelství pro Prahu 8,  při vydání shora uvedených usnesení, neřídily. Z 
přiloženého spisového materiálu Nejvyšší soud zjistil, že vlastnické právo k 
předmětnému vozidlu uplatňoval J. B., který toto doložil kupní smlouvou ze dne 
24. 1. 1998, a jemuž bylo vozidlo odcizeno. Vozidlo však bylo vráceno usnesením 
Policie  ČR Obvodního ředitelství v Praze 8 jeho poslednímu držiteli MUDr. P. 
S., s odůvodněním, že věc, která byla vydána, není k dalšímu řízení třeba a 
vrací se v souladu s trestním řádem tomu, kdo ji vydal. Za uvedeného stavu, 
kdy  právo k věci uplatňovaly dvě osoby, nebylo možno uzavřít, že o právu k 
věci nejsou pochybnosti. Nemělo tudíž dojít k vydání věci komukoli a  orgány 
činné v trestním řízení měly postupovat podle ustanovení § 80 odst. 1 věty 
třetí tr. ř., tj.  věc uložit do úschovy  a osoby, které si na věc činily 
nárok, upozornit, aby jej uplatnily v řízení ve věcech občanskoprávních. Postup 
orgánů činných v trestním řízení, stejně jako jejich poukaz na to, že jejich 
rozhodnutí nebrání tomu, aby se jiná osoba domáhala případného vydání podle 
občanskoprávních předpisů, jde zcela stranou podstaty věci a je v rozporu s 
článkem 2 odst. 2 LPS, neboť jimi byly překročeny meze stanovené zákonem, 
sledujícím, aby ke zmíněnému stavu „neodčinitelnosti“ nemohlo vůbec dojít (viz 
Nález Ústavního soudu ze dne 22. října 1998, sp. zn. IV. ÚS 325/98). Tím, že 
Policie ČR ani státní zástupkyně nepostupovaly uvedeným způsobem, došlo k 
porušení zákona v ustanovení § 80 odst. 1 tr. ř. Státní zástupkyně Obvodního 
státního zastupitelství pro Prahu 8 pak plně nedostála své povinnosti, 
vyplývající z ustanovení § 147 odst. 1 písm. a), b) tr. ř., tj. přezkoumat 
správnost všech výroků napadeného usnesení, proti nímž může stěžovatel podat 
stížnost, jakož i jemu předcházející řízení a v rozporu s ustanovením § 148 
odst. 1 písm. c) tr. ř., zamítla zjevně důvodnou stížnost. Nejvyšší soud proto 
podle § 268 odst. 2 tr. ř. vyslovil, že napadeným usnesením Obvodního státního 
zastupitelství pro Prahu 8, a v řízení, které mu předcházelo, byl porušen zákon 
v neprospěch poškozeného J. B. v ustanoveních uvedených ve výrokové části 
tohoto rozsudku. 

Stížnost pro porušení zákona nebyla podána ani ve prospěch, ani v neprospěch 
obviněného, neboť ve věci odcizení předmětného automobilu nebylo dosud sděleno 
obvinění, nýbrž byla podána ve prospěch poškozeného. Pokud stížnost pro 
porušení zákona nebyla podána výlučně ve prospěch obviněného a Nejvyšší soud ji 
shledá důvodnou, vysloví pouze tzv. akademickým výrokem podle § 268 odst. 2 tr. 
ř., že napadeným rozhodnutím byl porušen zákon. Postup podle § 269 odst. 2 tr. 
ř. je možný pouze v těch případech, kdy byl zákon porušen v neprospěch 
obviněného, ke kterému však v tomto případě nedošlo.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. 
ř.).    

V Brně dne 31. března  2004

Předseda senátu:

JUDr. Juraj  M a l i k  

	

	
