Soud: Nejvyšší soud

Spisová značka: 4 Tz 97/2004

Datum rozhodnutí: 14.07.2004

Typ rozhodnutí: Rozsudek




4 Tz 97/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
července 2004 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného V. P., proti pravomocnému trestnímu 
příkazu Okresního soudu  v Litoměřicích ze dne 1. 7. 2003, sp. zn. 3 T 136/2003 
a podle § 268 odst. 2, § 269 odst. 2 a § 270 odst. 1 tr. řádu rozhodl  t a k t 
o :

Pravomocným trestním příkazem  Okresního soudu v Litoměřicích ze dne 1. 7. 
2003, sp. zn. 3 T 136/2003, a v řízení předcházejícím  b y l   p o r u š e n   
z á k o n  v ustanoveních  § 2 odst. 5, odst. 6 tr. řádu v neprospěch 
obviněného V. P.

Napadený trestní příkaz   s e   z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Litoměřicích  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Litoměřicích ze dne 1. 7. 2003, sp. zn. 3 T 
136/2003, byl obviněný V. P. uznán vinným trestným činem maření výkonu úředního 
rozhodnutí podle § 171 odst. 1 písm. d) tr. zákona, jehož se dopustil tím, že 
dne  18. 4. 2003 kolem 16.00 hodin při společné vycházce neoprávněně bez 
svolení opustil areál P. l. H. B., kde vykonával ochrannou psychiatrickou léčbu 
ve formě ústavní na základě usnesení Okresního soudu Louny ze dne 31. 8. 1999, 
sp. zn.               1 Nt 54/1999, kdy zpět do léčebny byl vrácen dne 30. 4. 
2003 po zadržení policejními orgány v Žatci.   

Za to byl obviněnému uložen podle § 171 odst. 1 tr. zákona s přihlédnutím k 
ustanovení § 314e odst. 2 tr. řádu trest odnětí svobody v trvání 3 (tří) 
měsíců, jehož výkon byl podmíněně odložen na zkušební dobu v trvání 1 (jednoho) 
roku. Obviněnému V. P. byl trestní příkaz doručen dne 18. 7. 2003 a právní moci 
nabyl dne 29. 7. 2003.

Proti pravomocnému trestnímu příkazu Okresního soudu v Litoměřicích ze dne 1. 
7. 2003, sp. zn. 3 T 136/2003, podal ministr spravedlnosti České republiky 
stížnost pro porušení zákona ve prospěch obviněného V. P. Vytkl v ní, že zákon 
byl napadeným trestním příkazem porušen v ustanovení § 36 odst. 1 písm. b) tr. 
řádu a v ustanovení § 2 odst. 5 tr. řádu.

V odůvodnění stížnosti pro porušení zákona ministr spravedlnosti namítl, že 
Okresní soud v Litoměřicích se neřídil ustanovením § 2 odst. 5 a § 36 odst. 1 
písm. b) tr. řádu, neboť ze znaleckého posudku z oboru zdravotnictví, odvětví 
psychiatrie, který byl v průběhu přípravného řízení vypracován  za účelem 
zkoumání duševního stavu obviněného, se podává, že obviněný V. P. měl být 
zbaven způsobilosti k právním úkonům a opatrovníkem mu byl ustanoven Obecní 
úřad Č. Této skutečnosti nebyla věnována orgány činnými v trestním řízení 
pozornost, rozhodnutí o zbavení způsobilosti k právním úkonům nebylo opatřeno a 
nebylo ověřeno, zda v případě obviněného nebyly splněny podmínky pro postup 
podle § 36 odst. 1 písm. b) tr. řádu a obviněnému ustanoven obhájce.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. řádu, že trestním příkazem 
Okresního soudu v Litoměřicích ze dne 1. 7. 2003, sp. zn. 3 T 136/2003,  byl 
porušen zákon v neprospěch obviněného V. P. ve vytýkaném směru, aby podle § 269 
odst. 2 tr. řádu zrušil napadený trestní příkaz a dále postupoval podle § 270 
odst. 1 tr. řádu.

Nejvyšší soud České republiky podle § 267 odst. 3 tr. řádu přezkoumal zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,     a dospěl k závěru, že zákon porušen byl.

Podle § 36 odst. 1 písm. b) tr. řádu obviněný musí mít obhájce už v přípravném 
řízení, je-li zbaven způsobilosti k právním úkonům nebo je-li jeho způsobilost 
k právním úkonům omezena.

Podle § 36 odst. 2 tr. řádu obviněný musí mít obhájce také tehdy, považuje-li 
to soud a v přípravném řízení státní zástupce za nutné, zejména proto, že 
vzhledem k tělesným nebo  duševním vadám obviněného mají pochybnosti o jeho 
způsobilosti náležitě se hájit.

Podle § 314 e odst. 4 písm. a) tr. řádu nelze trestní příkaz vydat v řízení 
proti osobě, která je zbavena  způsobilosti k právním.

Podle § 2 odst. 5 tr. řádu orgány činné v trestním řízení postupují v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle  § 2 odst. 6 tr. řádu hodnotí orgány činné v trestním řízení důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Nejvyšší soud konstatuje, že uvedenými zákonnými ustanoveními se Okresní soud v 
Litoměřicích při rozhodování důsledně neřídil.

Ve  shodě s  podanou stížností  pro porušení  zákona Nejvyšší soud zjistil,  že 
Okresní soud v  Litoměřicích nevěnoval náležitou pozornost studiu spisového 
materiálu, zejména znaleckému posudku z oboru zdravotnictví, odvětví 
psychiatrie vypracovanému znalkyní MUDr. J. Z., která byla v přípravném řízení 
přibrána za účelem zkoumání duševního stavu obviněného V. P. Z tohoto 
znaleckého posudku mimo jiné vyplývá, že v době pobytu v P. l. H. B., a to od 
5. 4. 2000 do 19. 5. 2001, mělo u obviněného probíhat řízení o zbavení 
způsobilosti k právním úkonům (č. l. 6 znaleckého posudku) a při pobytu v této 
léčebně v době od 21. 7. 2002 do 18. 4. 2003 měl být obviněný V. P. zbaven 
způsobilosti k právním úkonům a opatrovníkem ustanoven obecní úřad v místě 
bydliště (Č.). Ze závěrů znaleckého posudku se podává, že u obviněného byla 
zjištěna duševní choroba v pravém slova smyslu, a to paranoidní schizofrenie s 
chronickým průběhem. Tato choroba byla přítomna i v době, kdy se dopustil 
projednávané trestné činnosti, nicméně neměla vliv na jeho rozpoznávací i 
ovládací schopnosti. S ohledem na duševní chorobu nepovažovala znalkyně účast 
obviněného na trestním řízení za zcela plnohodnotnou. Součástí spisu je i 
fotokopie usnesení Okresního soudu v Litoměřicích ze dne 31. 8. 1999, sp. zn. 1 
Nt 54/99, kterým bylo podle § 72 odst. 1    tr. zákona obviněnému V. P. uloženo 
ochranné psychiatrické léčení formou ústavní.

Podstata pochybení Okresního soudu v Litoměřicích spočívá v tom, že při 
náležitém studiu spisu, zejména zmíněného znaleckého posudku by zjistil, že u 
obviněného V. P. mělo být rozhodnuto o zbavení způsobilosti k právním úkonům a 
opatrovníkem mu měl být ustanoven Obecní úřad v místě bydliště (v Č.), přitom 
právě na tyto případy pamatuje ustanovení § 36 odst. 1 písm. b) tr. řádu o 
nutné obhajobě. Za této situace měl Okresní soud v Litoměřicích dokazování 
zaměřit na zjištění, zda u obviněného skutečně došlo ke zbavení způsobilosti k 
právním úkonům a pokud se tak stalo, postupovat podle § 314c odst. 1 písm. a)  
tr. řádu za použití § 188 odst. 1 písm. e) tr. řádu, a to při respektování 
ustanovení § 34 odst. 1 tr. řádu a trestní věc vrátit státnímu zástupci k 
došetření, neboť v takovém případě by u obviněného V. P. od okamžiku nabytí 
právní moci rozhodnutí o zbavení způsobilosti k právním úkonům existoval důvod 
nutné obhajoby  podle § 36 odst. 1 písm. b) tr. řádu a měl  tedy  mít již v 
přípravném  řízení obhájce. Opatrovníkovi obviněného měla být nejprve dána 
možnost si obhájce zvolit a teprve pokud by této možnosti nevyužil, měl být 
obviněnému obhájce ustanoven. Zvolenému nebo ustanovenému obhájci měla být v 
rámci přípravného řízení dána možnost využít oprávnění podle § 41 odst. 1, 
odst. 2 tr. řádu a § 165 odst. 2, odst. 3 tr. řádu. Pokud takto  nebylo v 
přípravném řízení postupováno (v případě, že byl obviněný skutečně způsobilosti 
k právním úkonům zbaven), došlo v rámci přípravného řízení k závažným 
procesním  vadám, které nelze  napravit v řízení  před soudem.

Okresní soud však uvedeným způsobem nepostupoval, v důsledku čehož došlo k 
porušení práva obviněného na řádnou obhajobu. Pro úplnost lze uvést, že v 
závěrech znaleckého posudku znalkyně uvádí, že s ohledem na duševní chorobu 
nepovažuje účast obviněného na trestním řízení za zcela plnohodnotnou. Takovéto 
vyjádření znalkyně by mohlo svědčit pro pochybnosti o způsobilosti obviněného 
se náležitě hájit a již sama tato skutečnost mohla vést orgány činné v trestním 
řízení k použití ustanovení § 36 odst. 2 tr. řádu. 

Nejvyšší soud proto podle § 268 odst. 2 tr. řádu vyslovil, že pravomocným 
trestním příkazem  Okresního soudu v Litoměřicích ze dne 1. 7. 2003, sp. zn. 3 
T 136/2003, a v řízení předcházejícím byl porušen zákon v ustanoveních § 2 
odst. 5, 6 tr. řádu v neprospěch obviněného V. P. Správností vlastního 
rozhodnutí, co do merita, se Nejvyšší soud nezabýval, protože již samotnou 
vadností postupu řízení je podání stížnosti pro porušení zákona a následné 
rozhodnutí podle § 268 odst. 2 tr. řádu odůvodněno. V důsledku konstatovaného 
porušení zákona v neprospěch obviněného v souladu s kogentním ustanovením § 269 
odst. 2 tr. řádu zrušil trestní příkaz Okresního soudu v Litoměřicích  v celém 
rozsahu i všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

V souladu s tímto výrokem pak Nejvyšší soud Okresním u soudu v Litoměřicích 
podle    § 270 odst. 1 tr. řádu přikázal, aby věc v potřebném rozsahu znovu 
projednal a rozhodl. V konkrétním případě to znamená  doplnit dokazování o 
zjištění, zda u obviněného skutečně došlo ke zbavení způsobilosti k právním 
úkonům a pokud se tak stalo, postupovat podle  § 314c odst. 1 písm. a)  tr. 
řádu za použití § 188 odst. 1 písm. e) tr. řádu, a to při respektování 
ustanovení § 34 odst. 1 tr. řádu.

Poučení: Proti tomuto rozhodnutí není opravný prostředek přípustný.

V Brně dne 14. července 2004

Předseda senátu:

JUDr. J. P.

Vypracoval:

JUDr. P. Š.

	

	

	

	
