Soud: Nejvyšší soud

Spisová značka: 26 Cdo 42/99

Datum rozhodnutí: 09.11.2000

Typ rozhodnutí: Rozsudek


Kategorie rozhodnutí: C




26 Cdo 42/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedkyně Doc. 
JUDr. Věry Korecké, CSc. a soudců JUDr. Michala Mikláše a JUDr. Hany Müllerové 
v právní věci žalobce J. T., zastoupeného advokátem, proti žalovaným 1) H. K., 
2) M. K., 3) Z. K., a 4) M. K., o vyklizení bytu, vedené u Okresního soudu v 
Kutné Hoře pod sp.zn. 4 C 36/97, o dovolání žalobce proti rozsudku Krajského 
soudu v Praze ze dne 14. srpna 1998, č.j. 21 Co 85/98-82, takto:

 	Rozsudek Krajského soudu v Praze ze dne 14. srpna 1998, č.j. 21 Co 
85/98-82, se zrušuje a věc se vrací krajskému soudu k dalšímu řízení.

 O d ů v o d n ě n í.

 	Okresní soud v Kutné Hoře rozsudkem ze dne 27.10.1997, č.j. 4 C 
36/97-55 (poté, co jeho rozsudek ze dne 7.5.1997, č.j. 4 C 36/97-25, byl k 
odvolání žalobce zrušen usnesením Krajského soudu v Praze ze dne 29.8.1997, 
č.j. 21 Co 288/97-47), uložil žalovaným P. K., H. K., M. K., Z. K. a M. K. 
povinnost vyklidit a vyklizený žalobci odevzdat byt sestávající z kuchyně, tří 
pokojů a příslušenství v domě č.p. 37 v B. (dále \"předmětný byt\"), a to do 
třiceti dnů po zajištění přiměřeného náhradního bytu. Dále rozhodl o nákladech 
řízení. Vycházel ze zjištění, že žalobce je vlastníkem domu, v němž se 
předmětný byt nachází, že v roce 1982 Státní statek U. J. (tehdejší vlastník, 
resp. správce domu) tuto nemovitost (jako celek) přenechal do užívání žalovaným 
manželům P. a H. K., kteří byli u něho v pracovním poměru, že se tito spolu se 
svými dětmi (zbývajícími žalovanými) do domu nastěhovali, užívali jej a 
provedli v něm stavební úpravy (zřízení další bytové jednotky o velikosti 2+1); 
jejich zaměstnavatel v domě zřídil ústřední topení a provedl zateplení 
podkroví. Úhrada za užívání domu byla manželům K. srážena ze mzdy, po skončení 
pracovního poměru ji platili složenkami. Žalovaní původně užívali celou 
nemovitost včetně dřevníku a garáže, později - v době, kdy již vlastnické právo 
k nemovitosti nabyl žalobce - začali užívat pouze předmětný byt. Žalobce s nimi 
smlouvu o nájmu předmětného bytu neuzavřel, ani jim nesdělil výši nájemného. 
Soud prvního stupně shledal žalobu na vyklizení důvodnou, když dovodil, že v 
řízení \"nebyla prokázána existence právní skutečnosti, která by zakládala 
právo na uzavření dohody o užívání bytu podle dřívějších předpisů, případně 
nyní nájemní smlouvy\"; nevzniklo-li tedy právo osobního užívání, nemohlo v 
dané věci dojít k transformaci na právo nájmu bytu podle § 871 obč.zák. 
Povinnost žalovaných k vyklizení vázal s poukazem na ustanovení § 3 obč.zák. na 
zajištění přiměřeného náhradního bytu. Přihlédl přitom zejména k tomu, že 
žalovaní \"žili po dlouhá léta v domku v dojmu, že jde o řádný právní poměr 
užívání bytu, neboť jako k takovému institutu se chovali oni sami a stejným 
způsobem se vůči nim choval i bývalý vlastník domku..., a že jim nelze přičítat 
k tíži jednání právního předchůdce žalobce, který nevystavil \"řádný listinný 
doklad\" o užívání bytu.

 K odvolání žalobce Krajský soud v Praze rozsudkem ze dne 14.8.1998, č.j. 21 Co 
85/98-82, výrokem \"I.\" rozhodl, že se rozsudek okresního soudu ve vztahu k P. 
K. (v záhlaví rozsudku odvolacího soudu označenému jako žalovaný 1/), zemřelému 
dne 11.1.1998 (tj. po vyhlášení rozsudku soudu prvního stupně) zrušuje a řízení 
se zastavuje. Výrokem \"II.\" odvolací soud změnil rozsudek soudu prvního 
stupně tak, že ve vztahu k ostatním žalovaným (v záhlaví rozsudku odvolacího 
soudu označeným jako žalovaní 2/, 3/, 4/ a 5/) žalobu na vyklizení předmětného 
bytu zamítl. Dále rozhodl o nákladech řízení před soudy obou stupňů. Odvolací 
soud, vycházeje ze skutkových zjištění soudu prvního stupně, poté, co doplnil 
dokazování výslechem svědků  J. N. a V. H., dospěl na rozdíl od okresního soudu 
k závěru, že žaloba není důvodná. Z doplněného dokazování učinil zjištění, že 
Státní statek U. J. (právní předchůdce žalobce, dále \"státní statek\") měl k 
nemovitosti, v níž se nachází předmětný byt, právo hospodaření do roku 1995, že 
ředitel tohoto statku  J. N. souhlasil s tím, aby žalovanému P. K. (manželu 1. 
žalované) a jeho rodině byla přenechána (celá) tato nemovitost (v níž byl 
zpočátku pouze jeden - předmětný byt, a později úpravou podkroví zřízen manžely 
K. druhý byt) do užívání na dobu neurčitou, že státní statek jednal ohledně 
bytu vždy s P. K., jemuž byl vystaven výměr nájemného, které mu bylo sráženo z 
platu, a že manželé K. užívali spolu s dětmi předmětný byt, přičemž nově 
zřízený byt užíval jejich zletilý syn s rodinou, a že souhlas státního statku s 
bydlením žalovaných (v nezměném rozsahu a době užívání) byl dán i po 1.1.1992. 
Na základě toho dovodil, že \"po r. 1992 vznikl nájem k předmětnému bytu, když 
byly splněny náležitosti smlouvy ve smyslu ust. § 686 odst. 1 zák. č. 509/1991 
Sb. konkludentně mezi státním statkem a P. K.\". S poukazem na ustanovení § 680 
odst. 2 a 3 obč.zák. a na ustanovení § 707 odst. 1 obč.zák. odvolací soud dále 
uvedl, že změna v osobě pronajímatele (míněno nabytí vlastnického práva žalobce 
k nemovitosti, v níž se předmětný byt nachází) nemá na trvání \"právního vztahu 
z nájmu\" vliv, a že zemře-li jeden z manželů, kteří byli společnými nájemci 
bytu, stane se nájemcem pozůstalý manžel, \"v dané věci H. K.\". Zamítnutí 
žaloby vůči žalovaným 2), 3), a 4) odvolací soud neodůvodnil.

 	Rozsudek odvolacího soudu - ve výroku, kterým byl změněn rozsudek 
soudu prvního stupně - napadl žalobce dovoláním, v němž uplatněné dovolací 
důvody podřadil ustanovení § 241 odst. 3 písm. c/ a d/ o.s.ř. Namítá, že závěr 
odvolacího soudu o konkludentně uzavřené nájemní smlouvě k předmětnému bytu 
\"neodpovídá dokazování\", že z výpovědí svědků učiněných před soudem II. 
stupně je možno dovodit pouze to, že \"statek umožnil bydlení p. P. K. v 
předmětném domku s ohledem na jeho zaměstnání u statku, a to po dobu jeho 
působení u statku...\", a že statek jednal pouze se jmenovaným. Dovolatel má za 
to, že z uvedeného nelze učinit závěr, že se \"jedná o nájem klasického 
nájemního bytu, ve svém důsledku tedy o společný nájem bytu manžely\". 
Poukazuje na to, že v průběhu řízení nebyl předložen důkaz o tom, že by 
žalovaným bylo vyměřeno nájemné a že pracovní poměr P. K. u statku trval i po 
1.1.1992. Namítá, že odvolací soud v odůvodnění svého rozhodnutí \"nerozvádí\" 
jak byl po roce 1992 mezi statkem a P. K. vymezen předmět užívání, jeho rozsah, 
výše nájemného a úhrady za plnění spojená s užíváním bytu. Postupem, který 
zvolil krajský soud (uvádí se dále v dovolání) nelze dodatečně zhojit 
neplatnost ujednání o osobním užívání bytu, které mělo vzniknout před 1.1.1992. 
Protože v řízení nebyla prokázána existence rozhodnutí o přidělení bytu, nemohl 
žalovaným vzniknout nájem bytu podle § 871 odst. 1 obč.zák., a žalovaní užívají 
předmětný byt bez právního důvodu. Pokud žalovaní nevyužili svého práva a 
nedomáhali se vůči statku \"vydání dokumentů nutných k řádnému vzniku práva 
osobního užívání bytu\", nelze tuto skutečnost přičíst k tíži žalobce, stejně 
tak jako jednání jeho právního předchůdce, který se žalovanými \"řádně 
nesjednal právo osobního užívání bytu\". Dovolatel současně zpochybňuje právo 
žalovaných na bytovou náhradu, která jim byla přiznána rozsudkem soudu prvního 
stupně a v této souvislosti namítá, že tím došlo k nepřiměřenému zkrácení 
vlastnického práva žalobce, ačkoliv žalovaní užívají předmětný byt bez právního 
důvodu a neplatí řádně úhradu za jeho užívání. Navrhl, aby rozsudek odvolacího 
soudu byl v napadeném výroku zrušen a věc mu byla vrácena k dalšímu řízení.

 	Vyjádření k dovolání nebylo podáno.

 	Nejvyšší soud jako soud dovolací (§ 10a o.s.ř.) konstatuje, že 
dovolání bylo podáno včas, osobou k tomu oprávněnou - účastníkem řízení (§ 240 
odst. 1 o.s.ř.), za splnění zákonné podmínky advokátního zastoupení dovolatele, 
a že je podle § 238 odst. 1 písm. a/ o.s.ř. přípustné.

 	Dovolací soud přezkoumal napadené rozhodnutí ve smyslu § 242 o.s.ř., 
jsa přitom vázán nejen rozsahem dovolání, ale i uplatněnými dovolacími důvody 
včetně toho, jak je dovolatel obsahově vymezil (§ 242 odst. 1 a odst. 3 věta 
prvá o.s.ř.), když vady obligatorně posuzované ve smyslu ustanovení § 242 odst. 
3 věta druhá o.s.ř. nebyly v dovolání tvrzeny a jejich existence se z obsahu 
spisu nepodává.

 	Důvody podaného dovolání se opírají o ustanovení § 241 odst. 3 písm. 
c/ a d/ o.s.ř.

 	Skutkové zjištění nemá oporu v provedeném dokazování (§ 241 odst. 3 
písm. c/ o.s.ř.) tehdy, jestliže soud vzal v úvahu skutečnosti, které z 
provedených důkazů nevyplynuly ani jinak nevyšly v řízení najevo, pominul 
rozhodné skutečnosti, které byly provedenými důkazy prokázány nebo vyšly v 
řízení najevo, nebo jestliže v hodnocení důkazů z hlediska jejich závažnosti, 
zákonnosti, pravdivosti, eventuelně věrohodnosti je logický rozpor. Skutkové 
zjištění nemá v podstatné části oporu v provedeném dokazování tehdy, týká-li se 
skutečností, které byly významné pro posouzení věci z hlediska hmotného práva.

 	Právní posouzení je nesprávné (§ 241 odst. 3 písm. d/ o.s.ř.), 
jestliže odvolací soud posoudil věc podle právní normy, jež na zjištěný 
skutkový stav nedopadá, nebo právní normu sice správně určenou, nesprávně 
vyložil, případně ji na daný skutkový stav nesprávně aplikoval.

 	Podle §  685 odst. 1 věty prvé obč. zák. (ve znění účinném do 
31.12.1994, tj. v období, rozhodném pro právní posouzení dané věci, dále 
\"obč.zák.\") nájem bytu vzniká nájemní smlouvou, kterou pronajímatel 
přenechává nájemci za nájemné byt do užívání, a to buď na dobu určitou, nebo 
bez určení doby užívání; nájemní smlouva zpravidla obsahuje i popis 
příslušenství a popis stavu bytu.

 Nájemní smlouva musí podle ustanovení § 686 odst. 1 obč.zák. obsahovat 
označení předmětu a rozsahu užívání, výši nájemného a výši úhrady za plnění 
spojená s užíváním bytu nebo způsob jejich výpočtu. Měla by též obsahovat i 
popis příslušenství a popis stavu bytu. Nebyla-li nájemní smlouva uzavřena 
písemně, vyhotoví se o jejím obsahu zápis.

 	Smlouva o nájmu bytu je právním úkonem, jehož účastníky jsou 
pronajímatel a nájemce. Musí - vedle náležitostí stanovených citovaným 
ustanovením § 686 odst. 1 obč.zák. - splňovat i obecné náležitosti právních 
úkonů, stanovené v ustanoveních §§ 34 a násl. obč. zák. Ve smyslu § 34 obč.zák. 
je právní úkon projev vůle směřující zejména ke vzniku, změně nebo zániku těch 
práv a povinností, které právní předpisy s takovým projevem spojují. Protože 
pro nájemní smlouvu nebyla - v době, rozhodné pro právní posouzení dané věci - 
stanovena písemná forma, mohla být uzavřena i ústně, příp. konkludentně (§ 35 
odst. 1 obč.zák.).

 	V projednávané věci odvolací soud učinil po doplnění dokazování 
výslechem svědka  J. N. z jeho výpovědi zjištění, že svědek pracoval do 
31.1.1993 jako ředitel státního statku, že do souboru majetku, ke kterému měl 
státní statek právo hospodaření patřil i dům č.p. 37 v B., že státní statek 
souhlasil s tím, aby manželům K. byl dán do užívání celý tento rodinný domek, 
že ohledně užívání bylo vždy jednáno s P. K., že po dobu působení svědka u 
státního statku \"nebyly žádné námitky\" proti bydlení rodiny K., že \"se 
souhlasilo\" s tím, že s manžely K. budou bydlet i jejich děti, že manželům K. 
bylo vyměřeno nájemné, které platili pravidelně formou srážky ze mzdy, že v 
roce 1992 byli stále zaměstnáni u státního statku, nájemné se jim nezměnilo, a 
že státní statek vycházel vždy z toho, že byt užívají na dobu neurčitou.

 Na základě toho dospěl odvolací soud k závěru, že mezi státním statkem a P. K. 
(manželem 1. žalované) byla konkludentně uzavřena \"po roce 1992\" smlouva o 
nájmu předmětného bytu, a poté dovodil, že smrtí P. K. (11.1.1998) se podle § 
707 odst. 1 obč.zák. stala nájemkyní předmětného bytu jeho pozůstalá manželka 
H. K. (1. žalovaná).

Uvedený závěr odvolacího soudu o uzavření nájemní smlouvy nutně předpokládá, že 
zde byl dán konkludentní projev vůle směřující k uzavření (nové) nájemní 
smlouvy ohledně předmětného bytu, a to jak na straně pronajímatele, tak i 
nájemce. Takovýto závěr lze však ztěží dovozovat ze skutkových zjištění, 
učiněných odvolacím soudem z výpovědi svědka  J. N. - z okolnosti, že \"ze 
strany statku nebyly námitky\" proti bydlení rodiny K. po dobu působení svědka 
u státního statku (tj. i po 1.1.1992), a že se manželům K. po roce 1992 
nezměnilo nájemné. Takovýto závěr neplyne ani ze skutkových zjištění soudu 
prvního stupně, z nichž odvolací soud po doplnění dokazování vycházel, a 
jejichž součástí bylo též zjištění, že manželům K. byl v roce 1982 přenechán do 
užívání \"celý rodinný domek\" (což ostatně uvedl ve své výpovědi před 
odvolacím soudem i svědek  J. N.), že manželé K. užívali od roku 1982 celou 
nemovitost včetně dřevníku a garáže, a že v domě prováděli stavební úpravy. 
Uvedenými okolnostmi se však odvolací soud po právní stránce nezabýval, ačkoliv 
byly rozhodné pro posouzení otázky, zda byl dán ze strany právního předchůdce 
žalobce a P. K. konkludentní projev vůle směřující k uzavření smlouvy o nájmu 
předmětného bytu, a co bylo obsahem tohoto projevu vůle (např. zda touto 
dohodou mělo dojít ke změně stávajícího způsobu užívání nemovitosti, přenechané 
státním statkem manželům K. v roce 1982 nebo k založení nového právního vztahu 
nájmu jmenovaných k předmětnému bytu), a zda obsah tohoto právního úkonu 
splňoval zákonem stanovené náležitosti.

 	Z uvedeného je zřejmé, že rozhodnutí odvolacího soudu spočívá na 
neúplném a proto i nesprávném právním posouzení věci (§ 241 odst. 3 písm. d/ 
o.s.ř.). Nejvyšší soud proto podle § 243b odst. 1 a 2 o.s.ř. napadený rozsudek 
odvolacího soudu zrušil a věc mu vrátil k dalšímu řízení.

 	Právní názor dovolacího soudu je pro odvolací soud závazný (§ 243d 
odst. 1 věta druhá o.s.ř.).

 	Vzhledem k důvodům zrušení rozsudku odvolacího soudu bylo předčasné 
zabývat se dalšími dovolacími námitkami směřujícími proti skutkovým zjištěním a 
právnímu posouzení věci odvolacím soudem. V dalším řízení by se však odvolací 
soud měl - v závislosti na výsledku posouzení otázky vzniku práva nájmu P. K. k 
předmětnému bytu - zabývat i otázkou, zda k předmětnému bytu vzniklo manželům 
K. právo společného nájmu bytu manžely, jehož existence je předpokladem 
právního důvodu užívání předmětného bytu 1. žalovanou ve smyslu § 707 odst. 1 
obč.zák., jakož i otázkou právního důvodu užívání bytu žalovanými 2), 3) a 4), 
vůči nimž též žaloba na vyklizení směřuje.

 	O náhradě nákladů řízení včetně nákladů řízení dovolacího bude 
rozhodnuto v novém rozhodnutí o věci (§ 243d odst. 1 věta třetí o.s.ř.).

Proti tomuto rozsudku není přípustný opravný prostředek.

V Brně dne  9. listopadu 2000

Doc. JUDr. Věra K o r e c k á, CSc., v.r.

předsedkyně senátu

Za správnost vyhotovení: Ivana Svobodová
