Soud: Nejvyšší soud

Spisová značka: 8 Tz 28/2012

Datum rozhodnutí: 29.03.2012

Typ rozhodnutí: ROZSUDEK


Heslo: Souhrnný trest

Dotčené předpisy: § 43 odst. 2 tr. zákoníku

Kategorie rozhodnutí: D




8 Tz 28/2012

ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud jako soud pro mládež projednal ve veřejném zasedání konaném dne 
29. března 2012 v senátě složeném z předsedkyně senátu JUDr. Věry Kůrkové a 
soudců JUDr. Milady Šámalové a JUDr. Jana Bláhy stížnost pro porušení zákona, 
kterou podal ministr spravedlnosti České republiky ve prospěch obviněné 
mladistvé „kopretiny“*), proti rozsudku Okresního soudu v Kroměříži jako soudu 
pro mládež ze dne 26. 7. 2011, sp. zn. 2 Tm 10/2011,  t a k t o :

Podle § 268 odst. 2 tr. ř. se vyslovuje, že pravomocným rozsudkem Okresního 
soudu v Kroměříži jako soudu pro mládež ze dne 26. 7. 2011, sp. zn. 2 Tm 
10/2011, b y l  p o r u š e n  z á k o n v ustanovení § 43 odst. 2 tr. zákoníku 
v neprospěch obviněné mladistvé „kopretiny“.

Podle § 269 odst. 2 tr. ř. se napadený rozsudek v celém výroku o trestním 
opatření z r u š u j e . Zrušují se též všechna další rozhodnutí na zrušenou 
část rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 271 odst. 1 tr. ř. se ve věci rozhoduje tak, že mladistvá „kopretina“

s e  o d s u z u j e 

za provinění obecného ohrožení podle § 272 odst. 1 tr. zákoníku, jímž byla 
uznána vinnou rozsudkem Okresního soudu v Kroměříži jako soudu pro mládež ze 
dne 26. 7. 2011, sp. zn. 2 Tm 10/2011, a za sbíhající se provinění poškození 
cizí věci podle § 228 odst. 2 tr. zákoníku a provinění výtržnictví podle § 358 
odst. 1 tr. zákoníku, kterými byla uznána vinnou rozsudkem Okresního soudu v 
Kroměříži, soudu pro mládež, ze dne 26. 7. 2011, sp. zn. 2 Tm 11/2011, a 
provinění výtržnictví podle § 358 odst. 1, odst. 2 písm. a) tr. zákoníku a 
poškození cizí věci podle § 228 odst. 2 tr. zákoníku, kterými byla uznána 
vinnou rozsudkem Okresního soudu v Kroměříži, soudu pro mládež, ze dne 12. 4. 
2011, sp. zn. 16 Tm 7/2011,

podle § 272 odst. 1 tr. zákoníku, § 43 odst. 2 tr. zákoníku, § 31 odst. 1 
zákona č. 218/2003 Sb. k souhrnnému trestnímu opatření nepodmíněného odnětí 
svobody na dvacet osm (28) měsíců. Podle § 31 odst. 4 zákona č. 218/2003 Sb. se 
mladistvá pro výkon tohoto trestního opatření zařazuje odděleně od ostatních 
odsouzených ve věznici nebo zvláštním oddělení pro mladistvé.

	Současně se zrušuje výrok o souhrnném trestním opatření z rozsudku 
Okresního soudu v Kroměříži, soudu pro mládež, ze dne 26. 7. 2011, sp. zn. 2 Tm 
11/2011, a výrok o trestním opatření z rozsudku Okresního soudu v Kroměříži, 
soudu pro mládež, ze dne 12. 4. 2011, sp. zn. 16 Tm 7/2011, jakož i všechna 
další rozhodnutí na tyto výroky obsahově navazující, pokud vzhledem ke změně, k 
níž došlo zrušením, pozbyla podkladu.


O d ů v o d n ě n í :

Obviněná mladistvá „kopretina“ (dále jen mladistvá) byla rozsudkem Okresního 
soudu v Kroměříži jako soudu pro mládež ze dne 26. 7. 2011, sp. zn. 2 Tm 
10/2011, uznána vinnou proviněním obecného ohrožení podle § 272 odst. 1 tr. 
zákoníku a za toto provinění a dále za sbíhající se provinění poškození cizí 
věci podle § 228 odst. 2 tr. zákoníku a provinění výtržnictví podle § 358 odst. 
1 tr. zákoníku, kterými byla uznána vinnou rozsudkem Okresního soudu v 
Kroměříži, soudu pro mládež, ze dne 26. 7. 2011, sp. zn. 2 Tm 11/2011, a 
sbíhající se provinění výtržnictví podle § 358 odst. 1, odst. 2 písm. a) tr. 
zákoníku a poškození cizí věci podle § 228 odst. 2 tr. zákoníku, kterým byla 
uznána vinnou rozsudkem Okresního soudu v Kroměříži, soudu pro mládež, ze dne 
12. 4. 2011, sp. zn. 16 Tm 7/2011, jí bylo uloženo podle § 272 odst. 1 tr. 
zákoníku, § 43 odst. 2 tr. zákoníku, § 31 odst. 1 zákona č. 218/2003 Sb., o 
soudnictví ve věcech mládeže, ve znění pozdějších předpisů (dále zákon č. 
218/2003 Sb.), souhrnné trestní opatření odnětí svobody nepodmíněné v trvání 28 
měsíců. Současně byl zrušen výrok o trestním opatření z rozsudku Okresního 
soudu v Kroměříži, soudu pro mládež, ze dne 26. 7. 2011, sp. zn. 2 Tm 11/2011, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu.

Rozsudek Okresního soudu v Kroměříži jako soudu pro mládež ze dne 26. 7. 2011, 
sp. zn. 2 Tm 10/2011, proti němuž žádná z oprávněných osob nepodala odvolání, 
nabyl právní moci dne 11. 8. 2011.

Provinění obecného ohrožení podle § 272 odst. 1 tr. zákoníku se mladistvá podle 
zjištění soudu dopustila tím, že dne 2. 4. 2011 v době od 00.01 hodin do 3.21 
hodin v H., okres K., na ulici K., úmyslně zapálila slámu pod přístřeškem 
hospodářské budovy, čímž způsobila požár, který se následně rozšířil na celý 
objekt hospodářské budovy, ve které bylo ustájeno sedm koní plemene český 
teplokrevník, kdy následkem požáru došlo k usmrcení čtyř koní ve vlastnictví 
poškozeného Z. J., a to klisny M., úspěšné sportovní klisny zařazené do 
akceleračního programu chovu českého teplokrevníka, v hodnotě 350.000,- Kč, 
jejímž nevyužitím v chovu nastala další škoda ve výši nejméně 200.000,- Kč, 
valacha L., sportovního koně s velmi dobrými sportovními výsledky, v hodnotě 
300.000,- Kč, klisny C., po velmi kvalitním hřebci s předpoklady využití ve 
sportu a chovu, v hodnotě 150.000,- Kč, a valacha B., po velmi kvalitním otci s 
předpoklady sportovního využití, v hodnotě 150.000,- Kč, bezprostředně ohroženi 
požárem byli další tři koně, které se majiteli podařilo z hořící stáje vyvést, 
a to klisna M., velmi kvalitní sportovní klisna s předpokladem budoucího 
využití v chovu, v hodnotě 400.000,- Kč, klisna A., velmi kvalitního původu s 
předpoklady sportovního využití, v hodnotě 120.000,­- Kč, a klisna L., v 
hodnotě 80.000,- Kč, v důsledku požáru dále zcela shořela hospodářská budova v 
hodnotě 1.525.000,- Kč a v ní 60 balíků slámy v hodnotě 18.000,- Kč, 25 balíků 
sena v hodnotě 30.000,- Kč, 8 boxů pro koně v hodnotě 240.000,- Kč, 3 zásobníky 
s obilím v hodnotě 126.000,- Kč a jezdecké vybavení a chovatelské potřeby v 
celkové hodnotě cca 50.000,- Kč a jenom díky včasnému zásahu hasičského 
záchranného sboru nedošlo k dalšímu rozšíření požáru na rodinný dům v hodnotě 
3.800.000,- Kč a na sousední stáj, ve které bylo ustájeno dalších šest koní, 
jejichž hodnota nebyla vyčíslena, čímž způsobila poškozenému Z. J. usmrcením 
koní, zničením potřeb k chovu koní a podílem na zničené hospodářské budově 
celkovou škodu ve výši 2.295.520,- Kč, poškozenému J. J., podílem na zničené 
hospodářské budově škodu ve výši 381.250,- Kč a poškozenému J. J., podílem na 
zničené hospodářské budově škodu ve výši 762.500,- Kč a dále hrozil vznik škody 
na cizím majetku ve výši nejméně 4.500.000,- Kč, tedy celkem hrozila škoda ve 
výši nejméně 7.939.000,- Kč.

Předchozím rozsudkem Okresního soudu v Kroměříži, soudu pro mládež, ze dne 26. 
7. 2011, sp. zn. 2 Tm 11/2011, který nabyl právní moci dne 26. 7. 2011, byla 
mladistvá uznána vinnou proviněními poškození cizí věci podle § 228 odst. 2 tr. 
zákoníku a výtržnictví podle § 358 odst. 1 tr. zákoníku, které spáchala dne 22. 
8. 2010 způsobem popsaným ve výroku označeného rozsudku. Za tato provinění a 
dále za sbíhající se provinění poškození cizí věci podle § 228 odst. 2 tr. 
zákoníku a výtržnictví podle § 358 odst. 1, odst. 2 písm. a) tr. zákoníku, 
kterými byla uznána vinnou rozsudkem Okresního soudu v Kroměříži, soudu pro 
mládež, ze dne 12. 4. 2011, sp. zn. 16 Tm 7/2011, byla odsouzena za použití § 
43 odst. 2 tr. zákoníku a § 31 odst. 1 zákona č. 218/2003 Sb. k souhrnnému 
trestnímu opatření odnětí svobody v trvání 6 měsíců. Podle § 33 odst. 1 zákona 
č. 218/2003 Sb. byl výkon uloženého trestního opatření podmíněně odložen na 
zkušební dobu v trvání 1 roku. Podle § 43 odst. 2 tr. zákoníku byl současně 
zrušen výrok o trestním opatření z rozsudku Okresního soudu v Kroměříži, soudu 
pro mládež, ze dne 12. 4. 2011, sp. zn. 16 Tm 7/2011, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. 

V pořadí prvním odsuzujícím rozsudkem Okresního soudu v Kroměříži, soudu pro 
mládež, ze dne 12. 4. 2011, sp. zn. 16 Tm 7/2011, byla mladistvá uznána vinnou 
proviněními poškození cizí věci podle § 228 odst. 2 tr. zákoníku a výtržnictví 
podle § 358 odst. 1, odst. 2 písm. a) tr. zákoníku, kterých se dopustila dne 
21. 11. 2010 způsobem popsaným ve výroku uvedeném rozsudku. Za to byla 
odsouzena k úhrnnému trestnímu opatření v trvání čtyř měsíců a podle § 33 odst. 
1 zákona č. 218/2003 Sb. jí byl výkon trestního opatření odnětí svobody 
podmíněně odložen na zkušební dobu 12 měsíců. Tento rozsudek nabyl právní moci 
dne 12. 4. 2011. 

Ministr spravedlnosti podal ve prospěch mladistvé proti pravomocnému rozsudku 
Okresního soudu v Kroměříži jako soudu pro mládež ze dne 26. 7. 2011, sp. zn. 2 
Tm 10/2011, stížnost pro porušení zákona.

V odůvodnění mimořádného opravného prostředku zevrubně zrekapituloval obsah 
předchozích odsouzení mladistvé rozsudky Okresního soudu v Kroměříži, soudu pro 
mládež, ze dne 12. 4. 2011, sp. zn. 16 Tm 7/2011, a téhož soudu ze dne 26. 7. 
2011, sp. zn. 2 Tm 11/2011. Porušení zákona ministr spravedlnosti spatřoval v 
tom, že v rozsudku Okresního soudu v Kroměříži, soudu pro mládež, sp. zn. 2 Tm 
10/2011 došlo ke zrušení výroku o trestním opatření z rozsudku Okresního soudu 
v Kroměříži, soudu pro mládež, sp. zn. 2 Tm 11/2011, avšak nebyl současně 
zrušen výrok o trestním opatření z rozsudku téhož soudu ve věci vedené pod sp. 
zn. 16 Tm 7/2011. Stěžovatel upozornil, že pokud v pořadí druhým rozsudkem 
Okresního soudu v Kroměříži, soudu pro mládež, sp. zn. 2 Tm 11/2011 byl podle § 
43 odst. 2 tr. zákoníku zrušen výrok o trestním opatření z prvního rozsudku sp. 
zn. 16 Tm 7/2011, nastala situace, že se tak fakticky obnovil výrok o trestním 
opatření z tohoto prvního rozsudku, který stížností pro porušení zákona 
napadeným rozsudkem nebyl zrušen. Okresní soud v Kroměříži, soud pro mládež, 
měl správně v rozsudku ze dne 26. 7. 2011, sp. zn. 2 Tm 10/2011, ve výroku o 
trestním opatření uvést také výrok, že podle § 43 odst. 2 tr. zákoníku se 
zrušuje i výrok o trestním opatření z rozsudku Okresního soudu v Kroměříži, 
soudu pro mládež, ze dne 12. 4. 2011, sp. zn. 16 Tm 7/2011. Pokud tak okresní 
soud neučinil, došlo k porušení zákona v neprospěch obviněné, a to v ustanovení 
§ 43 odst. 2 tr. zákoníku. V této souvislosti odkázal též na stanovisko 
trestního kolegia Nejvyššího soudu ze dne 10. 6. 2010, sp. zn. Tpjn 301/2010, 
které tuto otázku řešilo způsobem, kterým je na ni pohlíženo ve stížnosti pro 
porušení zákona.

Stěžovatel navrhl, aby Nejvyšší soud podle § 268 odst. 2 tr. ř. vyslovil, že 
pravomocným rozsudkem Okresního soudu v Kroměříži, soudu pro mládež, ze dne 26. 
7. 2011, sp. zn. 2 Tm 10/2011, byl porušen zákon v neprospěch mladistvé v 
ustanovení § 43 odst. 2 tr. zákoníku tím, že nebyl učiněn zrušující výrok 
ohledně výroku o trestním opatření z rozsudku Okresního soudu v Kroměříži, 
soudu pro mládež, ze dne 12. 4. 2011, sp. zn. 16 Tm 7/2011, a aby podle § 270 
tr. ř. bez zrušení napadeného rozsudku přikázal Okresnímu soudu v Kroměříži, 
soudu pro mládež, aby neúplný výrok o trestním opatření napadeného rozsudku 
doplnil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že stížnost pro porušení zákona je důvodná.

Podle § 43 odst. 2 tr. zákoníku soud uloží souhrnný trest podle zásad uvedených 
v odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli dřívějším rozsudkem, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo tímto zrušením, 
pozbyla podkladu. Stejné zásady platí i pro ukládání souhrnného trestního 
opatření mladistvému (§ 1 odst. 3 zákona č. 218/2003 Sb.).

Obdobnou problematiku, jak správně připomněl ministr spravedlnosti, řešil již 
Nejvyšší soud ve svém stanovisku ze dne 10. 6. 2010, sp. zn. Tpjn 301/2010, jež 
bylo publikováno pod č. 48/2010 Sb. rozh. tr. s právní větou ve znění: 

„Jestliže soud znovu ukládá pachateli souhrnný trest, který mu byl uložen již 
dřívějším rozsudkem za některé sbíhající se trestné činy, je třeba vyslovit 
zrušení výroků o trestech obsažených ve všech dřívějších rozsudcích, jimiž byly 
uloženy tresty za ostatní trestné činy spáchané v souběhu. 

Byl-li dřívější trest, ve vztahu k němuž se ukládá souhrnný trest, uložen 
rozsudkem odvolacího soudu po zrušení výroku o trestu v rozsudku soudu prvního 
stupně, je třeba při ukládání souhrnného trestu zrušit oba tyto dřívější 
rozsudky ve výrocích o trestu.“

Nejvyšší soud na podobnou právní situaci, jako je předestřená ve stížnosti pro 
porušení zákona, nazíral tak, že zrušením výroku o trestu pouze v bezprostředně 
předcházejícím dřívějším rozsudku by zůstal nedotčen výrok o trestu v jemu 
předcházejícím rozsudku, jehož platnost se tím obnovila, v důsledku čehož by 
zde byly vedle sebe jednak nový výrok o uloženém dalším souhrnném trestu a 
jednak původní výrok o trestu, jehož právní moc byla obnovena (tento výrok tzv. 
„obživl“) zrušením předchozího výroku o uložení souhrnného trestu. To je z 
hlediska právní jistoty nežádoucí situace, proto je třeba jednoznačně vyjádřit, 
že nově ukládaný souhrnný trest se týká celého souboru sbíhající se trestné 
činnosti téhož pachatele, a je tak nezbytné učinit i tím, že soud ukládající 
(další) souhrnný trest výslovně zruší všechny výroky o trestech obsažené ve 
všech dřívějších rozsudcích, které se vztahují k tomuto celému souhrnu 
sbíhající se trestné činnosti téhož pachatele. 

Jestliže tedy při ukládání souhrnného trestního opatření rozsudkem ve věci 
vedené Okresním soudem v Kroměříži, soudem pro mládež, pod sp. zn. 2 Tm 
10/2011, byl zrušen toliko výrok o souhrnném trestním opatření z rozsudku téhož 
soudu ze dne 26. 7. 2011, sp. zn. 2 Tm 11/2011, nikoliv však již také výrok o 
trestním opatření z prvního odsuzujícího rozsudku téhož soudu ze dne 12. 4. 
2011, sp. zn. 16 Tm 7/2011, potom byl stížností pro porušení zákona napadeným 
pravomocným rozsudkem Okresního soudu v Kroměříži, soudu pro mládež, vskutku 
porušen zákon v ustanovení § 43 odst. 2 tr. zákoníku o ukládání souhrnného 
trestního opatření, jak na to ministr spravedlnosti upozornil.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu v Kroměříži jako soudu pro mládež ze dne 26. 7. 2011, 
sp. zn. 2 Tm 10/2011, byl porušen zákon v neprospěch mladistvé v ustanovení § 
43 odst. 2 tr. zákoníku tím, že při ukládání souhrnného trestního opatření 
nebyl současně zrušen i výrok o trestním opatření z rozsudku Okresního soudu v 
Kroměříži, soudu pro mládež, ze dne 12. 4. 2011, sp. zn. 16 Tm 7/2011. 
Nezbytným důsledkem závěru, že napadeným rozsudkem byl porušen zákon v 
neprospěch mladistvé, byl výrok, jímž Nejvyšší soud podle § 269 odst. 2 tr. ř. 
zrušil tento rozsudek v celém výroku o trestním opatření nepodmíněného odnětí 
svobody.

Protože byly splněny podmínky § 271 odst. 1 tr. ř. Nejvyšší soud hned sám ve 
věci rozhodl tak, že mladistvé bylo ve shodě s nalézacím soudem uloženo za 
provinění obecného ohrožení podle § 272 odst. 1 tr. zákoníku, jímž byla uznána 
vinnou rozsudkem Okresního soudu v Kroměříži jako soudu pro mládež ze dne 26. 
7. 2011, sp. zn. 2 Tm 10/2011, a za sbíhající se provinění poškození cizí věci 
podle § 228 odst. 2 tr. zákoníku a provinění výtržnictví podle § 358 odst. 1 
tr. zákoníku, kterými byla uznána vinnou rozsudkem Okresního soudu v Kroměříži, 
soudu pro mládež, ze dne 26. 7. 2011, sp. zn. 2 Tm 11/2011, a provinění 
výtržnictví podle § 358 odst. 1, odst. 2 písm. a) tr. zákoníku a poškození cizí 
věci podle § 228 odst. 2 tr. zákoníku, kterými byla uznána vinnou rozsudkem 
Okresního soudu v Kroměříži, soudu pro mládež, ze dne 12. 4. 2011, sp. zn. 16 
Tm 7/2011, podle § 272 odst. 1 tr. zákoníku, § 43 odst. 2 tr. zákoníku, § 31 
odst. 1 zákona č. 218/2003 Sb. souhrnné trestní opatření nepodmíněného odnětí 
svobody na dvacet osm měsíců. Pro výkon tohoto trestního opatření byla podle § 
31 odst. 4 zákona č. 218/203 Sb. zařazena odděleně od ostatních odsouzených ve 
věznici nebo zvláštním oddělení pro mladistvé.

	Současně byl zrušen výrok o souhrnném trestním opatření z rozsudku 
Okresního soudu v Kroměříži, soudu pro mládež, ze dne 26. 7. 2011, sp. zn. 2 Tm 
11/2011, a výrok o trestním opatření z rozsudku Okresního soudu v Kroměříži, 
soudu pro mládež, ze dne 12. 4. 2011, sp. zn. 16 Tm 7/2011, jakož i všechna 
další rozhodnutí na tyto výroky obsahově navazující, pokud vzhledem ke změně, k 
níž došlo zrušením, pozbyla podkladu.

P o u č e n í : Proti tomuto rozhodnutí není opravný prostředek přípustný.

V Brně dne 29. března 2012

             Předsedkyně senátu:
JUDr. Věra Kůrková 
*) byl použit pseudonym ve smyslu zák. č. 218/2003 Sb.


