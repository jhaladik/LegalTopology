Soud: Nejvyšší soud

Spisová značka: 4 Tz 1/2005

Datum rozhodnutí: 08.03.2005

Typ rozhodnutí: Rozsudek




4 Tz 1/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
března 2005 v senátě složeném z předsedy JUDr. Juraje Malika a soudců  JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného J. N., již zemřelého, proti 
pravomocnému rozsudku bývalého Nižšího vojenského soudu v Brně PSP 47 ze dne 
28. prosince 1954, sp. zn. T 61/54, 

a rozhodl podle § 268  odst. 2, § 269 odst. 2 a § 271 odst. 1 tr. ř., takto:

Citovaným rozsudkem byl porušen zákon v ustanovení § 265 odst. 1 tr. zák. (zák. 
č. 86/1950 Sb.), a to z důvodů uvedených v § 1 odst. 1, odst. 2 zák. č. 
119/1990 Sb., o soudní rehabilitaci, ve znění pozdějších předpisů,  v 
neprospěch obviněného J. N.

Tento rozsudek se  z r u š u j e .  Zrušují se také další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 226 písm. b) tr. ř. se obviněný J. N.  z p r o š ť u j e  obžaloby  ze 
dne 25. 11. 1954, sp. zn. Pt 63/54, kterou mu bylo kladeno za vinu, že „dne 26. 
10. 1954 ani do 24 hodin po lhůtě stanovené v řádně mu doručeném povolávacím 
rozkaze nenastoupil v  O. vojenskou základní službu jak byl povinen a odvolával 
se na to, že mu v tom brání jeho náboženské přesvědčení, že je Svědek J.“, čímž 
měl spáchat trestný čin nenastoupení služby v branné moci podle § 265 odst. 1  
tr. zák. č. 86/1950 Sb., neboť tento skutek není trestným činem.

O d ů v o d n ě n í :

Rozsudkem bývalého Nižšího vojenského soudu v Brně PSP 47 (dále též jen „NVS“) 
ze dne 28. prosince 1954, sp. zn. T 61/54, byl obviněný Jaroslav Novák uznán 
vinným trestným činem nenastoupení služby v branné moci podle § 265 odst. 1  
tr. zák. č. 86/1950 Sb. (dále též jen tr. zák. 1950), pro skutek uvedený výše 
ve výrokové části tohoto rozsudku a odsouzen podle § 265 odst. 1 tr. zák. 1950 
k trestu odnětí svobody na dva a půl roku a podle § 43 a § 44 odst. 2 téhož 
zákona ke ztrátě čestných práv občanských na dobu pěti let, přičemž podle § 68 
odst. 1 písm. a) tr. ř. (zák. č. 87/1950 Sb.) mu byla uložena povinnost 
nahradit náklady trestního řízení zálohované státem. Rozsudek nabyl právní moci 
dne 28. 12. 1954.

Usnesením Krajské prokuratury v Karlových Varech ze dne (datum nečitelný), sp. 
zn. A 024715/0,  byl podle článku II/2 rozhodnutí prezidenta republiky o 
amnestii ze dne 9. 5. 1955 obviněnému J. N. prominut neodpykaný zbytek výše 
uvedeného trestu odnětí svobody.

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.

Ministr spravedlnosti České republiky podal proti citovanému rozsudku stížnost 
pro porušení zákona s tím, že jím byl v neprospěch obviněného J. N. porušen 
zákon v ustanoveních § 1 tr. ř. (zák. č. 87/1950 sb.) a § 2 a  § 265 odst. 1 
tr. zák. 1950. V jejím odůvodnění uvádí, že soud se těmito zákonnými 
ustanoveními při svém rozhodování neřídil. Z výroku i odůvodnění tohoto 
rozsudku vyplývá, že důvodem k odmítnutí výkonu vojenské základní služby bylo u 
obviněného J. N. jeho náboženské přesvědčení. Ústava Československé republiky 
ze dne 9. 5. 1948 (ústavní zákon č. 150/1948 Sb.) sice v § 15 odst. 1 formálně 
zaručovala svobodu myšlení, v ustanovení § 15 odst. 2 však tuto formální 
svobodu omezila tím, že světový názor, víra nebo přesvědčení sice nemůže být 
nikomu na újmu, nemůže však být důvodem k tomu, aby někdo odpíral plnit 
občanskou povinnost uloženou mu podle zákona. Takové ustanovení je v rozporu s 
Všeobecnou deklarací lidských práv i v rozporu s mezinárodním právem. V případě 
obviněného J. N. se jedná o čin, který směřoval k uplatnění základního práva, 
zaručeného a vyhlášeného ve Všeobecné deklaraci lidských práv, který byl v 
rozporu s mezinárodním právem prohlášen za trestný. Konkrétně se jednalo o 
uplatnění práva na svobodu myšlení, svědomí a náboženství, jak to má na mysli 
čl. 18 Všeobecné deklarace lidských práv ze dne 10. 12. 1948 (čl. 15 odst. 1 
Listiny základních práv a svobod). Odsouzení J. N. za čin jím spáchaný tedy 
bylo provedeno v rozporu s principy demokratické společnosti, a to 
nerespektováním občanských a politických práv. Obviněný J. N. totiž neměl 
možnost, aby mohl dostát svým povinnostem, které mu byly uloženy podle zákona, 
aniž by se dostal do rozporu se svým svědomím. Takto nazíraný čin jednotlivce 
není možno chápat jako úmyslný trestný čin. Výrok o vině obviněného J. N. shora 
uvedeným trestným činem je třeba hodnotit jako výrok, který byl učiněn v 
rozporu s principy demokratické společnosti respektující občanská   a politická 
práva. Navrhl proto, aby Nejvyšší soud podle § 268 odst. 2 tr. ř. vyslovil, že 
rozsudkem bývalého Nižšího vojenského soudu v Brně PSP 47 ze dne 28. prosince 
1954, sp. zn. T 61/54, byl porušen zákon v neprospěch obviněného J. N. ve výše 
citovaných ustanoveních trestního zákona a trestního řádu, aby podle § 269 
odst. 2 tr. ř. napadené rozhodnutí zrušil, včetně dalších rozhodnutí na zrušené 
rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu a dále postupoval podle § 270 odst. 1 nebo § 271 
odst. 1 tr. ř. Ke stížnosti pro porušení zákona ministr spravedlnosti připojil 
fotokopie rozsudku býv. NVS sp. zn. T 61/54 a části rejstříku T (MI) NVS z roku 
1954 s vysvětlujícím dopisem Vojenského ústředního archivu Praha ze dne 13. 
března 2002, čj. 14304-VHA/2002-2111. 

Obhájce obviněného ve svém vyjádření ke stížnosti pro porušení zákona uvedl, že 
stížnost pro porušení zákona pokládá za oprávněnou a navrhl, aby Nejvyšší soud 
vyslovil porušení zákona nejen ve smyslu podané stížnosti, ale též z důvodů 
uvedených v § 1 odst. 2 zák. č. 119/1990 Sb., aby napadené rozhodnutí zrušil a 
dále postupoval podle § 271 odst. 1 tr. ř. a sám rozhodl tak, že obviněný se 
podle § 226 písm. b) tr. ř. zprošťuje obžaloby.

Nejvyšší soud České republiky ve snaze přezkoumat podle § 267 odst. 3 tr. ř. 
zákonnost a odůvodněnost těch výroků rozhodnutí, proti nimž stížnost pro 
porušení zákona směřovala, a to v rozsahu a z důvodů v ní uvedených, musel 
nejdříve řešit otázku, zda k tomu má dostatek podkladů. Jak již bylo zmíněno, 
ke stížnosti pro porušení zákona připojil ministr spravedlnosti toliko 
fotokopie výše uvedených dokladů, jejichž pravost byla ověřena jen Vojenským 
ústředním archivem Praha (dále též jen „VÚAP“) ještě v roce 2002. Z výše 
citovaného dopisu tohoto archivu vyplývá, že samotný trestní spis byl skartován 
v roce 1958. I pokus o získání alespoň originálu rozsudku byl neúspěšný, neboť 
VÚAP dopisem ze dne 11. 2. 2005 Nejvyššímu soudu sdělil, že ani to není možné, 
protože byl poškozen při povodních v roce 2002 a v současné době se nachází v 
mrazírnách v K. Rekonstrukce justiční dokumentace dosud neproběhla, přičemž se 
předpokládá, že zatopený archivní materiál nebude k dispozici dříve než na 
konci roku 2005. Z vyžádaného aktuálního opisu rejstříku je zřejmé, že J. N., 
byl odsouzen rozhodnutím Nižšího vojenského soudu Brno ze dne 28. 12. 1954, sp. 
zn. T 61/54, podle § 265 odst. 1 tr. z. k trestu dvou let a šesti měsíců odnětí 
svobody nepodmíněně a ke ztrátě čestných práv občanských na 5 let, přičemž 
amnestií k 9. 5. 1955 mu byl prominut zbytek výkonu trestu. 

Uvedené odsouzení vyplývá i z rozsudku Nejvyššího soudu České republiky ze dne 
3. července 2002, sp. zn. 4 Tz 35/2002, jímž bylo rozhodnuto o stížnosti pro 
porušení zákona podané ministrem spravedlnosti proti dalšímu rozsudku býv. 
Nižšího vojenského soudu v Brně PSP 47 ze dne 9. prosince 1955, sp. zn. 
T-45/55, ve spojení s rozsudkem Vyššího vojenského soudu v Trenčíně ze dne 27. 
12. 1955, sp. zn. To-152/55, jímž byl J. N. odsouzen pro trestný čin 
nenastoupení služby v branné moci podle § 265 odst. 1 tr. zák. na 5 let odnětí 
svobody, ke ztrátě čestných práv občanských na dobu tří let a k náhradě nákladů 
odvolacího řízení. Ze sběrného spisu Nejvyššího soudu sp. zn. 4 Tz 35/2002 
vyplývá, že tehdy měl Nejvyšší soud k dispozici i originál rozsudku býv. NVS 
Brno PSP 47 ze dne 28. 12.1954 sp. zn. T 61/54, tj. rozsudek v nyní 
projednávané trestní věci. V odůvodnění rozsudku Nejvyššího soudu ze dne 3. 7. 
2002 je ocitován i skutek, jímž měl  J. N. naplnit zákonné znaky trestného činu 
nenastoupení služby v branné moci podle § 265 odst. 1 tr. zák. 1950, podle 
rozsudku nyní napadeného stížností pro porušení zákona, a to tak, že  „dne  26. 
10. 1954 ani do 24 hodin po lhůtě stanovené v řádně mu doručeném povolávacím 
rozkaze nenastoupil v O. vojenskou základní službu jak byl povinen a odvolával 
se na to, že mu v tom brání jeho náboženské přesvědčení, že je Svědek J.“. 

Za této situace Nejvyšší soud shledal, že může plně vycházet z předložené 
fotokopie napadeného rozsudku, protože se svým obsahem  shoduje s rozsudkem, 
který měl Nejvyšší soud k disposici ve věci projednávané pod sp. zn. 4 Tz 
35/2002. Z odůvodnění napadeného rozhodnutí vyplývá, že obviněný se k uvedenému 
jednání plně doznal a prohlásil, že tak jednal proto, že mu v nástupu vojenské 
služby brání jeho náboženské přesvědčení, protože je Svědek J. Tato obhajoba 
nemohla podle bývalého nižšího vojenského soudu  zbavit obviněného viny a  byla 
vzata v úvahu pouze jako vysvětlení pohnutek jeho jednání.  

Vzhledem k neexistenci trestního spisu sice nemohl Nejvyšší soud přezkoumat 
také řízení, napadené části rozhodnutí předcházející, z dostupných dokladů, 
zejména pak z obsahu napadeného rozsudku, však mohl učinit závěry o jeho 
nezákonnosti. Řídíc se povinnostmi vyplývajícími z ustanovení § 267 odst. 3 tr. 
ř. v rozsahu, který mu byl stavem existujících písemností umožněn, dospěl 
Nejvyšší soud k následujícím závěrům.

Podle ustanovení § 265 odst. 1 tr. zák. 1950 ten, kdo v úmyslu vyhnout se 
trvale vojenské činné službě nebo zvláštní službě  nenastoupí službu v branné  
moci do čtyřiadvaceti hodin  po uplynutí  lhůty  stanovené  v povolávacím  
rozkaze, bude potrestán odnětím svobody na jeden rok až pět let.

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů platí, že účelem tohoto zákona je mimo jiné zrušit 
odsuzující soudní rozhodnutí za činy, které v rozporu s principy demokratické 
společnosti respektující občanská politická práva a svobody zaručené Ústavou a 
vyjádřené v mezinárodních dokumentech a mezinárodních právních normách 
označoval zákon za trestné.

Podle § 1 odst. 2 téhož zákona platí, že činy, které směřovaly k uplatnění práv 
a svobod občanů zaručených Ústavou a vyhlášených ve Všeobecné deklaraci 
lidských práv a v navazujících mezinárodních paktech o občanských a politických 
právech, byly československými trestními zákony prohlášeny za trestné v rozporu 
s mezinárodním právem a mezinárodnímu právu odporovalo také jejich trestní 
stíhání a trestání.

Jak je zřejmé z napadeného rozhodnutí obviněný odmítl nastoupit službu v branné 
moci podle § 265 odst. 1 tr. zák. 1950 z důvodu svého náboženského přesvědčení. 
Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, z roku 1953, 
že pokud obviněný odmítl konat vojenskou službu z důvodu svého náboženského 
přesvědčení, a toto jeho jednání bylo reálně projeveným osobním rozhodnutím 
diktovaným svědomím, na kterém se maximy plynoucí z víry či náboženského 
přesvědčení toliko podílely, pak svým jednáním pouze uplatňoval již i Ústavou 
9. května č. 150/1948 Sb. zaručené právo na svobodu svědomí a náboženského 
přesvědčení. Ačkoli cit. ústava  deklarovala v § 15 odst. 1 svobodu svědomí, 
zároveň ji nepřípustně omezila již v odstavci 2 citovaného ustanovení, podle 
něhož mj. víra nebo přesvědčení nemůže být nikomu na újmu, nemůže však být 
důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí tak negovala i v § 34 odst. 2 tak, když 
stanovila každému občanu povinnost mj. konat vojenskou službu. Navíc v době, 
kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v nenastoupení služby v ozbrojených silách v 
roce 1953 za trestný čin. 

Uvedené skutečnosti nebyly v napadeném rozhodnutí býv. Nižším vojenským soudem 
PSP 47 v Brně respektovány. 

Na základě výše uvedených důvodů Nejvyšší soud podle § 268 odst. 2 tr. ř. 
vyslovil, že napadeným rozsudkem byl v neprospěch obviněného J. N. porušen 
zákon v ustanovení § 265 odst. 1 tr. zák. 1950, a to z důvodů uvedených v § 1 
odst. 1, odst. 2 zák. č. 119/1990 Sb., když přes tyto skutečnosti byl uznán 
vinným zažalovaným trestným činem nenastoupení služby v ozbrojených silách. 
Porušení jiných zákonných ustanovení, jež bylo navrhováno, Nejvyšší soud 
nepovažoval za nutné zvlášť vyslovovat, i když k němu nesporně došlo, protože 
rozsah a podstatu porušení dostatečně vystihují ustanovení uvedená ve výroku 
tohoto rozsudku. Podle ustanovení § 269 odst. 2 tr. ř. pak Nejvyšší soud 
napadený rozsudek zrušil včetně dalších rozhodnutí na zrušený rozsudek obsahově 
navazujících, pokud vzhledem ke změně, k níž došlo zrušením, pozbyla podkladu.

Protože Nejvyšší soud neměl vzhledem k výše uvedenému pochybnosti o správnosti 
skutkových zjištění v předmětné trestní věci, mohl za splnění podmínek 
uvedených v ustanovení § 271 tr. ř. sám ve věci rozhodnout. Za situace, kdy 
skutek, pro který byla na obviněného podána obžaloba, nebylo možno pokládat za 
trestný čin, a to z důvodů výše podrobně rozvedených, rozhodl Nejvyšší soud 
tak, že obviněného J. N. obžaloby podle  § 226 písm. b) tr. ř. zprostil.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 8. března 2005

Předseda senátu:

JUDr. Juraj  M a l i k  

	

	
