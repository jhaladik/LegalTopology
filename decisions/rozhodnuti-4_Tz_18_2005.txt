Soud: Nejvyšší soud

Spisová značka: 4 Tz 18/2005

Datum rozhodnutí: 26.04.2005

Typ rozhodnutí: Rozsudek




4 Tz 18/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

		                   

Nejvyšší soud České republiky projednal ve veřejném zasedání konaném dne 26. 
dubna 2005 v senátě složeném z předsedy senátu JUDr. Františka Hrabce a 
soudců          JUDr. Juraje Malika a JUDr. Jiřího Pácala stížnost pro porušení 
zákona, kterou podal ministr spravedlnosti České republiky v neprospěch 
obviněného M.  M., proti usnesení Krajského soudu v Českých Budějovicích ze dne 
30. 11. 2004 sp. zn. 3 To 960/2004 v trestní věci Okresního soudu v Jindřichově 
Hradci sp. zn. 1 T 224/2004 a rozhodl podle § 268 odst. 2 tr. ř.  t a k t o : 

Usnesením Krajského soudu v Českých Budějovicích  ze dne 30. 11. 2004 sp. zn. 3 
To 960/2004  b y l   p o r u š e n  z á k o n  v ustanoveních § 147 odst. 1 
písm. a), b) a § 148 odst. 1 písm. c) tr. ř. a v řízení, které mu předcházelo, 
v ustanovení § 188 odst. 1  písm. e) tr. ř. ve prospěch obviněného M. M.  

O d ů v o d n ě n í : 

Rozhodnutím státní zástupkyně Nejvyššího státního zastupitelství České 
republiky ze dne 26. 3. 2002 sp. zn. 2 NZt 153/2002 bylo podle § 383a tr. ř. 
rozhodnuto o převzetí trestní věci proti M. M. z ciziny, a to na základě 
žádosti Státního zastupitelství Landshut, Spolková republika Německo, u něhož 
byla věc jmenovaného vedena pod sp. zn. 35 Js 28077/00, jako trestný čin 
podvodu a zpronevěry.  

Obviněnému bylo poté sděleno obvinění usnesením Policie ČR, služby kriminální 
policie a vyšetřování, Praha ze dne 19. 12. 2002 sp. zn. ČTS: OR4 – 1216/VOK 2 
– 2002, které bylo obviněnému doručeno dne 13. 1. 2003.  Dne 23. 12. 2003 byl 
obviněný vyslechnut.      

Dne 1. 3. 2004 byla na obviněného M. M. u Obvodního soudu pro Prahu 4 podána 
obžaloba státního zástupce Obvodního státního zastupitelství pro Prahu 4  sp. 
zn. 1 Zt 138/2003 pro skutek, že 

I.  

v přesně nezjištěné době roku 1999 během pobytu v SRN, kdy hrál v E. d. h., si 
vypůjčil od jejich členů:

V. T.,  v jeho bytě v E., F., tenorsaxofon zn. Yamaha v hodnotě 3 800,- DEM, 
tj. 71 174,- Kč, sopránsaxofon zn. Yamaha v hodnotě 3 600,- DEM, tj. 67 464,- 
Kč, prý z důvodu hraní  v H. a. v M.,  sliboval, že je na požádání vrátí, 
nástroje v přiměřené době nevrátil, telefon nezvedal, dále si v červenci 2000 
půjčil 300 DEM na ošetření u zubního lékaře, 570 DEM na storno poplatky  za 
údajnou cestu do USA, zálohu 150 DEM na saxofonové jazýčky ( plátky ) a 
předplatné 20 DEM  za vyučovací hodinu, do orchestru přestal docházet v srpnu 
2000, s nástroji  naložil nezjištěným způsobem, půjčené peníze mu nevrátil, a 
tak V. T. způsobil škodu ve výši nejméně   158 221,30 Kč, 

M. W., v jeho bytě v E., D., B., si vypůjčil B – klarinet zn. Keiwert v hodnotě 
720 DEM, tj.  12 296,- Kč  údajně na složení zkoušky  na hudební akademii v M., 
kvůli německému systému, se slibem ho po zkoušce  vrátit, což neučinil, na jaře 
1999 si od něho vzal 30 DEM na koupi klarinetových listů, které dosud nedodal a 
na jaře 2000 si od něho vypůjčil klarinetové noty v hodnotě  50 DEM a tak mu  
způsobil škodu ve výši nejméně 14 440,- Kč,                    

II.

a)v přesně nezjištěné době  roku 1999, během pobytu v SRN, kdy hrál v E. d. h., 
si vypůjčil od jejich členů: 

T.  W., bytem E., G., finanční hotovost ve výši 2 000 DEM, tj. 36 880,- Kč, 
které měl následně  po 1 měsíci vrátit, což nikdy neučinil, naopak v prosinci 
1999 – lednu 2000 vylákal od jmenovaného další půjčku ve výši 2 500,- DEM, tj. 
46 175,- Kč, a dne 29. 8. 2000 vylákal finanční částku ve výši 470 DEM,  tj.  8 
483,50 Kč, vše slíbil vrátit dne 8. 9. 2000, neučinil tak, čímž způsobil škodu 
nejméně ve výši 91 538, 50 Kč, 

P. S., bytem E., E. – S., v prosinci 1999 finanční částku  ve výši 380 DEM, tj. 
7 018,60 Kč na zakoupení klarinetových plátků ( listů ), které však nezakoupil 
a nepředal jeho synovi ke cvičení, v květnu 2000  si vyžádal  vypůjčení 
notebooku Siemens – Mobile, typ 700 v hodnotě  minimálně 350,- DEM, tj. 6 464, 
50 Kč, finanční částku ani počítač nevrátil, čímž způsobil škodu ve výši  
nejméně 13 484, 10 Kč. 

b)v přesně nezjištěné době  roku 2000, během pobytu v SRN, kdy hrál v E. d. h., 
převzal od jejich členů: 

E. T., bytem E., N. – S., částku  ve výši  250,- DEM, tj. 4 642, 50 Kč za 
obstarání náustku na saxofon, který jí přes urgence  nepředal  a dále 60 DEM, 
tj. 1 114, 20 Kč na saxofonové listy, které jmenované nepředal, dále si 
předplatila 2 hodiny vyučování po 20 DEM a zapůjčila mu noty v hodnotě 50,- 
DEM, které jí nevrátil, nevyučoval, a tak jí způsobil škodu ve výši nejméně 6 
836,- Kč 

W. Z., bytem F., I., vylákal finanční částku ve výši 111,- DEM, tj. 1 915,80 Kč 
na zakoupení klarinetových plátků, které nikdy  nezakoupil a nepředal, částku 
nevrátil, dále si předplatil vyučování na 2 hodiny po 20,- DEM a zapůjčil mu 
notové sešity  v hodnotě 40 DEM, které mu nevrátil a tak mu způsobil škodu ve 
výši nejméně 3 296,10 Kč. 

A. H., bytem F., Dr.- v – D., finanční částku  v celkové výši 390,- DEM, tj. 7 
222,80 Kč, na zakoupení klarinetového náustku, který  však nikdy jmenované 
nepředal a částku nevrátil a dále vylákal finanční částku 114,- DEM,  tj. 2 
111,30 Kč na klarinetové listy, které rovněž jmenované nepředal a částku 
nevrátil, také si předplatila 3 hodiny vyučování po 35,- DEM, jenž se 
neuskutečnilo, a tak jí způsobil celkovou škodu  ve výši 11 278, 80 Kč.     

A. B., bytem F., S., A. 7a, v dubnu  až květnu 2000 celkem 4 457,- DEM na 
zakoupení klarinetu od firmy v P., zálohy na učební sešity pro klarinet, na 
koupi klarinetových listů a vyučovací hodiny do srpna 2000, přičemž nic z toho 
neposkytl, peníze nevrátil a tak jí způsobil škodu ve výši nejméně 82 766,50 Kč.

H. W., bytem E., G., R., na jaře 2000 si vypůjčil jeho tenorsaxofon zn. Yamaha 
v hodnotě  cca 100,- DEM, tj.  1 805,- Kč, údajně  z důvodu cvičení na něm pro 
studium na H. a. v M. a nemožnost  dojíždět k němu, s příslibem, že ho vrátí, 
jakmile ho nebude potřebovat, což však neměl v úmyslu, protože ho zapůjčil jako 
svůj vlastní paní K. M., ke škodě skutečného vlastníka.  

K. M., bytem M., R., si postupně vypůjčil celkem částku 2 270,-  DEM na 
zakoupení saxofonu s pouzdrem, který slíbil dodat do dvou měsíců a předplacení 
vyučovacích hodin na saxofon, což nesplnil, odjel z M.  a způsobil  jí tak 
škodu ve výši 39 180, 20 Kč. 

Ve shora uvedených skutcích obžaloba spatřovala pod bodem I. trestný čin 
zpronevěry podle § 248 odst. 1, 2 tr. zák. a pod bodem II. trestný čin podvodu 
podle § 250 odst. 1, 2 tr. zák.           

Usnesením Obvodního soudu pro Prahu 4 ze dne 8. 3. 2004 sp. zn. 5 T 25/2004 
bylo rozhodnuto o předložení věci Vrchnímu soudu v Praze k rozhodnutí o místní 
příslušnosti. Vrchní soud v Praze usnesením ze dne 27. 4. 2004 sp. zn. 5 Ntd 
14/2004 rozhodl podle § 24 odst. 1 tr. ř. o tom, že k projednání a rozhodnutí 
je v uvedené věci příslušný Okresní soud v Jindřichově Hradci.   

Usnesením Okresního soudu v Jindřichově Hradci ze dne 17. 9. 2004 sp. zn. 1 T 
224/2004 bylo rozhodnuto podle § 314c odst. 1 písm. a), § 188 odst. 1 písm. e) 
tr. ř. o vrácení věci státnímu zástupci k došetření.

Proti uvedenému rozhodnutí podal státní zástupce stížnost, o které rozhodoval 
Krajský soud v Českých Budějovicích, jenž ji usnesením ze dne 30. 11. 2004 sp. 
zn. 3 To 960/2004 podle § 148 odst. 1 písm. c) tr. ř., jako nedůvodnou 
zamítl.      

	

Proti posledně citovanému usnesení Krajského soudu v Českých Budějovicích podal 
ministr spravedlnosti podle § 266 odst. 1 tr. ř. k Nejvyššímu soudu stížnost 
pro porušení zákona v neprospěch obviněného M. M. Podle názoru stěžovatele byl 
porušen zákon v ustanovení § 148 odst. 1 písm. c) tr. ř. ve vztahu k 
ustanovením § 314e odst. 1 písm. a) /zřejmě má jít o ust. § 314c odst. 1 písm. 
a)/ a § 188 odst. 1 písm. e) tr. ř. ve prospěch obviněného. 

V odůvodnění svého podání vyjádřil ministr spravedlnosti názor, že poté, co se 
někteří svědci odmítli účastnit hlavního líčení konaného v České republice, měl 
si okresní soud opatřit jejich výpovědi cestou právní pomoci sám, neboť podle 
ustanovení § 188 odst. 1 písm. e) tr. ř. lze vrátit věc státnímu zástupci k 
došetření, je-li tohoto třeba k odstranění závažných  procesních vad 
přípravného řízení, které nelze napravit v řízení před soudem. I kdyby byl 
problém na našem území nedosažitelných svědků chápán jako procesní vada, 
okresnímu soudu nic nebránilo tuto „vadu“ cestou mezinárodní právní pomoci 
odstranit.

Podle stěžovatele však nelze považovat postup orgánů přípravného řízení za 
vadný. V době výslechu svědků v roce 2000 odpovídal  způsob provedení těchto 
úkonů požadavkům trestního řádu. Jestliže okresní soud poukazuje na novelu 
trestního řádu zákonem č. 265/2001 Sb., nutno zdůraznit, že právě tato novela 
přenesla těžiště dokazování  na řízení před soudem, což mělo omezit  výslechy 
osob v přípravném řízení v postavení svědků. Od těchto osob je dnes požadováno 
převážně jen vysvětlení, o kterém se podle § 158 odst. 5 tr. ř. sepisuje úřední 
záznam. Ten pak slouží státnímu zástupci  i soudu k posouzení, zda je účelné 
uvedenou osobu vyslechnout v řízení před soudem jako svědka. V této souvislosti 
poukázal stěžovatel na ustanovení § 164 odst. 1 tr. ř. s tím, že toto 
ustanovení uvádí taxativní výčet situací, kdy se provádí v  tzv. 
„nerozšířeném“  přípravném  řízení výslech svědka, přičemž výslech cizince  
jako svědka zde uveden není, nehledě na okolnost, že se v konkrétním případě 
jedná o svědky – příslušníky sousedního státu, s nimiž má Česká republika 
standardní právní styk. Proto lze uzavřít, že výpovědi svědků z řad občanů SRN, 
učiněné v průběhu roku 2000, mají přinejmenším povahu výše uvedených úředních 
záznamů ve smyslu ustanovení § 158 odst. 5 tr. ř., jež jsou podle trestního 
řádu účinného od 1. 1. 2002 dostatečným podkladem pro podání obžaloby, nehledě 
na okolnost, že podle ustanovení § 158 odst. 8 tr. ř. lze provádět výslechy 
svědků za podmínek zde stanovených, zejména v případech neznámých pachatelů 
ještě před zahájením trestního stíhání. Nejde přitom o plnohodnotné svědecké 
výpovědi, a proto je nelze přečíst podle § 211 tr. ř., ovšem lze je postupem 
podle § 212 předestřít. Nic tudíž nebrání, aby svědecké výpovědi učiněné podle 
§ 158 odst. 8 tr. ř. byly podkladem pro podání obžaloby a následné posouzení, 
zda bude vhodné takto vyslechnuté osoby předvolat k hlavnímu líčení k výslechu 
v postavení svědka, popř. zda bude jejich výslech opatřen cestou právní pomoci. 
Proto krajský soud pochybil, když porušení zákona soudem prvního stupně 
nenapravil. 

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Českých Budějovicích ze dne 30. 11. 2004, sp. zn. 3 To 960/2004, byl ve 
prospěch obviněného M. M. porušen zákon ve výše uvedených ustanoveních 
trestního řádu. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 147 odst. 1 písm. a), b) tr. ř.  při rozhodování o stížnosti přezkoumá 
nadřízený orgán správnost všech výroků napadeného usnesení, proti nimž může 
stěžovatel podat stížnost, a řízení předcházející napadenému usnesení. 

Podle § 148 odst. 1 písm. c) tr. ř. nadřízený orgán zamítne  stížnost, není-li 
důvodná. 

Podle § 188 odst. 1 písm. e) tr. ř.  po předběžném projednání obžaloby  soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

Z odůvodnění usnesení Okresního soudu v Jindřichově Hradci ze dne 17. 9. 2004 
sp. zn. 1 T 224/2004 Nejvyšší soud zjistil, že obviněný M. M. v přípravném 
řízení svoji údajnou trestnou činnost popřel. Podle obžaloby má být však 
obviněný usvědčován výpověďmi svědků – občanů SRN, jejichž výslech je navrhován 
při hlavním líčení, přičemž ve spise se nachází jejich stanoviska k trestné 
činnosti obviněného opatřená německými státními orgány. Po novele trestního 
řádu učiněné zákonem č. 265/2001 Sb. není možné  protokoly o vyjádřeních svědků 
– poškozených v hlavním líčení přečíst, neboť tyto nesplňují požadavky 
ustanovení § 211 tr. ř. vzhledem k tomu, že u těchto výpovědí nebyl přítomen 
obviněný ani jeho obhájce, přičemž tito nebyli o uvedených úkonech vyrozuměni a 
tudíž neměli možnost se jich zúčastnit a popř. klást svědkům otázky. 

Okresní soud dále konstatuje, že všichni svědci jsou v projednávaném případě 
občany cizího státu a jejich účast nelze u hlavního líčení mocensky vynucovat. 
Proto byli všichni soudem písemně kontaktováni s dotazem, zda jsou ochotni se 
hlavního líčení zúčastnit. Z deseti oslovených osob reagovalo na žádost pět z 
nich, přičemž čtyři přímo účast u hlavního líčení odmítli a jedna svědkyně se 
vyjádřila neurčitě. Pokud se zbývajících pět svědků neozvalo, lze důvodně 
předpokládat, že ani oni by neprojevili o účast  v hlavním líčení zájem. Jiné 
důkazy o vině obviněného  než procesně nepoužitelné  výslechy těchto svědků k 
dispozici nejsou s ohledem na skutečnost, že veškerá stíhaná trestná činnost 
byla spáchána na území N. Odpovědnost za prokázání viny obviněného pak nese 
především státní zástupce, který v uvedené věci soudu nepředložil použitelné 
usvědčující důkazy, a proto  bylo nutné vrátit věc státnímu zástupci k 
došetření pro nedostatečné objasnění základních skutkových okolností, bez nichž 
není možné v hlavním líčení rozhodnout. Státní zástupce následně požádá cestou 
právní pomoci  o výslech svědků orgány SRN s požadavkem vyrozumění obhájce 
obviněného o těchto úkonech tak, aby  se jich mohl zúčastnit. Pokud by totiž 
tyto úkony vykonal sám soud, znamenalo by to přenesení odpovědnosti za 
prokázání viny na soud, což je v rozporu se základní zásadou trestního řízení o 
tom, že vinu dokazuje před soudem státní zástupce.

Proti uvedenému usnesení soudu prvního stupně podal státní zástupce stížnost s 
tím, že vrácení věci do přípravného řízení není vzhledem k novele trestního 
řádu důvodné, neboť  v přípravném řízení byl skutkový stav pro podání obžaloby 
objasněn dostatečně a hlavní těžiště trestního stíhání leží právě na řízení 
před soudem. V průběhu přípravného řízení nebyla práva obviněného na obhajobu 
zkrácena jednáním německých policejních orgánů, nýbrž z vůle obviněného, 
poněvadž z místa přechodného pobytu v SRN z důvodu úniku před odpovědností  
utekl a nezanechal žádnou zprávu  o svém novém místě pobytu, kde by se mohl 
vyrovnat se svými věřiteli. Obviněný se rovněž vyhýbal spolupráci s  českými 
policejními orgány, přičemž v důsledku jeho počínání trvalo přípravné řízení 
čtyři roky. Z hlediska použitelnosti výpovědi svědků učiněných v přípravném 
řízení v SRN státní zástupce zdůraznil, že nic nebrání tomu, tyto považovat za 
úřední záznamy ve smyslu ustanovení § 158 odst. 5 tr. ř., které slouží soudu 
jako podklad pro rozhodnutí, zda uvedeného svědka vyslechne u soudu v 
příslušném procesním postavení. 

O podané stížnosti rozhodoval Krajský soud v Českých Budějovicích, který 
usnesením ze dne 30. 11. 2004 sp. zn. 3 To 960/2004 stížnost státního zástupce 
podle § 148 odst. 1 písm. c) tr. ř., jako nedůvodnou zamítl. V odůvodnění svého 
rozhodnutí krajský soud uvedl, že se zcela ztotožňuje s argumenty napadeného 
usnesení. Novelou trestního řádu sice došlo k přesunutí těžiště dokazování na 
řízení před soudem, ovšem zároveň se také výrazným způsobem zvýšila odpovědnost 
státního zástupce za prokázání viny obviněného, byť se zatím nejedná o klasické 
kontradiktorní řízení. V projednávaném případě se jedná o potřebu doplnění 
dokazování v takovém rozsahu, který by znamenal v řízení před soudem suplování 
funkce státního zástupce. Navíc jde o zcela specifickou situaci, kdy skutečně 
reálně hrozí, že s výjimkou výpovědi obviněného nebude k dispozici  žádný jiný 
důkaz, o který by mohl soud své rozhodnutí opřít. Přesto, že si této 
skutečnosti musel být státní zástupce vědom, podal obžalobu. Svědci, kteří  
nejsou občany České republiky a nežijí na našem území, nemohou být totiž žádným 
způsobem k účasti u hlavního líčení donuceni. Pokud by to měl být okresní soud, 
kdo by žádal cestou mezinárodní právní pomoci o provedení jejich výslechu, pak 
by to v dané věci znamenalo úplné přesunutí odpovědnosti státního zástupce na 
soud. Argumentace rychlostí řízení nemůže obstát, neboť řízení jako celek se z 
důvodů právní pomoci tak jako tak prodlouží, a není již rozhodující, ve které 
fázi řízení se tak stane.         

Po  vyhodnocení důkazního materiálu  z přípravného řízení, podané obžaloby,  
obsahu rozhodnutí obou soudů Nejvyšší soud konstatoval, že vrácení této trestní 
věci státnímu zástupci k došetření  nebylo důvodné.     

Pro úplnost považuje Nejvyšší soud za vhodné nejprve poukázat na právní 
úpravu   převzetí trestního stíhání z ciziny a případný následný postup 
prostřednictvím mezinárodní právní pomoci. K převzetí trestního stíhání z 
ciziny mohlo dojít podle § 383a tr. ř. účinného do 31. 10. 2004 na základě 
bilaterální či multilaterální mezinárodní smlouvy, popř. jejich kombinací,  
nebo i bez uvedeného smluvního podkladu. Německo i Česká republika jsou  strany 
Evropské úmluvy o vzájemné pomoci ve věcech trestních č. 550/1992 Sb., jenž 
byla mezi uvedenými smluvními stranami konkretizována dvoustrannou  smlouvou o 
dodatcích publikovanou pod č. 68/2002 Sb. m. s., která umožňuje předání a 
převzetí trestní věci. V daném případě o převzetí trestního stíhání požádala 
německá strana a Nejvyšší státní zastupitelství České republiky její žádosti 
vyhovělo. V této souvislosti byl českým orgánům činným v trestním řízení předán 
spisový materiál dokumentující trestní stíhání uvedeného občana ČR v SRN, jehož 
podstatnou část tvoří výslechy jednotlivých poškozených, kteří všichni uvádějí, 
jakým způsobem je měl obviněný poškodit. V České republice bylo proti 
obviněnému zahájeno trestní stíhání usnesením podle § 160 odst. 1 tr. ř., které 
mu bylo doručeno, a obviněný byl k věci vyslechnut, přičemž jednání, ze kterého 
byl obviněn, popřel.  Podle spisového materiálu je pak jednoznačně zřejmé, že 
veškeré důkazní zdroje ohledně trestné činnosti obviněného se nachází v 
Německu, obviněný se trestního stíhání na území Německa neúčastnil a z 
předaných protokolů o výslechu svědků německými orgány nevyplývá, že by měl 
obviněný v tomto řízení obhájce, který by byl o konaných úkonech výslechem 
svědků vyrozuměn, aby se těchto výslechů mohl zúčastnit. 

Z obsahu spisu Nejvyšší soud zjistil, že samosoudce Okresního soudu v 
Jindřichově Hradci po nápadu obžaloby oslovil doporučeným dopisem zaslaným na 
červené mezinárodní doručenky svědky v SRN se žádostí o podání zprávy, zda jsou 
ochotni se osobně dostavit k hlavnímu líčení za účelem podání svědecké 
výpovědi. Pouze část oslovených svědků na výzvu reagovala prostřednictvím e – 
mailové zprávy, a to v zásadě negativně. Tento postup však nelze označit za 
zcela správný, protože předseda senátu měl nařídit hlavní líčení a k němu 
uvedené svědky předvolat, neboť jejich výpovědi jsou pro objasnění dané věci 
zásadní, když jiné důkazní zdroje o vině či nevině  obviněného se ve spise 
nenacházejí a on sám tvrzenou trestnou činnost popírá. Jedná-li se o zvlášť 
důležité výpovědi svědků nacházejících se na území státu, který je členem 
Evropské úmluvy o vzájemné pomoci ve věcech trestních ( č. 550/1992 Sb. ), 
nemůže se soud ani v případech, kdy je možné bezprostřední doručování 
písemností poštou, spokojit s jejich předvoláním k hlavnímu líčení jen na tzv. 
červenou mezinárodní doručenku, ale musí postupovat podle čl. 10 citované 
úmluvy a požádat dožádanou stranu o doručení předvolání svědkům s upozorněním, 
že jejich osobní účast považuje za zvlášť důležitou. ( viz rozhodnutí č. 4 z 
roku 1999, právní věta II. Sb. rozh. tr. ). Teprve v situaci, kdy se svědek po 
předvolání doručeném výše uvedeným způsobem k hlavnímu líčení nedostaví, je 
třeba posoudit, zda lze v daném případě procesně účinným způsobem již opatřenou 
svědeckou výpověď v hlavním líčení přečíst či zda bude nutné na základě 
dožádání nechat vyslechnout svědka příslušnými německými orgány na základě 
smlouvy o mezinárodní právní pomoci takovým způsobem, aby byl protokol o jeho 
výslechu nejen účinně procesně použitelný ve smyslu ustanovení § 211 tr. ř., 
ale aby byly splněny rovněž požadavky kladené na důkaz výslechem svědka 
Evropskou úmluvou o lidských právech. I pokud by byly důkazy výpověďmi svědků 
učiněné v rámci německého trestního stíhání na základě zákona či  mezinárodní 
smlouvy plně použitelné pro přečtení v řízení před soudem, je potřeba mít 
neustále na paměti, že atributem spravedlivého procesu je rovněž zachování 
rovnosti stran při provádění důkazu výslechem svědka a splnění požadavku, aby 
alespoň jednou v trestním řízení měl obviněný nebo jeho obhájce možnost položit 
svědkovi potřebné otázky, což vyplývá z čl. 6 odst. 3 Evropské úmluvy o ochraně 
lidských práv. To by v projednávaném případě, bez opětovného výslechu svědků 
soudem, popř. dožádaného opětovného výslechu na základě mezinárodní právní 
pomoci za možnosti účasti obviněného nebo jeho obhájce, nebylo splněno. 

Proto bylo potřebné podle čl. 10 Evropské úmluvy o vzájemné pomoci ve věcech 
trestních nejprve požádat německou stranu o doručení předvolání k hlavnímu 
líčení svědkům, a pouze pokud by tímto způsobem byla zjištěna neochota svědků 
účastnit se hlavního líčení, přicházelo teprve v  úvahu  požádat podle čl. 3 
Evropské úmluvy o vzájemné pomoci ve věcech trestních německé orgány o výslech 
svědků s požadavkem podle čl. 4 Úmluvy, tedy aby bylo dožadující straně sděleno 
místo a datum konání výslechu svědků, a s požadavkem ve smyslu čl. 5 smlouvy 
mezi Českou republikou a Spolkovou republikou Německo o dodatcích k Evropské 
úmluvě o vzájemné pomoci ve věcech trestních č. 68/2002 Sb. m. s., podle něhož 
se zástupcům orgánů činných v trestním řízení, jakož i ostatním osobám, které 
se účastní trestního řízení, a jejich zmocněncům umožní s výhradou čl. 2 Úmluvy 
na požádání dožadujícího smluvního státu přítomnost při provádění úkonů právní 
pomoci na výsostném území dožádaného smluvního státu. Tyto osoby mohou dát 
podnět k doplňujícím otázkám nebo opatřením a vztahuje se na ně  ochrana podle 
čl. 12 Úmluvy.                           

Pokud tedy soudy obou stupňů uvádí, že státní zástupce vinu obviněného 
dostatečně neprokázal, nemohl se Nevyšší soud s tímto názorem ztotožnit. Je 
tomu tak proto, že se v daném případě jednalo o trestní stíhání převzaté podle 
§ 383a tehdy účinného trestního řádu z ciziny rozhodnutím Nejvyššího státního 
zastupitelství, v němž byli všichni potřební svědci vyslechnuti německými 
orgány podle německých procesních předpisů, překlady těchto výpovědí jsou ve 
spise založeny a mohou proto bez procesních problémů sloužit jako důkazní 
zdroje, které má soud k posouzení, zda tyto osoby bude jako svědky vyslýchat v 
hlavním líčení.  Od 1. 11. 2004 vstoupila navíc v účinnost novela trestního 
řádu provedená zákonem č. 539/2004 Sb., která nově upravila problematiku 
právního styku s cizinou, a to i v otázce převzetí trestního řízení z ciziny v 
ustanovení § 447 tr. ř., jehož odst. 3 výslovně stanoví, že procesní úkony 
provedené orgány dožadujícího státu v souladu s právním řádem tohoto státu lze 
využít v trestním řízení vedeném v České republice stejně, jako kdyby ho 
provedly orgány České republiky, je-li dodržena zásada, že jejich využití nedá 
takovým úkonům větší důkazní hodnotu, než kterou by měly v dožadujícím státě. 

Je tedy zřejmé, že krajský soud pochybení soudu prvního stupně nenapravil a ani 
nevzal v úvahu shora citovanou novelu trestního řádu, která byla již v době 
jeho rozhodování účinná. Proto je třeba dát stěžovateli za pravdu, pokud 
poukazuje na výklad ustanovení § 188 odst. 1 písm. e) tr. ř. po novele zákonem 
č. 265/2001 Sb., že nejdůležitějším těžištěm trestního stíhání je řízení před 
soudem, k němuž má přípravné řízení pouze funkci pomocnou a přípravnou, a to i 
v případě, že bylo trestní stíhání převzato ve stádiu přípravného řízení z 
ciziny. Navíc opatření příslušných výpovědí pomocí mezinárodní právní pomoci 
soudem není spojeno s výraznými obtížemi a není v zásadě na újmu rychlosti 
řízení,  neboť doba, než bude proveden výslech svědků německými orgány, je 
zajisté stejná bez ohledu na to, v jakém stádiu řízení se věc nachází. 

Na tomto místě je  třeba poznamenat, že by nebyl vyloučen postup podle § 180 
odst. 2 tr. ř., tedy že předseda senátu, v daném případě samosoudce okresního 
soudu, by po neúspěšném předvolání svědků k hlavnímu líčení prostřednictvím 
dožádané strany mohl požádat státního zástupce o důkazy, které dosud nebyly 
opatřeny a těmito důkazy by jistě mohly být i předmětné výpovědi svědků 
zdržujících se v cizině.

Pro úplnost pak Nejvyšší soud konstatuje, že i kdyby se v daném případě jednalo 
o trestný čin, o kterém koná řízení v prvním stupni krajský soud, a v 
přípravném řízení vedeném částečně i v České republice by byly výslechy 
některých svědků opatřeny cestou mezinárodní právní pomoci, musel by soud 
stejně i takové svědky k hlavnímu líčení procesně správným způsobem předvolat, 
a teprve potom, co by se nedostavili, by byly splněny podmínky pro postup podle 
ustanovení § 211 odst. 2 písm. a) tr. ř. v platném znění (shodně viz rozhodnutí 
č. 13 z roku 1995 Sb. rozh. tr.).         

Na základě shora uvedeného Nejvyšší soud podle § 268 odst. 2 tr. ř. vyslovil, 
že napadeným usnesením Krajského soudu v Českých Budějovicích ze dne 30. 11. 
2004 sp. zn. 3 To 960/2004 byl porušen zákon v ustanoveních § 147 odst. 1 písm. 
a), b) a 148 odst. 1 písm. c) tr. ř. a v řízení, které mu předcházelo, též v 
ustanovení § 188 odst. 1 písm. e) tr. ř., ve prospěch obviněného M. M., jelikož 
vrácením věci ze stádia řízení před soudem do stádia řízení přípravného došlo k 
oddálení vydání případného odsuzujícího soudního rozhodnutí. S ohledem na to, 
že zákon byl porušen ve prospěch obviněného, se Nejvyšší soud ve svém 
rozhodnutí musel omezit pouze na tzv. akademický výrok a nemohl již dále 
postupovat podle ustanovení § 269 odst. 2 a násl. trestního řádu. 

P o u č e n í :     Proti tomuto rozhodnutí není opravný prostředek přípustný. 

V Brně dne 26. dubna 2005

Předseda senátu: 

JUDr. František Hrabec

		

	

	
