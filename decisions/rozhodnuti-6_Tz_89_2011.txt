Soud: Nejvyšší soud

Spisová značka: 6 Tz 89/2011

Datum rozhodnutí: 30.11.2011

Typ rozhodnutí: ROZSUDEK


Heslo: Vyhýbání se výkonu služby

Dotčené předpisy: § 1 odst. 1 předpisu č. 119/1990Sb., § 1 odst. 2 předpisu č. 119/1990Sb., § 2 odst. 5 tr. ř., § 2 odst. 6 tr. ř., § 270 odst. 1 písm. b) předpisu č. 86/1950Sb.

Kategorie rozhodnutí: D




6 Tz 89/2011-17

ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud České republiky projednal ve veřejném zasedání konaném dne 30. 
listopadu 2011 v senátě složeném z předsedy JUDr. Vladimíra Veselého a soudců 
JUDr. Jana Engelmanna a JUDr. Jiřího Horáka stížnost pro porušení zákona, 
kterou podal ministr spravedlnosti ve prospěch obviněného M. R. proti usnesení 
Vojenského obvodového soudu v Brně ze dne 14. 11. 1991, sp. zn. 4 Rtv 39/91, a 
podle § 268 odst. 2, § 269 odst. 2 a § 270 odst. 1 tr. ř. rozhodl   t a k t o :


Pravomocným usnesením Vojenského obvodového soudu v Brně ze dne 14. 11. 1991, 
sp. zn. 4 Rtv 39/91,   b y l    p o r u š e n    z á k o n  v ustanoveních § 1 
odst. 1, 2 zákona č. 119/1990 Sb., o soudní rehabilitaci, ve znění zákona č. 
47/1991 Sb., a § 2 odst. 5, 6 tr. ř., v tehdy účinném znění, ve vztahu k § 270 
odst. 1 písm. b) zákona č. 86/1950 Sb., trestního zákona, v neprospěch 
obviněného M.R.

Usnesení Vojenského obvodového soudu v Brně ze dne 14. 11. 1991, sp. zn. 4 Rtv 
39/91,  s e  z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně  s e   p ř i k a z u j e , aby věc v potřebném rozsahu 
znovu projednal a rozhodl.

                                    

                                               O d ů v o d n ě n í :


Rozsudkem Nižšího vojenského soudu v Brně, PSP 47, ze dne 13. 10. 1953, sp. zn. 
T 76/53, byl obviněný M.R. uznán vinným trestným činem vyhýbání se služební 
povinnosti podle § 270 odst. 1 písm. b) zákona č. 86/1950 Sb., trestního zákona 
(dále jen „trestní zákon“), kterého se měl dopustit tím, že „dne 7. 9. 1953 po 
nástupu 21-ti denního vojenského cvičení odmítl u svého útvaru T. obléci si 
vojenský stejnokroj a konati vojenskou službu s odůvodněním, že se to příčí 
jeho vyznání, protože je vyznavačem víry S. J.“ Za to byl podle § 270 odst. 1 
trestního zákona odsouzen k nepodmíněnému trestu odnětí svobody v trvání tří 
roků. Podle § 43 trestního zákona u něho byla vyslovena ztráta čestných práv 
občanských a ztráta práv uvedených v § 44 odst. 2 trestního zákona na dobu pěti 
roků. Podle § 68 zákona č. 87/1950 Sb., o trestním řízení soudním, byl zavázán 
k povinnosti nahradit náklady trestního řízení zálohované státem. Tento 
rozsudek se stal pravomocným dne 13. 10. 1953 vyhlášením, neboť obviněný M. R. 
trest ihned přijal a nižší vojenský prokurátor s rozsudkem souhlasil. 

Podáním ze dne 22. 3. 1991 požádala manželka obviněného M. R. B. S., ve smyslu 
§ 4 písm. c) zákona č. 119/1990 Sb., o soudní rehabilitaci (dále též „zákon o 
soudní rehabilitaci“), ve znění zákona č. 47/1991 Sb. Vojenský obvodový soud v 
Brně o rehabilitaci obviněného M. R., tragicky zemřelého dne 27. 6. 1954 při 
výkonu prací v J., v D. B. během výkonu trestu odnětí svobody, který mu byl 
uložen shora citovaným rozsudkem Nižšího vojenského soudu v Brně. Podanou 
žádostí se domáhala zrušení výroku o vině i výroku o trestu z předmětného 
rozsudku Nižšího vojenského soudu v Brně, PSP 47, ze dne 13. 10. 1953, sp. zn. 
T 76/53. Vojenský obvodový soud v Brně k žádosti jmenované rozhodl usnesením ze 
dne 14. 11. 1991, sp. zn. 4 Rtv 39/91, tak, že rozsudek Nižšího vojenského 
soudu v Brně, PSP 47, ze dne 13. 10. 1953, sp. zn. T 76/53, podle § 14 odst. 1 
písm. f) zákona č. 119/1990 Sb. zrušil ve výroku o trestu a podle § 14 odst. 3 
zákona č. 119/1990 Sb. zrušil všechna další rozhodnutí na zrušenou část 
obsahově navazující, pokud vzhledem ke změnám, k nimž došlo zrušením, pozbyla 
podkladu. Usnesení nabylo právní moci dne 14. 11. 1991. 

Vojenský obvodový soud v Brně dále usnesením vydaným dne 19. 12. 1991, sp. zn. 
4 Rtv 39/91, v neveřejném zasedání trestní stíhání obviněného M. R. pro skutek, 
v němž byl spatřován trestný čin vyhýbání se služební povinnosti podle § 270 
odst. 1 písm. b) trestního zákona podle § 223 odst. 1 tr. ř. a § 11 odst. 1 
písm. a) tr. ř. zastavil na základě čl. V z důvodu části II, čl. III amnestie 
prezidenta republiky ze dne 9. 5. 1960. 

K žádosti obhájce obviněného M. R. ze dne 19. 1. 1992 o pokračování v řízení, 
zastaveného z důvodu amnestie prezidenta republiky ze dne 9. 5. 1960, nařídil 
Vojenský obvodový soud v Brně na 6. 2. 1992 ve věci sp. zn. 4 Rtv 39/91 hlavní 
líčení, ve kterém rozhodl rozsudkem tak, že se při nezměněném výroku o vině 
rozsudku Nižšího vojenského soudu v Brně, PSP 47, ze dne 13. 10. 1953, sp. zn. 
T 76/53, kterým byl obviněný M. R. uznán vinným trestným činem vyhýbání se 
služební povinnosti podle § 270 odst. 1 písm. b) trestního zákona, z důvodu § 
227 tr. ř. trest obviněnému M. R. neukládá. Citovaný rozsudek nabyl právní moci 
dne 22. 2. 1992. 

Proti pravomocnému usnesení Vojenského obvodového soudu v Brně ze dne 14. 11. 
1991, sp. zn. 4 Rtv 39/91, podal ministr spravedlnosti České republiky podle § 
266 odst. 1 tr. ř. stížnost pro porušení zákona ve prospěch obviněného M. R.. 
Vytkl v ní, že v tomto rozhodnutí a v řízení, které mu předcházelo, byl porušen 
zákon v ustanovení § 1 odst. 1, 2 zákona o soudní rehabilitaci, ve znění zákona 
č. 47/1991 Sb., a § 2 odst. 5, 6 tr. ř., ve znění účinném do 31. 12. 1992, ve 
vztahu k ustanovení § 270 odst. 1 písm. b) trestního zákona v neprospěch 
obviněného M. R., resp. že v návaznosti na toto usnesení jsou vadné i další 
výše uvedená rozhodnutí tohoto soudu, a to především rozsudek Vojenského 
obvodového soudu v Brně ze dne 6. 2. 1992, sp. zn. 4 Rtv 39/91, který nabyl 
právní moci 22. 2. 1992. 

	V odůvodnění stížnosti pro porušení zákona ministr spravedlnosti 
upozornil, že podle § 1 odst. 1 zákona o soudní rehabilitaci, ve znění zákona 
č. 47/1991 Sb., je účelem zákona o soudní rehabilitaci zrušení odsuzujících 
soudních rozhodnutí za činy, které v rozporu s principy demokratické 
společnosti respektující občanská a politická práva, svobody zaručené Ústavou a 
vyjádřené v mezinárodních dokumentech a mezinárodních právních normách zákon 
označoval za trestné, umožnit rychlé přezkoumání případu osob protiprávně 
odsouzených v důsledku porušování zákonnosti na úseku trestního řízení, 
odstranit nepřiměřené tvrdosti v používání represe, zabezpečit neprávem 
odsouzeným osobám společenskou rehabilitaci a přiměřené hmotné odškodnění a 
umožnit ze zjištěných nezákonností vyvodit důsledky proti osobám, které platné 
zákony vědomě nebo hrubě porušovaly. Podle § 1 odst. 2 téhož právního předpisu 
činy, které směřovaly k uplatnění práv a svobod občanů zaručených ústavou a 
vyhlášených ve Všeobecné deklaraci lidských práv a v navazujících mezinárodních 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu také odporovalo jejich trestní stíhání a trestání. Podle § 2 odst. 5 tr. 
ř., ve znění účinném do 31. 12. 1992, orgány činné v trestním řízení postupují 
tak, aby byl zjištěn skutečný stav věci, a při svém rozhodování z něho 
vycházejí. Objasňují se stejnou pečlivostí okolnosti svědčící proti obviněnému 
i okolnosti, které svědčí v jeho prospěch, a provádějí v obou směrech důkazy, 
nevyčkávajíce návrhu stran. Doznání obviněného nezbavuje orgány činné v 
trestním řízení povinnosti přezkoumat a všemi dosažitelnými prostředky ověřit 
všechny okolnosti případu. Podle § 2 odst. 6 tr. ř., ve znění účinném do 31. 
12. 1992, orgány činné v trestním řízení hodnotí důkazy podle svého 
přesvědčení, založeného na pečlivém uvážení všech okolností případu jednotlivě 
i v jejich souhrnu. Podle § 270 odst. 1 písm. b) trestního zákona se trestného 
činu vyhýbání se služební povinnosti dopustil ten, kdo se úmyslně vyhýbal 
plnění služební povinnosti tím, že se odvolával na náboženské nebo jiné 
přesvědčení. 

Následně ministr spravedlnosti konstatoval, že Vojenský obvodový soud v Brně se 
v rámci rehabilitačního řízení těmito ustanoveními důsledně neřídil. 
Rehabilitace byla zúžena pouze na výrok o trestu a bez náležité pozornosti byl 
ponechán výrok o vině. Podle jeho názoru nebylo soudem náležitě zváženo, že 
obviněný M. R. uplatnil právo na svobodu svědomí zaručené tehdejší Ústavou 9. 
května (ústavní zákon č. 150/1948 Sb.) a zakotvené v čl. 18 Všeobecné deklarace 
lidských práv. Ačkoliv Ústava 9. května z roku 1948 deklarovala v čl. 15 odst. 
1 svobodu svědomí, zároveň ji nepřípustně omezovala již v odst. 2 citovaného 
článku, podle něhož víra nebo přesvědčení nemůže být nikomu na újmu, nemůže být 
důvodem k tomu, aby někdo odmítal plnit občanskou povinnost uloženou mu 
zákonem. Deklarovanou svobodu svědomí negovala i v čl. 34 odst. 2 tak, že 
stanovila každému občanu povinnost konat vojenskou službu, navíc v době, kdy 
tehdejší právní řád neumožňoval alternativu k výkonu vojenské základní služby 
pro případy, že by její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 Listiny základních lidských práv a svobod 
(dále jen „Listina“), nelze považovat jednání obviněného M. R., spočívající v 
odmítnutí konání vojenské služby v měsíci září roku 1953 z náboženského důvodu, 
za trestný čin. Usnesení Vojenského obvodového soudu v Brně ze dne 14. 11. 
1991, sp. zn. 4 Rtv 39/91, je proto třeba hodnotit jako rozhodnutí, kterým byl 
porušen zákon. 

Z těchto důvodů ministr spravedlnosti navrhl, aby Nejvyšší soud České republiky 
(dále jen „Nejvyšší soud“)
 - podle § 268 odst. 2 tr. ř. vyslovil, že pravomocným usnesením Vojenského 
obvodového soudu v Brně ze dne 14. 11. 1991, sp. zn. 4 Rtv 39/91, byl porušen 
zákon v ustanovení § 1 odst. 1, 2 zákona o soudní rehabilitaci, ve znění zákona 
č. 47/1991 Sb., a § 2 odst. 5, 6 tr. ř., ve znění účinném do 31. 12. 1992, ve 
vztahu k ustanovení § 270 odst. 1 písm. b) trestního zákona, a to v neprospěch 
obviněného M. R.,
- podle § 269 odst. 2 tr. ř. usnesení Vojenského obvodového soudu v Brně ze dne 
14. 11. 1991, sp. zn. 4 Rtv 39/91, zrušil a dále zrušil i všechna rozhodnutí na 
toto usnesení obsahově navazující, pokud vzhledem ke změně, k níž došlo 
zrušením, pozbyla podkladu, zejména pak rozsudek Vojenského obvodového soudu v 
Brně ze dne 6. 2. 1992, sp. zn. 4 Rtv 39/91, 
- a dále postupoval podle § 270 odst. 1 tr. ř. a Městskému soudu v Brně 
přikázal věc v potřebném rozsahu znovu projednat a rozhodnout, případně 
postupoval podle § 271 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
rozhodnutí, proti němuž byla stížnost pro porušení zákona podána, v rozsahu a z 
důvodů v ní uvedených, jakož i řízení napadenému rozhodnutí předcházející, a 
shledal, že zákon byl porušen.

	Jak již bylo zmíněno výše, podle § 1 odst. 1 zákona o soudní 
rehabilitaci, ve znění zákona č. 47/1991 Sb., bylo účelem zákona o soudní 
rehabilitaci zrušení odsuzujících soudních rozhodnutí za činy, které v rozporu 
s principy demokratické společnosti respektující občanská a politická práva a 
svobody zaručené Ústavou, vyjádřenými v mezinárodních dokumentech a normách 
označoval zákon za trestné. Podle § 1 odst. 2 téhož právního předpisu činy, 
které směřovaly k uplatnění práv a svobod zaručených ústavou a vyhlášených ve 
Všeobecné deklaraci lidských práv a navazujících paktech o občanských a 
politických právech, byly československými trestními zákony prohlášeny za 
trestné v rozporu s mezinárodním právem a mezinárodnímu právu odporovalo také 
jejich trestní stíhání a trestání.

	V souvislosti s předmětnou problematikou Nejvyšší soud, ve shodě s 
ministrem spravedlnosti, poukazuje na právní názor a závěry pléna Ústavního 
soudu ze dne 26. 3. 2003, sp. zn. Pl. ÚS 42/02, a rozsudek velkého senátu 
Nejvyššího soudu ze dne 22. 5. 2003, sp. zn. 15 Tz 67/2003, v jiné obdobné věci 
v tom smyslu, že „pokud obviněný odmítl konat vojenskou službu z důvodu svého 
náboženského přesvědčení, a toto jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavnou 9. května z roku 1948 zaručené právo na svobodu svědomí a 
náboženského přesvědčení. Ačkoliv tato ústava deklarovala v článku 15 odst. 1 
svobodu svědomí, zároveň ji nepřípustně omezovala již v odstavci 2 citovaného 
článku, podle něhož víra nebo přesvědčení nemůže být nikomu na újmu, nemůže 
však být důvodem k tomu, aby někdo odpíral plnit občanskou povinnost uloženou 
mu zákonem. Deklarovanou svobodu svědomí negovala ale i v čl. 34 odst. 2 tak, 
že stanovila každému občanu povinnost konat vojenskou službu, navíc v době, kdy 
tehdejší právní řád neumožňoval alternativu k výkonu vojenské základní služby 
pro případy, že by její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše (v rozhodnutí Ústavního 
soudu) citované výkladové teze vztahující se k naplňování svobody svědomí 
jednotlivce i z pohledu dnes platných norem, především článku 15 Listiny 
základních práv a svobod, nelze považovat jednání obviněného spočívající v 
odmítnutí konání vojenské služby za trestný čin“.     

	Z tzv. skutkové věty výroku o vině z rozsudku Nižšího vojenského soudu 
v Brně, PSP 47, ze dne 13. 10. 1953, sp. zn. T 76/53, se podává, že obviněný : 
„…po nástupu … vojenského cvičení odmítl u svého útvaru … obléci si vojenský 
stejnokroj a konati vojenskou službu s odůvodněním, že se to příčí jeho 
vyznání, protože je vyznavačem víry S. J.“. V odůvodnění tohoto rozsudku je 
stran postoje obviněného k popsanému činu konstatováno, že : „…se ke svému 
jednání doznal a uvedl, že si je vědom trestních následků svého jednání. Dodal, 
že je vyznavačem víry S.J. od r. 1947 a že z jeho příbuzných jsou téhož 
přesvědčení jeho manželka a její rodiče. O vojenské službě uvedl, že ji 
vykonával od r. 1941 do r. 1945 a voj. cvičení v r. 1950 prý konal také, ale 
bez stejnokroje. U hlavního líčení znovu prohlásil, že není ochoten plnit 
uložené mu povinnosti, protože mu to zakazuje jeho víra.“

Vojenský obvodový soud v Brně ve svém usnesení ze dne 14. 11. 1991, sp. zn. 4 
Rtv 39/91, sice v úvodu odůvodnění svého rozhodnutí citoval obhajobu obviněného 
M. R. (viz shora), avšak ze skutečnosti, že jmenovaný obviněný odmítl obléci si 
vojenský stejnokroj a konat vojenskou službu, což bylo v souladu s jeho 
náboženským přesvědčením, nevyvodil odpovídající závěry ve vztahu k zaručenému 
právu na svobodu svědomí a náboženského přesvědčení (viz shora). Ve svém 
usnesení, které je napadeno stížností pro porušení zákona, Vojenský obvodový 
soud v Brně shledal pochybení Nižšího vojenského soudu v Brně, PSP 47, výhradně 
v tom směru, že (s ohledem na okolnosti případu) tento při ukládání trestu 
postupoval nepřiměřeně přísně, když obviněnému M. R. uložil nepodmíněný trest 
odnětí svobody v trvání tří roků.

Ze skutečností shora uvedených je tedy zřejmé, že Vojenský obvodový soud v Brně 
ve svém usnesení ze dne 14. 11. 1991, sp. zn. 4 Rtv 39/91, nepostupoval 
důsledně podle § 2 odst. 5, 6 tr. ř. (v tehdy účinném znění), podle kterého 
orgány činné v trestním řízení postupují tak, aby byl zjištěn skutečný stav 
věci, a při svém rozhodování z něho vycházejí, objasňují se stejnou pečlivostí 
okolnosti svědčící ve prospěch i v neprospěch obviněného, přitom hodnotí důkazy 
podle svého přesvědčení, založeného na pečlivém uvážení všech okolností případu 
jednotlivě i v jejich souhrnu. S ohledem na to, že nebylo důsledně postupováno 
v souladu se zněním ustanovení § 2 odst. 5, 6 tr. ř. a zmíněnými ustanoveními 
Listiny a Ústavy 9. května, nemohlo být Vojenským obvodovým soudem v Brně 
postupováno ani v souladu se zněním § 1 odst. 1, 2 zákona o soudní 
rehabilitaci, ve znění zákona č. 47/1991 Sb. Z těchto důvodů byla shledána 
stížnost pro porušení zákona důvodnou.

Nejvyšší soud proto podle § 268 odst. 2 tr. ř. vyslovil, že pravomocným  
usnesením Vojenského obvodového soudu v Brně ze dne 14. 11. 1991, sp. zn. 4 Rtv 
39/91, byl v neprospěch obviněného M.R. porušen zákon v ustanovení § 1 odst. 1, 
2 zákona č. 119/1990 Sb., o soudní rehabilitaci, ve znění zákona č. 47/1991 
Sb., a v ustanovení § 2 odst. 5, 6 tr. ř., v tehdy účinném znění, ve vztahu k § 
270 odst. 1 písm. b) trestního zákona, proto usnesení Vojenského obvodového 
soudu v Brně ze dne 14. 11. 1991, sp. zn. 4 Rtv 39/91, zrušil a současně podle 
§ 269 odst. 2 tr. ř. zrušil také všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu a podle § 270 odst. 1 tr. ř. Městskému soudu v Brně se přikázal, aby 
věc v potřebném rozsahu znovu projednal a rozhodl.


Poučení: Proti tomuto rozhodnutí není opravný prostředek přípustný.


V Brně dne 30. listopadu 2011


                  Předseda senátu:
               JUDr. Vladimír Veselý 




