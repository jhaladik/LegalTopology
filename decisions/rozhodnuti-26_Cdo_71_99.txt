Soud: Nejvyšší soud

Spisová značka: 26 Cdo 71/99

Datum rozhodnutí: 14.06.2000

Typ rozhodnutí: Rozsudek


Kategorie rozhodnutí: C




26 Cdo 71/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Miroslava Feráka a soudkyň Doc. JUDr. Věry Korecké, CSc. a JUDr. Hany Müllerové 
v právní věci žalobkyně M. č. P. 11, zastoupené advokátkou, proti žalované K. 
H., zastoupené advokátkou, o vyklizení bytu, vedené  u Obvodního soudu pro 
Prahu 4 pod sp. zn. 24 C 90/96, o dovolání žalované  proti rozsudku Městského 
soudu v Praze ze dne 4. září 1998, č.j. 51 Co 459/97-50,  takto:

 I.  Dovolání se zamítá. 

II.  Žádná z účastnic nemá právo na náhradu nákladů dovolacího řízení. 

O d ů v o d n ě n í:

	Městský soud v Praze jako soud odvolací rozsudkem ze dne 4. září 1998, 
č. j.                51 Co 459/97-50, změnil zamítavý rozsudek Obvodního soudu 
pro Prahu 4 (soudu prvního stupně) ze dne 29. května 1997, č. j. 24 C 90/96-26, 
tak, že vyhověl žalobě a uložil žalované, aby vyklidila a žalobkyni vyklizený 
předala “byt č. 90 o velikosti 1 + 1, I. kategorie                        v 8. 
poschodí domu čp. 1601 v ulici P. v P.4 - J. M., katastrální území Ch. do 1 
měsíce od právní moci rozsudku” (dále také jen “sporný byt”), a rozhodl o 
nákladech řízení před soudy obou stupňů.

Po doplnění dokazování (opětovnými výslechy žalované a svědka R. H., přečtením 
dopisu žalované ze dne 29. prosince 1995, adresovaného starostovi M. č. P. 11, 
a spisu odboru sociálních věcí a zdravotnictví M. ú. M. č. P. 11) v odvolacím 
řízení vzal odvolací soud mimo jiné za zjištěno, že o svém a dceřině 
přestěhování do sporného bytu v měsíci březnu 1995 (konkrétně 2. března 1995 
podle faktury z téhož dne, svědčící o stěhování věcí z původního bytu) se 
žalovaná (snacha nájemkyně bytu) “zmínila poprvé v rozvodovém řízení až dne 
22.5.1995”, tedy až poté, co její tchýně V. H. dne 11. května 1995 zemřela. 
Dále zjistil, že toto řešení bytové situace bylo jednou ze tří zvažovaných 
variant a “bylo poplatné vystupňované krizi jejich manželství ... nešlo však o 
řešení definitivní, neboť čekali na skončení rozvodového řízení, k čemuž došlo 
až 2.9.1995 ... žalovaná se do sporného bytu ani nepřihlásila k pobytu a její 
bývalý manžel ji i její dceru uváděl jako osobu bydlící v jeho bytě v K. ulici 
ještě v říjnu 1995”. Na základě uvedených zjištění odvolací soud - na rozdíl od 
soudu prvního stupně - dovodil, že právo nájmu bytu na žalovanou nepřešlo, 
neboť nešlo - li o trvalé společné soužití s nájemkyní bytu V. H., nelze 
dovodit, že by žalovaná žila s nájemkyní bytu v den její smrti ve společné 
domácnosti. Žalované, na níž leží důkazní břemeno, se totiž nepodařilo 
prokázat, “že její soužití s V. H. bylo soužitím trvalým ... naopak bylo 
zjištěno, že se jednalo o dočasné řešení bytové situace její rodiny, vyvolané 
manželskou krizí”. Nelze - li dovodit naplnění podmínky “žití v den smrti 
nájemce ve společné domácnosti”, jak to pro účely přechodu práva nájmu bytu 
normuje ustanovení § 706 odst. 1 věty první zákona č. 40/1964 Sb., občanský 
zákoník, ve znění pozdějších předpisů (dále jen “obč. zák.”), je bezpředmětné 
zabývat se naplněním druhé z podmínek (neexistence vlastního bytu), neboť obě 
podmínky musí být pro účely přechodu práva nájmu bytu naplněny současně. 

Proti rozsudku odvolacího soudu podala žalovaná dovolání, v němž s odkazem na 
ustanovení § 241 odst. 3 písm. d/ zákona č. 99/1963 Sb., občanský soudní řád, 
ve znění pozdějších předpisů (dále jen “o.s.ř.”), výslovně uplatnila pouze 
důvod nesprávného právního posouzení věci odvolacím soudem. Z obsahu dovolání 
však vyplývá, že vedle tohoto dovolacího důvodu uplatnila - byť nikoliv 
výslovně - rovněž dovolací důvod podle § 241 odst. 3 písm. c/ o.s.ř. Dovolacím 
důvodem podle § 241 odst. 3 písm. c/ o.s.ř. zpochybnila správnost skutkového 
zjištění, podle něhož její odstěhování se k tchýni bylo pouze jednou ze tří 
zvažovaných variant. Jelikož žalovaná a její tchýně nikdy neuvažovaly o jiném 
řešení bytové situace, šlo pouze o ničím nepodložené tvrzení svědka R. H. 
Prostřednictvím dovolacího důvodu podle § 241 odst. 3 písm. d/ o.s.ř. napadla 
odvolacím soudem provedené posouzení věci ve smyslu § 706 odst. 1 věty první 
obč. zák. Na rozdíl od odvolacího soudu má totiž za to, že splnila v citovaném 
ustanovení stanovenou podmínku pro účely přechodu práva nájmu bytu, totiž 
podmínku “žití s nájemkyní v den její smrti ve společné domácnosti”. Tvrdí, že 
k jejímu přestěhování (spolu s dcerou) do bytu tchýně došlo v úmyslu “vést 
trvale společnou domácnost”. Na tom nic nemění bývalým manželem zmíněné údaje 
týkající se tří variant řešení bytové situace a ani okolnost, že se do smrti 
tchýně ve sporném bytě nepřihlásila k pobytu; byla totiž v pracovní 
neschopnosti, ve velmi špatném psychickém stavu a začátkem května 1995 její 
tchýně zemřela. K její tíži nelze přičítat ani to, že ještě v měsíci říjnu 1995 
uváděl její bývalý manžel ji i dceru jako osoby bydlící v jeho bytě na K. 
ulici, když tento údaj ona samotná nijak ovlivnit nemohla. Žalovaná navrhla, 
aby dovolací soud zrušil rozhodnutí odvolacího soudu a věc mu vrátil k dalšímu 
řízení.

Žalobkyně se k dovolání nevyjádřila.

Nejvyšší soud - po zjištění, že dovolání splňuje obsahové i formální 
náležitosti předepsané zákonem, bylo podáno včas a k tomu legitimovaným 
subjektem (žalovanou) řádně zastoupeným advokátem (§ 240 odst. 1, § 241 odst. 1 
a 2 o.s.ř.) a že jde o rozsudek, proti němuž je dovolání podle § 238 odst. 1 
písm. a/ o.s.ř. přípustné – přezkoumal bez jednání (§ 243a odst. 1 o.s.ř.) 
napadený rozsudek ve smyslu ustanovení § 242 odst. 1 a 3 
o.s.ř.                  a dospěl k závěru, že dovolání není opodstatněné.

Žalovaná nenamítá, že v řízení došlo k vadám uvedeným v ustanovení § 237 odst. 
1 o.s.ř. nebo že řízení bylo postiženo vadou, která mohla mít za následek 
nesprávné rozhodnutí ve věci (§ 241 odst. 3 písm. a/, b/ o.s.ř.), a ani z 
obsahu spisu nevyplývá, že řízení některou z uvedených vad trpí. Vzhledem k 
ustanovení § 242 odst. 1 a 3 o.s.ř. byl dovolací soud při přezkumu napadeného 
rozsudku vázán nejen rozsahem dovolání, nýbrž i uplatněným dovolacím důvodem 
včetně toho, jak jej dovolatelka obsahově vymezila.

V pořadí první dovolatelkou uplatněný dovolací důvod (§ 241 odst. 3 písm. c/ 
o.s.ř.) se vztahuje k pochybením při zjišťování skutkového stavu věci 
spočívajícím v tom, že skutkové zjištění, jež bylo podkladem pro rozhodnutí 
odvolacího soudu, je vadné v tom smyslu, že výsledky dokazování takové skutkové 
zjištění neumožňují. Podstatným se rozumí takové skutkové zjištění, které bylo 
významné pro právní posouzení věci z hlediska hmotného (popř.         i 
procesního) práva a na jehož základě pak odvolací soud věc po stránce právní 
rovněž posoudil (a z tohoto hlediska se nesprávné skutkové zjištění stalo 
příčinou nesprávného rozhodnutí). Jde o tzv. rozpor mezi odvolacím rozsudkem - 
v jeho podstatné části - a obsahem soudního spisu. Jestliže zákon pro naplnění 
tohoto dovolacího důvodu vyžaduje, aby rozhodnutí vycházelo ze skutkového 
zjištění, které nemá v podstatné části oporu                     v provedeném 
dokazování, má tím na mysli jednak situaci, kdy soud vzal za zjištěno něco, co 
ve spisu není, ale i takový stav, kdy nemá za zjištěnou podstatnou skutečnost, 
která z obsahu spisu vyplývá.

Skutkové zjištění týkající se tří variant řešení bytové situace vyplynulo z 
výpovědi svědka R. H. učiněné před odvolacím soudem dne 4. září 1998. Odvolací 
soud tak vzal v úvahu okolnost, která z provedeného svědeckého důkazu vyplynula 
a jeho skutkový závěr je s přihlédnutím k charakteru dalších zjištění učiněných 
z výpovědi tohoto svědka výsledkem logického postupu při hodnocení důkazů podle 
zásad uvedených v ustanovení               § 132 o.s.ř. (použitelném vzhledem k 
§ 211 o.s.ř. rovněž v odvolacím řízení). Dovolací důvod podle § 241 odst. 3 
písm. c/ o.s.ř. tak nebyl použit důvodně.

	Vzhledem k obsahové konkretizaci uplatněného dovolacího důvodu podle § 
241 odst. 3 písm. d/ o.s.ř. vychází žalovaná ze závěru, že odvolací soud na 
zjištěný skutkový stav sice aplikoval správný právní předpis (konkrétně 
ustanovení § 706 odst. 1 věty první obč. zák.), avšak ze zjištěných skutkových 
okolností vyvodil nesprávné právní závěry, pokud neusoudil, že žalovaná žila se 
svou tchýní V. H. v den její smrti ve společné domácnosti.

Přechod nájmu bytu podle § 706 odst. 1 obč. zák. je právním nástupnictvím 
(sukcesí) svého druhu. Za splnění tam uvedených podmínek právo nájmu smrtí 
nájemce nezaniká, nýbrž dochází ke změně v jednom z jeho subjektů; namísto 
dosavadního nájemce vstupuje do nájemního vztahu jiná osoba, tímto ustanovením 
určená (srov. rozsudek Nejvyššího soudu České republiky ze dne 26. dubna 1997, 
sp. zn. 2 Cdon 862/96, uveřejněný pod č. 53 v sešitě č. 7 z roku 1997 časopisu 
Soudní judikatura). Přitom podle rozsudku Nejvyššího soudu České republiky ze 
dne 18. září 1997, sp. zn. 2 Cdon 1447/97, uveřejněného pod č. 40 v příloze 
sešitu č. 12 z roku 1998 časopisu Soudní judikatura, důkazní břemeno ohledně 
skutečností rozhodných pro přechod práva nájmu bytu ve smyslu ustanovení § 706 
odst. 1 obč. zák. tíží ve sporu toho z účastníků, který tyto skutečnosti tvrdí. 
Tak tomu bylo i před novelizací uvedeného ustanovení provedenou zákonem č. 
267/1994 Sb. Nelze však přehlédnout, že již v rozsudku ze dne 26. června 1997, 
sp. zn. 2 Cdon 393/96, uveřejněném pod č. 54 v sešitě č. 7 z roku 1997 časopisu 
Soudní judikatura, zaujal Nejvyšší soudu České republiky právní názor, že 
institut přechodu nájmu upravený v ustanovení § 706 odst. 1 věty první obč. 
zák. je svým charakterem nájmem vnuceným, neboť omezuje pronajímatele - a to ve 
prospěch taxative určeného okruhu osob, jež odvozovaly své bydlení od práva 
nájmu zemřelého nájemce - v právu po smrti dosavadního nájemce byt volně 
pronajmout. 

	Odvolací soud žalobě v konečném důsledku vyhověl, když před tím řešil 
jako předběžnou otázku přechodu práva nájmu bytu podle § 706 odst. 1 věty první 
obč. zák., podle něhož jestliže nájemce zemře a nejde - li o byt ve společném 
nájmu manželů, stávají se nájemci (společnými nájemci) jeho děti, vnuci, 
rodiče, sourozenci, zeť a snacha, kteří prokáží, že s ním žili v den jeho smrti 
ve společné domácnosti a nemají vlastní byt. V § 706 odst. 1 obč. zák. je 
upraven přechod nájmu nedružstevních bytů. V tomto ustanovení uvedený výčet 
osob, na něž - za splnění tam stanovených podmínek - právo nájmu bytu přechází, 
je taxativní. Osobou podle věty první citovaného ustanovení je rovněž snacha; 
je nesporné, že žalovaná byla snachou zemřelé nájemkyně bytu V. H. Nájem bytu 
tak na ni mohl ze zákona přejít tehdy, jestliže by prokázala, že žila s V. H. v 
den její smrti ve společné domácnosti a současně neměla vlastní byt (srov. § 
706 odst. 1 věta první obč. zák.).

K podmínce “žití s nájemcem v den jeho smrti ve společné domácnosti” lze uvést 
následující. Doba soužití předcházející smrti nájemce není v zákoně stanovena. 
Musí však být natolik dlouhá, aby se zřetelem k dalším rozhodným okolnostem 
konkrétního případu bylo možno učinit závěr, že mělo jít o spolužití v jednom 
bytě, a tedy o příslušnost (trvalé povahy) ke společné domácnosti zemřelého 
nájemce. Pojem “společné domácnosti” (§ 706 odst. 1 věta první obč. zák.) se 
vykládá ve smyslu ustanovení § 115 obč. zák., podle něhož společnou domácnost 
vedou ti, kteří spolu trvale žijí a společně uhrazují náklady na své potřeby. 
Přitom soužití se považuje právem za trvalé, jestliže tu jsou objektivně 
zjistitelné okolnosti, které svědčí o úmyslu vést takové společenství trvale, 
nikoliv jen na přechodnou dobu. Pro úplnost lze připomenout, že podle ustálené 
judikatury se u osob uvedených v § 706 odst. 1 větě první obč. zák. nevyžaduje, 
aby společně uhrazovaly náklady na své potřeby (kdyby tomu tak mělo být, 
nájemní právo by nemohlo přejít např. na ženaté nebo vdané děti nájemce, které 
s ním sice žily v jednom bytě, ale jejichž rodiny vytvářely samostatné 
majetkové společenství). Důsledně však dále platí, že musí jít o trvalé 
společné soužití v bytě nájemce. Nestačí tedy, aby tyto osoby nájemce jen občas 
navštěvovaly, poskytovaly mu přechodnou nebo příležitostnou pomoc v domácnosti 
nebo aby dokonce byly v bytě nájemce pouze hlášeny k trvalému pobytu. Uvedené 
teze mají oporu v R 34/1982 Sbírky soudních rozhodnutí a stanovisek s 
názvem                “K některým otázkám přechodu práva osobního užívání 
bytu”, od něhož soudní praxe do současné doby nezaznamenala odklon, a proto z 
něj dovolací soud při posouzení otázky, zda žalovaná žila s V. H. v den její 
smrti ve společné domácnosti, vyšel.

	V dané věci se žalované prostřednictvím dovolacího důvodu podle § 241 
odst. 3 písm. c/ o.s.ř. nepodařilo zpochybnit správnost odvolacím soudem 
učiněného skutkového zjištění, týkajícího se tří variant řešení bytové situace. 
Vyjdeme - li tedy z tohoto zjištění a dále z ničím nezpochybněného zjištění, že 
přestěhování žalované (spolu s dcerou) do bytu tchýně “bylo poplatné 
vystupňované krizi jejich manželství ... nešlo však o řešení definitivní, neboť 
čekali na skončení rozvodového řízení, k čemuž došlo až dne 2.9.1995”, nelze 
než dovodit, že žalované se nepodařilo prokázat naplnění podmínky “žití s 
nájemkyní v den její smrti ve společné domácnosti”, jak správně uzavřel 
odvolací soud, neboť v řízení nebyly zjištěny okolnosti, které by svědčily o 
úmyslu vést takové společenství trvale, nikoliv jen na přechodnou dobu 
(opětovně srov. R 34/1982 Sbírky soudních rozhodnutí a stanovisek). Uvedená 
zjištění jsou pro právní posouzení věci z tohoto úhlu pohledu dostačující a 
proto bez právního významu zůstává skutečnost, že žalovaná se nepřihlásila k 
pobytu ve sporném bytě           a že ji i dceru uváděl její bývalý manžel jako 
osobu bydlící v jeho bytě ještě v měsíci říjnu roku 1995. V důsledku nesplnění 
jedné z podmínek uvedených v § 706 odst. 1 větě první obč. zák. na ni nemohlo 
podle citovaného ustanovení přejít právo nájmu bytu. Ani dovolací důvod podle § 
241 odst. 3 písm. d/ o.s.ř. nebyl uplatněn důvodně.

Ze všech výše uvedených důvodů vyplývá, že rozsudek odvolacího soudu  je z 
hlediska uplatněných dovolacích důvodů podle § 241 odst. 3 písm. c/ a d/ 
o.s.ř., obsahově konkretizovaných dovolacími námitkami žalované, správný (§ 
243b odst. 1 věta před středníkem o.s.ř.). Dovolací soud proto dovolání podle 
téhož ustanovení zamítl.

	O náhradě nákladů dovolacího řízení dovolací soud rozhodl podle 
ustanovení § 243b odst. 4, § 224 odst. 1, § 151 odst. 1 a § 142 odst. 1 o.s.ř., 
když žalovaná nebyla v tomto řízení úspěšná a procesně úspěšné žalobkyni žádné 
náklady, na jejichž náhradu by měla proti žalované právo, v dovolacím řízení 
nevznikly.

Proti tomuto rozsudku není opravný prostředek přípustný.

V Brně 14. června 2000

JUDr. Miroslav  F e r á k, v. r.

předseda senátu

Za správnost vyhotovení: Lucie Ševčíková
