Soud: Nejvyšší soud

Spisová značka: 8 Tz 48/2024

Datum rozhodnutí: 26.09.2024

Typ rozhodnutí: ROZSUDEK


Heslo: Vyloučení orgánů činných v trestním řízení

Dotčené předpisy: § 146 odst. 2 písm. a) tr. ř.

Kategorie rozhodnutí: D




8 Tz 48/2024-28




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud jako soud pro mládež projednal v neveřejném zasedání konaném dne 
26. 9. 2024 v senátě složeném z předsedkyně senátu JUDr. Věry Kůrkové a soudců 
JUDr. Jana Engelmanna a JUDr. Milady Šámalové stížnost pro porušení zákona, 
kterou podal ministr spravedlnosti ve prospěch obviněného mladistvého AAAAA 
(pseudonym), proti usnesení státní zástupkyně Okresního státního zastupitelství 
v Kroměříži ze dne 19. 3. 2024, sp. zn. ZT 4/2024, a rozhodl takto:

Podle § 268 odst. 2 tr. ř. se vyslovuje, že pravomocným usnesením státní 
zástupkyně Okresního státního zastupitelství v Kroměříži ze dne 19. 3. 2024, č. 
j. ZT 4/2024-19, byl porušen zákon v ustanovení § 146 odst. 2 písm. a) tr. ř. v 
neprospěch obviněného mladistvého AAAAA.

Podle § 269 odst. 2 tr. ř. se napadené usnesení zrušuje. Zrušují se také další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Podle § 270 odst. 1 tr. ř. se státnímu zástupci Krajského státního 
zastupitelství v Brně – pobočky ve Zlíně přikazuje, aby věc v potřebném rozsahu 
projednal a rozhodl.	

Odůvodnění:

I. Dosavadní průběh řízení

1. Usnesením policejního orgánu Policie České republiky, Krajského ředitelství 
policie Zlínského kraje, Územního odboru Kroměříž, Oddělení obecné kriminality, 
Kroměříž, ze dne 2. 6. 2023, č. j. KRPZ-109109-231/TČ-2022-150871-PMO, bylo 
podle § 160 odst. 1 tr. ř. zahájeno trestní stíhání obviněného mladistvého 
AAAAA (dále jen „mladistvý AAAAA“, popř. „mladistvý“) pro provinění loupeže 
podle § 173 odst. 1 tr. zákoníku ve spolupachatelství podle § 23 tr. zákoníku, 
kterého se měl dopustit zde popsaným skutkem dne 7. 5. 2023 společně s 
mladistvými BBBBB (pseudonym) a CCCCC (pseudonym). Označeným usnesením bylo 
zahájeno trestní stíhání mladistvého BBBBB taktéž pro provinění loupeže podle § 
173 odst. 1 tr. zákoníku spáchaného ve spolupachatelství podle § 23 tr. 
zákoníku a podle § 160 odst. 1, 5 tr. ř. mladistvého CCCCC pro provinění 
loupeže podle § 173 odst. 1 tr. zákoníku spáchaného ve spolupachatelství podle 
§ 23 tr. zákoníku a provinění vydírání podle § 175 odst. 1, odst. 2 písm. f) 
tr. zákoníku.

2. Proti usnesení o zahájení trestního stíhání podali stížnost mladiství BBBBB 
a CCCCC. Usnesením státní zástupkyně Okresního státního zastupitelství v 
Kroměříži ze dne 7. 7. 2023, č. j. ZT 16/2023-156, byla podle § 148 odst. 1 
písm. c) tr. ř. jako nedůvodná zamítnuta stížnost mladistvého BBBBB; usnesením 
ze dne 10. 7. 2023, č. j. ZT 16/2023-158, bylo ke stížnosti mladistvého CCCCC 
podle § 149 odst. 1 tr. ř. napadené usnesení zrušeno a podle § 149 odst. 1 
písm. b) tr. ř. policejnímu orgánu bylo uloženo, aby o věci znovu jednal a 
rozhodl.

3. Dne 11. 12. 2023 předložil policejní orgán státní zástupkyni spisový 
materiál s návrhem na podání obžaloby datovaný dnem 8. 12. 2023 mimo jiné i na 
mladistvého AAAAA, jehož trestní věc byla následně usnesením státní zástupkyně 
ze dne 5. 1. 2024, č. j. ZT 16/2023-246, podle § 23 odst. 1 tr. ř. vyloučena ze 
společného řízení s tím, že bude vedena pod sp. zn. ZT 4/2024.

4. Přípisem ze dne 15. 2. 2024, č. j. ZT 4/2024-3, státní zástupkyně věc 
vrátila policejnímu orgánu do přípravného řízení a současně mu podle § 174 
odst. 2 písm. a) tr. ř. uložila, aby zahájil trestní stíhání mladistvého AAAAA, 
vyslechl mladistvého, aktualizoval opis rejstříku trestů, opis přestupků a 
zprávu o pověsti, provedl prostudování spisu a znovu předložil státní 
zástupkyni návrh na podání obžaloby (č. l. 317 spisu Policie České republiky 
Krajského ředitelství policie Zlínského kraje, Územního odboru Kroměříž, 
Oddělení obecné kriminality v Kroměříži č. j. KRPZ-25392-40/TČ-2024-150871-
PMO). 

5. Dne 26. 2. 2024 vydal policejní orgán usnesení č. j. 
KRPZ-109109-391/TČ-2022-150871-PMO, jímž podle § 160 odst. 1 tr. ř. zahájil 
trestní stíhání mladistvého AAAAA pro skutek kvalifikovaný jako provinění 
loupeže podle § 173 odst. 1 tr. zákoníku ve spolupachatelství podle § 23 tr. 
zákoníku. Proti tomuto usnesení podal mladistvý sám i prostřednictvím obhájkyně 
v zákonné lhůtě stížnost.

6. Státní zástupkyně Okresního státního zastupitelství v Kroměříži usnesením ze 
dne 19. 3. 2024, č. j. ZT 4/2024-19 (na č. l. 330 označeného spisu), podle § 
148 odst. 1 písm. c) tr. ř. stížnosti zamítla jako nedůvodné. V návaznosti na 
toto rozhodnutí usnesení o zahájení trestního stíhání nabylo právní moci dne 
19. 3. 2024.

II. Stížnost pro porušení zákona a vyjádření k ní

7. Proti pravomocnému usnesení státní zástupkyně Okresního státního 
zastupitelství v Kroměříži ze dne 19. 3. 2024, č. j. ZT 4/2024-19, podal podle 
§ 266 odst. 1 tr. ř. ministr spravedlnosti ve prospěch mladistvého AAAAA 
stížnost pro porušení zákona. Podle názoru ministra spravedlnosti byl napadeným 
rozhodnutím v neprospěch mladistvého porušen zákon v ustanovení § 146 odst. 2 
písm. a) tr. ř. 

8. Ministr spravedlnosti v mimořádném opravném prostředku po shrnutí procesního 
postupu předcházejícího vydání napadeného rozhodnutí připomněl znění ustanovení 
§ 146 odst. 1 tr. ř., jakož i ustanovení § 146 odst. 2 písm. a) tr. ř. Vytkl, 
že v posuzovaném případě dozorující státní zástupkyně Okresního státního 
zastupitelství v Kroměříži rozhodovala o stížnostech proti usnesení o zahájení 
trestního stíhání, ačkoliv k vydání tohoto usnesení zavázala policejní orgán 
svým písemným pokynem ze dne 15. 2. 2024, jehož znění citoval. Podle ministra 
spravedlnosti je i přes zpracování vydaného pokynu bez náležité pozornosti a v 
jinak obecně vyžadující kvalitě (chybí jednoznačný popis skutku a výslovné 
uvedení právní kvalifikace) z obsahu přípisu zjevné, že jde o jednoznačný pokyn 
státní zástupkyně daný ve věci činnému policejnímu orgánu k postupu podle § 160 
odst. 1 tr. ř. Tomuto závěru odpovídá i úvod přípisu ze dne 15. 2. 2024, kterým 
je vyhodnocen procesní dopad předcházejícího usnesení státní zástupkyně ze dne 
10. 7. 2023, č. j. ZT 16/2023-158, ale též navazující postup policejního 
orgánu, který předmětné usnesení o zahájení trestního stíhání mladistvého AAAAA 
vydal ve lhůtě stanovené státní zástupkyní, tedy do 29. 3. 2024, pod č. j. 
KRPZ-109109-391/TČ-2022-150871-PMO.

9. Z uvedených skutečností podle stěžovatele vyplývá, že o stížnosti proti 
usnesení policejního orgánu o zahájení trestního stíhání neměla rozhodnout 
státní zástupkyně Okresního státního zastupitelství v Kroměříži, ale věc měla 
být po uplynutí lhůty pro podání stížnosti všem oprávněným osobám předložena k 
rozhodnutí nadřízenému státnímu zástupci, tj. státnímu zástupci Krajského 
státního zastupitelství v Brně – pobočky ve Zlíně, poněvadž ani nedošlo k užití 
možnosti autoremedury. Ministr spravedlnosti uzavřel, že usnesením státní 
zástupkyně Okresního státního zastupitelství v Kroměříži ze dne 19. 3. 2024, č. 
j. ZT 4/2024-19, byl v neprospěch mladistvého AAAAA porušen zákon v ustanovení 
§ 146 odst. 2 písm. a) tr. ř.

10. Ministr spravedlnosti proto navrhl, aby Nejvyšší soud podle § 268 odst. 2 
tr. ř. vyslovil, že pravomocným usnesením státní zástupkyně Okresního státního 
zastupitelství v Kroměříži ze dne 19. 3. 2024, č. j. ZT 4/2024-19, byl porušen 
zákon v ustanovení § 146 odst. 2 písm. a) tr. ř. v neprospěch mladistvého 
AAAAA, aby podle § 269 odst. 2 tr. ř. zrušil napadené usnesení, jakož i všechna 
další rozhodnutí na toto usnesení obsahově navazující, pokud vzhledem ke změně, 
k níž došlo zrušením, pozbyla podkladu, a dále aby podle § 270 odst. 1 tr. ř. 
přikázal státnímu zástupci Krajského státního zastupitelství v Brně – pobočky 
ve Zlíně věc v potřebném rozsahu projednat a rozhodnout. 

11. Státní zástupce Nejvyššího státního zastupitelství (dále jen „státní 
zástupce“) s důvody podání stížnosti pro porušení zákona podané ministrem 
spravedlnosti souhlasil a ztotožnil se i s učiněným návrhem na postup 
Nejvyššího soudu. 

12. Mladistvý ke stížnosti pro porušení zákona prostřednictvím své obhájkyně 
sdělil, že se s ní zcela ztotožňuje a připojil se i k návrhu na postup 
Nejvyššího soudu.

III. Důvodnost stížnosti pro porušení zákona

13. Nejvyšší soud jako soud pro mládež (dále jen „Nejvyšší soud“) v souladu s § 
267 odst. 3 tr. ř. přezkoumal zákonnost a odůvodněnost rozhodnutí, proti němuž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadenému rozhodnutí předcházející, přičemž shledal, že zákon 
byl napadeným rozhodnutím skutečně porušen v neprospěch mladistvého.

14. Postup orgánu, proti jehož usnesení stížnost směřuje, upravuje ustanovení § 
146 tr. ř. Podle jeho prvního odstavce orgán, proti jehož usnesení stížnost 
směřuje, může opravnému prostředku sám vyhovět, nedotkne-li se změna původního 
usnesení práv jiné strany trestního řízení, a jde-li o usnesení policejního 
orgánu, které bylo vydáno s předchozím souhlasem státního zástupce nebo na jeho 
pokyn, může policejní orgán sám stížnosti vyhovět jen s předchozím souhlasem 
státního zástupce. V případě, že lhůta k podání stížnosti uplynula všem 
oprávněným osobám a stížnosti nebylo vyhověno podle odstavce 1, ustanovení § 
146 odst. 2 písm. a) tr. ř. ukládá policejnímu orgánu, aby věc předložil k 
rozhodnutí státnímu zástupci, který vykonává nad přípravným řízením dozor, a 
jde-li o stížnost proti usnesení, k němuž tento státní zástupce dal souhlas 
nebo pokyn, jeho prostřednictvím nadřízenému státnímu zástupci nebo, je-li 
takovým státním zástupcem evropský pověřený žalobce nebo evropský žalobce, jeho 
prostřednictvím příslušnému orgánu Úřadu evropského veřejného žalobce. 

15. V ustanovení § 146 odst. 2 písm. a) tr. ř. je tak vymezen zvláštní důvod 
pro vyloučení státního zástupce z rozhodování o opravném prostředku. Svou 
povahou je toto ustanovení speciálním k obecnému ustanovení § 30 odst. 1 tr. ř. 
o vyloučení orgánů činných v trestním řízení (v daném případě k alternativě, že 
z vykonávání úkonů je vyloučen státní zástupce, u něhož lze mít pochybnosti, že 
pro poměr k projednávané věci nemůže nestranně rozhodovat). To, že je v 
odstavci 2 písm. a) § 146 tr. ř. výslovně uvedeno, za jakých okolností nemůže 
státní zástupce, který vykonává nad přípravným řízením dozor, o jemu předložené 
stížnosti proti usnesení sám rozhodnout, znamená, že tím, že dal státní 
zástupce souhlas nebo pokyn k vydání usnesení, je již vyloučen z rozhodování o 
této stížnosti jako stížnostní orgán. Porušení kogentního ustanovení § 146 
odst. 2 písm. a) tr. ř. požadujícího, aby policejní orgán předložil stížnost, 
podanou proti usnesení, k němuž dal souhlas nebo pokyn státní zástupce, jeho 
prostřednictvím nadřízenému státnímu zástupci, je třeba z ústavněprávního 
hlediska chápat jako porušení principu spravedlivého procesu, garantovaného čl. 
36 odst. 1 Listiny základních práv a svobod (dále „Listina“). Je tím porušeno 
rovněž základní právo garantované čl. 8 odst. 2 Listiny, podle něhož „nikdo 
nesmí být stíhán … jinak než z důvodů a způsobem, který stanoví zákon“ (srov. 
nálezy Ústavního soudu ze dne 9. 10. 2014, sp. zn. III. ÚS 2520/14, ze dne 21. 
2. 2006, sp. zn. I. ÚS 661/05, aj.). 

16. Z dikce tohoto ustanovení je patrné, že zásadně není vyloučeno, aby státní 
zástupce sám rozhodl o stížnosti, která mu byla policejním orgánem předložena, 
avšak může tak učinit jen tehdy, pokud k vydání tohoto unesení nedal sám 
souhlas nebo pokyn.  

17. Výkladu ustanovení § 146 odst. 2 písm. a) tr. ř. se opakovaně věnoval ve 
své judikatuře Nejvyšší soud. Již v rozhodnutí uveřejněném pod č. 14/1973 Sb. 
rozh. tr. konstatoval, že o stížnosti proti usnesení vyšetřovatele nebo 
vyhledávacího orgánu, k němuž dal pokyn nebo souhlas prokurátor (tj. nyní 
státní zástupce), který vykonává nad přípravným řízením dozor, nerozhoduje 
tento prokurátor, nýbrž prokurátor jemu nadřízený. V dalším publikovaném 
rozhodnutí pod č. 7/2010 Sb. rozh. tr. dospěl k závěru, že pokyn k zahájení 
trestního stíhání může být dán i v rámci odůvodnění usnesení, jímž státní 
zástupce vykonávající dozor zruší usnesení policejního orgánu o odložení věci 
podle § 159a odst. 1 tr. ř. a v němž současně uvede, že jediným možným a 
správným postupem v předmětné věci je zahájení trestního stíhání podle § 160 
odst. 1 tr. ř.; i když takový názor byl obsažen jen v odůvodnění usnesení a 
nebyl výslovně označen jako pokyn například ve smyslu § 174 odst. 2 písm. a), 
písm. d) tr. ř., jde o takový pokyn, jaký předpokládá i ustanovení § 146 odst. 
2 písm. a) tr. ř., takže o stížnosti podané proti usnesení policejního orgánu o 
zahájení trestního stíhání vydanému z podnětu uvedeného pokynu nemůže 
rozhodnout dozorující státní zástupce, nýbrž jemu nadřízený státní zástupce. V 
tomto rozhodnutí tak Nejvyšší soud vyjádřil, že není rozhodující forma pokynu, 
nýbrž je třeba v konkrétním případě posoudit, zda jde o pokyn z hlediska 
materiálního, a nikoli formálního. Na to navázal i v dalším publikovaném 
rozhodnutí pod č. 8/2013 Sb. rozh. tr., v němž dokonce vyslovil názor, že z 
rozhodování o stížnosti u nadřízeného orgánu je podle § 30 odst. 3 tr. ř. 
vyloučen státní zástupce, který vykonával dohled ve smyslu § 12d zákona č. 
283/1993 Sb., o státním zastupitelství, ve znění pozdějších předpisů (dále jen 
„zákon o státním zastupitelství“), nejen tehdy, jestliže dal k napadenému 
usnesení výslovně písemný pokyn podle § 12d odst. 1 zákona o státním 
zastupitelství, ale i tehdy, jestliže smyslem jeho přípisů, byť takto výslovně 
neoznačených, bylo usměrnit postup státního zástupce nejblíže nižšího státního 
zastupitelství, který vykonával dozor v přípravném řízení, tak, aby bylo 
zahájeno trestní stíhání obviněného pro konkrétní trestný čin včetně toho, jak 
má být popsán skutek, neboť jde o postup, jehož význam je fakticky stejný jako 
pokyn podle § 12d odst. 1 zákona o státním zastupitelství. Z posledně dvou 
uvedených publikovaných rozhodnutí Nejvyššího soudu vyplývá, že je třeba 
posuzovat vždy individuálně, nakolik svým postupem státní zástupce vykonávající 
dozor, příp. dokonce i dohled, ovlivnil rozhodnutí policejního orgánu. Je tedy 
třeba na činnost takového státního zástupce nahlížet materiálně a nerozhoduje, 
zda procesní postup policejního orgánu ovlivnil formálně správným postupem, 
tedy zda tak učinil písemně přípisem označeným jako pokyn k zahájení trestního 
stíhání či jinak. 

18. Na zmíněnou judikaturu navazují další rozhodnutí Nejvyššího soudu, jež 
nebyla publikována ve Sbírce soudních rozhodnutí a stanovisek. Předně je 
namístě zmínit rozsudek Nejvyššího soudu ze dne 23. 1. 2013, sp. zn. 5 Tz 
94/2012, který se věnuje podrobnému výkladu pojmů pokyn a souhlas ve smyslu 
ustanovení § 146 odst. 2 písm. a) tr. ř. Podle citovaného rozsudku se pokynem 
podle § 146 odst. 2 písm. a) tr. ř. rozumí nejen pokyn vydaný podle § 12d odst. 
1 a 2 zákona o státním zastupitelství nebo pokyn podle § 174 odst. 2 písm. a) a 
d) tr. ř., ale také jiné úkony státního zástupce výslovně neoznačené jako 
pokyn, jestliže však vyjadřují jednoznačný názor na otázku důležitou pro řešení 
věci. Přitom postačí uvedení těchto úkonů jen v odůvodnění usnesení či v 
písemně zachycené zprávě o prověrce trestního spisu v rámci dozorové činnosti 
státního zástupce. 

19. Ve smyslu zásady uvedené v § 146 odst. 2 písm. a) tr. ř. je státní 
zástupce, který dal pokyn k vydání usnesení, proti němuž stížnost směřuje, 
povinen postupovat tak, že tuto věc k rozhodnutí o stížnosti předloží 
nadřízenému státnímu zástupci. Pokud takto uvedený státní zástupce nepostupuje 
a sám ve věci o takové stížnosti rozhodne, jde o porušení zákona v ustanovení § 
146 odst. 2 písm. a) tr. ř. Takto vydané rozhodnutí nemůže obstát; může být 
zrušeno pouze na základě mimořádného opravného prostředku, protože řádný 
opravný prostředek proti takovému rozhodnutí není podle § 141 odst. 2 tr. ř. 
přípustný.

20. S ohledem na výše uvedená ustanovení trestního řádu, která jasným způsobem 
upravují postup orgánů činných v trestním řízení v případě rozhodování o 
stížnosti jako řádného opravného prostředku proti usnesení, je nepochybné, že v 
posuzované trestní věci mladistvého zákonná pravidla respektována nebyla. 
Nejvyšší soud po přezkoumání obsahu trestního spisu na podkladě stížnosti pro 
porušení zákona podané ministrem spravedlnosti ve prospěch mladistvého zjistil, 
že v posuzované trestní věci došlo k porušení zákona, přičemž se ztotožnil i s 
důvody uvedenými v pečlivě zpracovaném mimořádném opravném prostředku. O 
stížnosti proti usnesení policejního orgánu o zahájení trestního stíhání ze dne 
26. 2. 2024, č. j. KRPZ-109109-391/TČ-2022-150871-PMO, rozhodla dozorová státní 
zástupce Okresního státního zastupitelství v Kroměříži touto stížností pro 
porušení zákona napadeným rozhodnutím ze dne 19. 3. 2024, č. j. ZT 4/2024-19, 
aniž vzala v potaz, že k vydání usnesení ze dne 26. 2. 2024 dala sama dne 15. 
2. 2024 závazný písemný pokyn (č. l. 317 označeného policejního spisu). Vrácení 
věci policejnímu orgánu do přípravného řízení vysvětlila úvodem tohoto přípisu 
tím, že při rozhodování o stížnosti mladistvého CCCCC proti usnesení 
policejního orgánu ze dne 2. 6. 2023, č. j. KRPZ-109109-231/TČ-2022-150871-PMO, 
bylo nedopatřením zrušeno celé usnesení o zahájení trestního stíhání, tedy vůči 
všem třem mladistvým, namísto zamýšleného zrušení trestního stíhání mladistvého 
CCCCC.

21. Rozhodná část písemného pokynu ze dne 15. 2. 2024 zní následovně:
„Vzhledem k uvedené skutečnosti vracím policejnímu orgánu předložený trestní 
spis a podle § 174 odst. 2 písmeno a) trestního řádu ukládám policejnímu 
orgánu, aby do 29. 3. 2024:
• zahájil trestní stíhání mladistvého AAAAA
• vyslechl mladistvého
• aktualizoval opis RT, opis přestupků a zprávu o pověsti
• provedl prostudování spisu
• znovu předložil státní zástupkyni návrh na podání obžaloby“.

22. Z uvedeného plyne, že označeným usnesením státní zástupkyně rozhodla o 
stížnosti, která měla být (při nevyužití možnosti autoremedury) předložena v 
souladu s ustanovením § 146 odst. 2 písm. a) tr. ř. k rozhodnutí nadřízenému 
státnímu zástupci Krajského státního zastupitelství v Brně – pobočky ve Zlíně. 
Pakliže takto dozorová státní zástupkyně nepostupovala a sama o stížnosti 
mladistvého rozhodla, porušila zákon v ustanovení § 146 odst. 2 písm. a) tr. 
ř., a to v neprospěch mladistvého. 

23. Nejvyšší soud proto podle § 268 odst. 2 tr. ř. vyslovil, že usnesením 
státní zástupkyně Okresního státního zastupitelství v Kroměříži ze dne 19. 3. 
2024, č. j. ZT 4/2024-19, byl porušen zákon v ustanovení § 146 odst. 2 písm. a) 
tr. ř. v neprospěch mladistvého AAAAA. Dále podle § 269 odst. 2 tr. ř. zrušil 
napadené usnesení včetně rozhodnutí obsahově navazujících, pokud vzhledem ke 
změně, k níž došlo zrušením, pozbyla podkladu. Podle § 270 odst. 1 tr. ř. 
přikázal státnímu zástupci Krajského státního zastupitelství v Brně – pobočky 
ve Zlíně, aby věc v potřebném rozsahu projednal a rozhodl. Znamená to, že o 
stížnosti mladistvého proti označenému usnesení o zahájení trestního stíhání 
bude muset nově rozhodnout. Při tomto svém rozhodování bude podle § 270 odst. 4 
tr. ř. vázán právním názorem Nejvyššího soudu a bude povinen provést jím 
nařízené procesní úkony.

Poučení:Proti tomuto rozhodnutí není opravný prostředek přípustný.

V Brně dne 26. 9. 2024      


							JUDr. Věra Kůrková 
							předsedkyně senátu


 



