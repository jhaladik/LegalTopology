Soud: Nejvyšší soud

Spisová značka: 4 Tz 120/2005

Datum rozhodnutí: 30.08.2005

Typ rozhodnutí: Rozsudek




4 Tz 120/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 30. srpna 2005 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Jiřího Pácala stížnost pro porušení zákona, kterou podal ministr 
spravedlnosti České republiky ve prospěch obviněného M. L., proti usnesení 
Okresního soudu v Tachově ze dne 11. 10. 2004, sp. zn. 8 T 56/2003, a podle § 
268 odst. 2 tr. ř. a § 269 odst. 2 tr. ř. rozhodl  t a k t o :

Pravomocným usnesením Okresního soudu v Tachově ze dne 11. 10. 2004, sp. 
zn.      8 T 56/2003,  b y l  p o r u š e n  z á k o n  v ustanovení § 152 
odst. 1 písm. b) tr. ř. v neprospěch obviněného M. L.

Napadené usnesení  s e  z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Rozsudkem Okresního soudu v Tachově ze dne 11. 5. 2004, sp. zn. 8 T 56/2003, 
byl obviněný M. L. podle § 226 písm. c) tr. ř. zproštěn obžaloby, pro skutek, 
kterého se měl dopustit společně s obviněným J. Š. tím, že v přesně nezjištěné 
době od nočních hodin dne 19. 8. 2002 do cca 11.30 hodin dne 20. 8. 2002 v obci 
P., okr. T., po vypáčení nezjištěným předmětem visacího zámku na dveřích 
dřevěné boudy sloužící k uskladnění nářadí a stojící na hřišti TJ T. P., z této 
boudy ke škodě Tělovýchovné jednoty T. P. odcizili malý traktor na sekání trávy 
zn. Twin Cat 12,5 HP,  v hodnotě 28.000,- Kč, který z místa odvezli, přičemž 
obviněný M. L. se takového jednání měl dopustit přesto, že rozsudkem Okresního 
soudu v Tachově ze dne 13. 12. 1999, sp. zn. 2 T 114/1999, který nabyl právní 
moci dne 6. 1. 2000, byl odsouzen mj. pro pokračující trestný čin krádeže podle 
§ 247 odst. 1 písm. b), odst. 2 tr. zák. a byl mu uložen souhrnný trest v 
trvání 28 měsíců nepodmíněně se zařazením pro výkon trestu do věznice s 
ostrahou a trest propadnutí věci, za současného zrušení výroku o trestu z 
trestního příkazu Okresního soudu  v Tachově ze dne 27. 1. 1999, sp. zn. 2 T 
252/1998. Tímto jednáním měl obviněný spáchat  ve formě spolupachatelství podle 
§ 9 odst. 2 tr. zák. trestný čin krádeže podle § 247 odst. 1 písm. b), e), 
odst. 2 tr. zák. Tento rozsudek nabyl právní moci ve vztahu k obviněnému M. L. 
dnem vydání, tj. 11. 5. 2004.

Usnesením Okresního soudu v Tachově ze dne 6. 8. 2004, sp. zn. 8 T 56/2003, 
byla podle § 151 odst. 3 tr. ř. s přihlédnutím k § 10 odst. 3 písm. b) vyhl. č. 
177/1996 Sb.,o odměnách advokátů a náhradách advokátů za poskytování právních 
služeb (advokátní tarif) stanovena obhájci Mgr. A. H. odměna a náhrada hotových 
výdajů ve výši  4.641,- Kč.

Navazujícím usnesením Okresního soudu v Tachově ze dne 11. 10. 2004, sp. zn. 8 
T 56/2003, bylo obviněnému M. L. podle § 152 odst. 1 písm. b) a § 155 odst. 1 
tr. ř. uloženo, aby nahradil státu odměnu a hotové výdaje uhrazené státem 
ustanovenému obhájci ve výši 4.641,- Kč.

Proti posledně citovanému usnesení Okresního soudu v Tachově ze dne 11. 10. 
2004, sp. zn. 8 T 56/2003, podal ministr spravedlnosti České republiky podle § 
266 odst. 1 tr. ř. stížnost pro porušení zákona ve prospěch obviněného M. L. 
Namítá v ní, že zákon byl v neprospěch tohoto obviněného porušen v ustanovení § 
152 odst. 1 písm. b) tr. ř.

V písemném odůvodnění svého mimořádného opravného prostředku ministr 
spravedlnosti uvedl, že vyšší soudní úřednice Okresního soudu v Tachově se 
důsledně neseznámila s obsahem spisového materiálu a nezjistila, že obviněný 
byl pravomocně zproštěn obžaloby, a není tak povinen hradit náklady nutné 
obhajoby. Vzhledem k tomu, že  obviněný proti usnesení, které je napadeno 
stížností pro porušení zákona, nepodal stížnost, nebylo možno vzniklou 
nezákonnost napravit autoremedurou ve smyslu ustanovení § 146 odst. 1 tr. ř. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že napadeným 
usnesením Okresního soudu v Tachově ze dne 11. 10. 2004, sp. zn. 8 T 56/2003, 
byl porušen zákon v namítaném rozsahu, a  aby podle § 269 odst. 2 tr. ř. 
napadené usnesení zrušil včetně obsahově navazujících rozhodnutí, pokud 
vzhledem ke změně, k níž došlo zrušením pozbyla podkladu.

Nejvyšší soud České republiky  přezkoumal podle § 267 odst. 3 tr. ř. zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Podle ustanovení § 152 odst. 1 písm. b) tr. ř. byl-li obžalovaný pravomocně 
uznán vinným, je povinen nahradit státu odměnu a hotové výdaje uhrazené 
ustanovenému obhájci státem, pokud nemá nárok na obhajobu bezplatnou.

Nejvyšší soud konstatuje, že uvedeným zákonným ustanovením se Okresní soud v 
Tachově důsledně neřídil. Z obsahu trestního spisu projednávané trestní věci je 
patrno, že obviněnému M. L. byl Okresním soudem v Tachově dne 29. 10. 2003 z 
důvodů uvedených v ustanovení § 251 odst. 2 tr. ř. ustanoven obhájce Mgr. A. H. 
Poté, co byl obviněný rozsudkem Okresního soudu v Tachově ze dne 11. 5. 2004, 
sp. zn. 8 T 56/2003, zproštěn obžaloby podle § 226 písm. c) tr. ř., pro skutek, 
který byl v obžalobě kvalifikován jako trestný čin krádeže, podal obhájce 
obviněného dne 10. 8. 2004 u Okresního soudu v Tachově návrh na přiznání 
odměny. O tomto návrhu rozhodla vyšší soudní úřednice Okresního soudu v Tachově 
a usnesením ze dne 6. 8. 2004, sp. zn. 8 T 56/2003 podle § 151 odst. 3 tr. ř. s 
přihlédnutím k § 10 odst. 3 písm. b) advokátního tarifu byla obhájci Mgr. A. H. 
stanovena odměna a náhrada hotových výdajů ve výši 4.641,- Kč. Poté byla 
usnesením Okresního soudu v Tachově ze dne 11. 10. 2004, sp. zn. 8 T 56/2003, 
podle § 152 odst. 1 písm. b) tr. ř. a § 155 odst. 1 tr. ř. obviněnému M. L. 
stanovena povinnost nahradit státu odměnu a hotové výdaje uhrazené ustanovenému 
obhájci státem ve výši   4.641,- Kč.

Z citovaného zákonného ustanovení § 152 odst. 1 písm. b) tr. ř. vyplývá, že 
základní podmínkou pro rozhodnutí, aby obviněný byl zavázán k povinnosti 
zaplatit státu odměnu a hotové výdaje uhrazené ustanovenému obhájci státem, je 
existence pravomocného uznání viny. Tato podmínka tak není splněna v případě, 
že je obviněný pravomocně obžaloby zproštěn, jak tomu bylo v posuzované trestní 
věci. 

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu v Tachově ze dne 11. 10. 2004, sp. zn. 8 T 56/2003, 
byl porušen zákon v ustanovení § 152 odst. 1 písm. b) tr. zák. v neprospěch 
obviněného M. L. Podle  § 269 odst. 2 tr. ř. napadené usnesení zrušil. Nejvyšší 
soud dále zrušil všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

P o u č e n í : Proti tomuto rozhodnutí není opravný prostředek přípustný.

V Brně dne 30. srpna 2005

Předsedkyně senátu:

                                                                                
     JUDr. Danuše   N o v o t n á   

	
