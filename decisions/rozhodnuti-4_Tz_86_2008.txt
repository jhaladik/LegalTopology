Soud: Nejvyšší soud

Spisová značka: 4 Tz 86/2008

Datum rozhodnutí: 25.11.2008

Typ rozhodnutí: ROZSUDEK


Dotčené předpisy: § 36a odst. 1 písm. b) tr. ř.



4 Tz 86/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  25. 
listopadu 2008 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti ve prospěch obviněného T.  V., proti 
usnesení Okresního soudu v Jablonci nad Nisou ze dne 8. 10. 2007 sp. zn. 3 T 
59/2004, a podle § 268 odst. 2, §  269 odst. 2 a § 270 odst. 1 tr. ř. rozhodl   
t a k t o :

Pravomocným usnesením Okresního soudu v Jablonci nad Nisou ze dne 8. 10. 2007 
sp. zn. 3 T 59/2004 a v řízení, které mu předcházelo,  b y l   p o r u š e 
n            z á k o n  v ustanovení § 36a odst. 1 písm. b) tr. ř. v neprospěch 
obviněného T. V.

Napadené usnesení   s e   z r u š u j e .

Zrušují se též všechna další rozhodnutí na toto usnesení obsahově navazující, 
pokud vzhledem ke změně, k níž  došlo zrušením, pozbyla podkladu.

Okresnímu soudu v Jablonci nad Nisou  s e   p ř i k a z u j e , aby věc v 
potřebném rozsahu znovu projednal a rozhodl. 

Odůvodnění:

Rozsudkem Okresního soudu v Jablonci nad Nisou ze dne 1. 6. 2005 sp. zn. 3 T 
59/2004, ve spojení s opravným usnesením téhož soudu ze dne 8. 8. 2005 sp. zn. 
3 T 59/2004, byl obviněný T. V. uznán vinným trestnými činy podvodu podle § 250 
odst. 1, 2 tr. zák. a pojistného podvodu podle § 250a odst. 1, 3 tr. zák., 
jichž se dopustil jednáními uvedenými ve skutkových větách výrokové části a byl 
za to odsouzen mj. k souhrnnému trestu odnětí svobody v trvání 2 roků, jehož 
výkon mu byl podmíněně odložen na zkušební dobu 4 roků s dohledem. Tento 
rozsudek nabyl právní moci dne 26. 8. 2005. 

Usnesením Okresního soudu v Jablonci nad Nisou ze dne 8. 10. 2007 sp. zn. 3 T 
59/2004 bylo podle § 60 odst. 1 tr. zák. rozhodnuto o tom, že T. V. vykoná 
trest odnětí svobody uložený mu rozsudkem Okresního soudu v Jablonci nad Nisou 
č. j. 3 T 59/2004-102 ze dne 1. 6. 2005 ve spojení s usnesením Okresního soudu 
v Jablonci nad Nisou č. j. 3 T 59/2004-107 ze dne 8. 8. 2005, a to v trvání 
dvou roků s výkonem ve věznici s dozorem.

Vzhledem k tomu, že se obviněný vzdal práva stížnosti přímo do protokolu, při 
jednání soudu prvního stupně, nezbylo Krajskému soudu v Ústí nad Labem, pobočka 
v Liberci, než jeho stížnost usnesením sp. zn. 31 To 365/2007 ze dne 16. 11. 
2007 podle § 148 odst. 1 písm. b) tr. ř. v neveřejném zasedání zamítnout, a to 
z důvodu, že opravný prostředek byl podán osobou, která se práva stížnosti 
výslovně vzdala.

Proti usnesení Okresního soudu v Jablonci nad Nisou ze dne 8. 10. 2007 sp. zn. 
3 T 59/2004 podal ministr spravedlnosti podle § 266 odst. 1 tr. ř. ve prospěch 
obviněného T. V. stížnost pro porušení zákona.

Podle názoru stěžovatele citovaným usnesením Okresního soudu v Jablonci nad 
Nisou byl porušen zákon v ustanovení § 36a odst. 1 písm. b) tr. ř. v neprospěch 
obviněného, neboť v tomto řízení neměl obhájce, ač ho mít měl. Jak totiž 
vyplynulo z protokolu o veřejném zasedání, i z předchozích žádostí soudu o 
eskortu, obviněný byl k veřejnému zasedání předveden z vazby v jiné trestní 
věci a soudu tato skutečnost byla evidentně známa. Podle uvedeného ustanovení 
trestního řádu však Okresní soud v Jablonci nad Nisou nepostupoval, když ve 
veřejném zasedání o nařízení výkonu podmíněného trestu odnětí svobody obviněný 
obhájce neměl, ačkoli byl v této době ve vazbě, byť v jiné trestní věci. K 
rozhodnutí soudu tedy došlo na podkladě vadného postupu řízení.

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. uvedené porušení zákona v 
neprospěch obviněného vyslovil,  podle  §  269  odst.  2  tr.  ř.  napadené  
usnesení  Okresního  soudu  v Jablonci  nad Nisou  zrušil,  a to včetně všech 
dalších obsahově navazujících rozhodnutí, která touto změnou pozbudou svého 
podkladu a podle § 270 odst. 1 tr. ř. aby věc přikázal jmenovanému soudu, aby 
ji v potřebném rozsahu znovu projednal a rozhodl.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Z obsahu předloženého spisu Okresního soudu v Jablonci nad Nisou sp. zn. 3 T 
59/2004 vyplývá, že obviněný T. V. se ve zkušební době podmíněného odsouzení 
dopustil další trestné činnosti. Proto Okresní soud v Jablonci nad Nisou 
nařídil na den 8. 10. 2007 od 10.45 hod. veřejné zasedání, v němž mělo být 
rozhodnuto o jeho případném neosvědčení se ve zkušební době podmíněného 
odsouzení s dohledem. K veřejnému zasedání byl podle vyznačeného referátu 
samosoudce (č. l. 202 spisu) předvolán i obviněný T. V., který toto předvolání 
podle doručenky převzal ve Věznici Praha-Pankrác. Skutečnost, že obviněný je od 
23. 1. 2007 ve vazbě pro Obvodní státní zastupitelství pro Prahu 5 ve věci 
vedené pod sp. zn.  1 Zt 121/2005, byla Okresnímu soudu v Jablonci nad Nisou 
známa  od  21. 2. 2007 (viz č. l. 181 spisu) a opětovně tato informace byla 
potvrzena na základě uskutečněného telefonátu dne 24. 7. 2007 s tou změnou, že 
obviněný je ve vazbě pro Obvodní soud pro Prahu 5 ve věci sp. zn. 38 T 66/2007 
(viz č. l. 202 spisu) a na den 15. 8. 2007 je v ní nařízeno hlavní líčení.

Navzdory těmto informacím samosoudce Okresního soudu v Jablonci nad Nisou 
nepostupoval podle § 38 odst. 1 tr. ř. event. podle § 39 odst. 1 tr. ř., když z 
ustanovení § 36a odst. 1 písm. b) tr. ř. je zřejmé, že ve vykonávacím řízení, v 
němž soud rozhoduje ve veřejném zasedání, musí mít obviněný obhájce, je-li ve 
vazbě. To platí bez ohledu na to, v jaké vazbě a pro který orgán činný v 
trestním řízení se obviněný  nachází.

Obviněnému T. V. tak nebyla samosoudcem okresního soudu určena lhůta ke zvolení 
obhájce, ani mu obhájce nebyl samosoudcem ustanoven, a přesto dne 8. 10. 2007 
bylo u Okresního soudu v Jablonci nad Nisou konáno veřejné zasedání, mj. za 
přítomnosti obviněného, který k němu byl předveden vězeňskou eskortou. Veřejné 
zasedání bez přítomnosti obhájce obviněného pak vyústilo ve vydání napadeného 
usnesení, kterým byl obviněnému nařízen výkon trestu odnětí svobody v trvání 2 
roků ve věznici s dozorem, jež ihned po jeho vyhlášení nabylo právní moci, 
neboť jak obviněný, tak státní zástupce se vzdali svého práva podat opravný 
prostředek – stížnost (viz ust. § 144 odst. 1 tr. ř.).

Vzhledem k tomu, že řízení, které předcházelo vydání tohoto usnesení okresního 
soudu bylo zatíženo podstatnou procesní vadou  spočívající v porušení práva 
obviněného na obhajobu, nemůže ani samotné usnesení, které bylo napadeno 
mimořádným opravným prostředkem – stížností pro porušení zákona, ve světle 
platného zákona obstát.

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu v Jablonci nad Nisou ze dne 8. 10. 2007 sp. zn. 3 T 
59/2004 a v řízení, které mu předcházelo, byl porušen zákon v ustanovení § 36a 
odst. 1 písm. b) tr. ř. v neprospěch obviněného T. V. Podle § 269 odst. 2 tr. 
ř. pak toto usnesení zrušil, jakož i všechna další  na ně obsahově navazující 
rozhodnutí, která vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. věc přikázal Okresnímu soudu v Jablonci nad Nisou, 
aby ji v potřebném rozsahu znovu projednal a rozhodl, což znamená, že bude 
třeba provést nové veřejné zasedání v souladu s ustanovením § 330a odst. 2 tr. 
ř., po předchozím zjištění, zda je u obviněného aktuálně dán důvod nutné 
obhajoby, či nikoli a podle výsledku zjištění pak postupovat podle § 38 odst. 1 
tr. ř., případně podle § 39 odst. 1 tr. ř.

Při svém dalším postupu bude muset mít okresní soud na paměti, že je podle § 
270 odst. 4 tr. ř. vázán právním názorem, který vyslovil ve věci Nejvyšší soud 
a je zároveň povinen provést nařízené procesní úkony. Dále pak i to, že podle § 
273 tr. ř. v novém řízení nemůže dojít ke změně rozhodnutí v neprospěch 
obviněného.

Poučení:  Proti tomuto rozhodnutí není opravný prostředek přípustný.

V Brně dne 25. listopadu 2008

Předseda senátu:

JUDr. František Hrabec  

	

	

