Soud: Nejvyšší soud

Spisová značka: 6 Tz 52/2011

Datum rozhodnutí: 03.08.2011

Typ rozhodnutí: ROZSUDEK


Heslo: Obecně prospěšné práce, Trest

Dotčené předpisy: § 3 odst. 1 tr. zákoníku, § 63 odst. 1 tr. zákoníku

Kategorie rozhodnutí: C




6 Tz 52/2011-16
ČESKÁ REPUBLIKA 

ROZSUDEK
J M É N E M  R E P U B L I K Y


Nejvyšší soud projednal ve veřejném zasedání konaném dne 3. srpna 2011 v senátě 
složeném z předsedy senátu JUDr. Jiřího Horáka a soudců JUDr. Jana Engelmanna a 
JUDr. Vladimíra Veselého stížnost pro porušení zákona, kterou podal ministr 
spravedlnosti ve  prospěch obviněného F. S., proti trestnímu příkazu Okresního 
soudu v Liberci ze dne 22. 4. 2010, sp. zn. 2 T 28/2010, a podle § 268 odst. 2, 
§ 269 odst. 2 a § 270 odst. 1 tr. ř. rozhodl  t a k t o : 

	Pravomocným trestním příkazem Okresního soudu v Liberci ze dne 22. 4. 
2010, sp. zn. 2 T 28/2010, byl v neprospěch obviněného F. S.  p o r u š e n   z 
á k o n  v ustanoveních § 3 odst. 1 a § 63 odst. 1 tr. zákoníku. 

Napadený trestní příkaz se  z r u š u j e . Také se zrušují další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

	Okresnímu soudu v Liberci se  p ř i k a z u j e , aby věc v potřebném 
rozsahu znovu projednal a rozhodl.
Odůvodnění:

Pravomocným trestním příkazem Okresního soudu v Liberci ze dne 22. 4. 2010, sp. 
zn. 2 T 28/2010, byl obviněný F. S. uznán vinným trestným činem ublížení na 
zdraví podle § 224 odst. 1, 2 tr. zák., neboť podle skutkového zjištění soudu: 
ve F., ul. B., ve směru jízdy od zámku F. dne 2. 12. 2009 v 10.00 hodin jako 
řidič osobního motorového vozidla zn. Fiat Brava, v rozporu s ustanovením § 5 
odst. 1 písm. b) zákona č. 361/2000 Sb., o provozu na pozemních komunikacích a 
o změnách některých zákonů, dostatečně nesledoval situaci v provozu na pozemní 
komunikaci, když přehlédnul Z. S., jdoucí z jeho pohledu zády při pravém okraji 
vozovky, narazil do ní pravou přední částí vozidla, v důsledku čehož utrpěla 
zejména nitrolební krvácení, zhmoždění mozkového kmene, tříštivé zlomeniny 
žeber vpravo, zhmoždění pravé plíce, pravé ledviny, přerušení bederní páteře 
včetně míchy, tedy tzv. úrazový šok při polytraumatu, kterým téhož dne ve 13.45 
hodin v Krajské nemocnici v L. podlehla.

Za tento trestný čin byl obviněný odsouzen podle § 224 odst. 2 tr. zák. s 
přihlédnutím k § 314e odst. 2 tr. ř. a za užití § 45 odst. 1, 2 tr. zák. a § 
45a odst. 1 tr. zák. k trestu obecně prospěšných prací ve výměře čtyři sta 
hodin. Podle § 49 odst. 1 a § 50 odst. 1 tr. zák. mu byl uložen trest zákazu 
činnosti řízení motorových vozidel v trvání čtyř roků. 

Trestní příkaz byl obviněnému doručen dne 3. 5. 2010, jeho obhájci JUDr. Petru 
Rydvanovi dne 4. 5. 2010 a Okresnímu státnímu zastupitelství v Liberci dne 30. 
4. 2010. Proti citovanému trestnímu příkazu nebyl podán v zákonné lhůtě odpor, 
takže podle soudu nabyl právní moci dne 12. 5. 2010 (správně měla být vyznačena 
právní moc dnem 13. 5. 2010). 

Vůči uvedenému trestnímu příkazu, a to konkrétně proti výroku o uložení trestu 
obecně prospěšných prací, podal ministr spravedlnosti podle § 266 odst. 1, 2 
tr. ř. dne 26. 5. 2011 stížnost pro porušení zákona ve prospěch obviněného F. 
S., která byla Nejvyššímu soudu doručena dne 31. 5. 2011. 

V písemném zdůvodnění mimořádného opravného prostředku ministr spravedlnosti 
namítl, že tímto rozhodnutím byl porušen zákon v ustanoveních § 3 odst. 1 a § 
63 odst. 1 tr. zákoníku (zákon č. 40/2009 Sb.), a to v neprospěch obviněného F. 
S. Konstatoval, že s ohledem na skutečnost, že k vytýkanému protiprávnímu 
jednání došlo za účinnosti zákona č. 140/1961 Sb., ve znění pozdějších 
předpisů, a okresní soud rozhodoval po 1. 1. 2010, tedy již za účinnosti 
trestního zákoníku č. 40/2009 Sb., věc proto posuzoval i  z  hlediska 
ustanovení § 2 odst. 1 tr. zákoníku, které upravuje jeho časovou působnost. V  
tomto směru soud dospěl k závěru (jak lze pouze nepřímo dovodit z citovaného 
trestního příkazu, a to při absenci bližšího označení příslušného trestního 
zákona), že nová právní úprava není pro obviněného ve smyslu ustanovení § 2 
odst. 1 tr. zákoníku příznivější. 

Ministr spravedlnosti poukázal na znění § 3 odst. 1 tr. zákoníku, podle kterého 
lze pachateli uložit pouze takový druh trestu, který dovoluje uložit zákon 
účinný v době, kdy se o trestném činu rozhoduje, tedy v době vyhlášení 
odsuzujícího rozsudku, v daném případě doručení trestního příkazu obviněnému. 
Zdůraznil, že toto ustanovení je výjimkou z ustanovení § 2 odst. 1 tr. zákoníku 
a ze zásady, že dřívějšího nebo nového zákona je třeba užít jako celku. 
Konstatovaná úprava má za účel přizpůsobit trest ukládaný sice za účinnosti 
nového trestního zákona, ale podle předpisů dříve účinných, novému systému 
trestů. Ze  zmíněného ustanovení rovněž plyne, že při aplikaci dřívějšího 
souhrnu trestněprávních norem za podmínek § 2 odst. 1 tr. zákoníku nelze uložit 
trest přesahující konečnou horní hranici sazby, kterou připouští pro příslušný 
druh trestu zákon účinný v době, kdy se o trestu rozhoduje. Proto nelze za 
účinnosti nového trestního zákoníku uložit trest obecně prospěšných prací nad 
300 hodin, a to s odkazem na ustanovení § 63 odst. 1 tr. zákoníku, jež vymezuje 
uložení trestu obecně prospěšných prací ve výměře od 50 do 300 hodin. Ve 
srovnání s dřívější právní úpravou (§ 45a odst. 1 tr. zák.) byla snížena horní 
hranice tohoto trestu ze 400 hodin na 300 hodin. Na druhé straně ovšem už 
neplatí omezení podle § 36 tr. zák. 

V návaznosti na výše uvedené skutečnosti ministr spravedlnosti vytkl, že 
ustanoveními § 3 odst. 1 a § 63 odst. 1 tr. zákoníku se soud v případě 
obviněného F. S. neřídil, neboť mu uložil trest obecně prospěšných prací v 
rozsahu 400 hodin, třebaže takový druh trestu, tj. trest v této výměře, nemohl 
podle trestního zákoníku účinného v době rozhodování soudu uložit, když byla 
překročena hranice 300 hodin stanovená jako maximální výměra pro trest obecně 
prospěšných prací. Tím v neprospěch obviněného porušil zákon. 


Závěrem stížnosti pro porušení zákona ministr spravedlnosti navrhl, aby 
Nejvyšší soud rozhodl:
- podle § 268 odst. 2 tr. ř. vyslovil, že trestním příkazem Okresního soudu v 
Liberci ze dne 22. 4. 2010, č. j. 2 T 28/2010-93, byl v neprospěch obviněného 
F. S. porušen zákon v ustanoveních § 3 odst. 1 a § 63 odst. 1 tr. zákoníku, 
- podle § 269 odst. 2 tr. ř. napadený trestní příkaz zrušil, stejně i všechna 
rozhodnutí na toto rozhodnutí obsahově navazující, pokud vzhledem ke změně, k 
níž došlo zrušením, pozbyla podkladu, 
- podle § 270 odst. 1 tr. ř. Okresnímu soudu v Liberci přikázal, aby věc v 
potřebném rozsahu znovu projednal a rozhodl. 
Rovněž dal Nejvyššímu soudu v úvahu postup podle § 275 odst. 4 věty druhé tr. 
ř., neboť v současné době obviněný již vykonává uvedený trest obecně 
prospěšných prací. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
toho výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 63 odst. 1 tr. zákoníku platí, že trest obecně prospěšných prací může 
soud uložit ve výměře od 50 do 300 hodin. Ustanovení § 3 odst. 1 tr. zákoníku 
zakotvuje, že pachateli lze uložit vždy pouze takový druh trestu, který 
dovoluje uložit zákon účinný v době, kdy se o trestném činu rozhoduje.

Obviněný F. S. byl stíhán pro trestný čin spáchaný ještě před nabytím účinnosti 
nového trestního zákoníku a předmětným trestním příkazem bylo rozhodnuto dne 
22. 4. 2010, tedy již za účinnosti nového trestního zákoníku. Vzhledem ke 
skutečnosti, že použití nové právní úpravy by pro obviněného nebylo 
příznivější, soud správně použil základní pravidlo pro použití časové 
působnosti (§ 16 odst. 1 tr. zák. a § 2 odst. 1 tr. zákoníku) a obviněného 
uznal vinným ze spáchání trestného činu ublížení na zdraví podle § 224 odst. 1, 
2 tr. zák. 
Při použití dřívější trestně právní normy však nelze uložit trest přesahující 
horní hranici sazby, kterou pro příslušný druh trestu připouští zákon účinný v 
době, kdy se o trestu rozhoduje, což vyplývá z citovaného ustanovení § 3 odst. 
1 tr. zákoníku.

V návaznosti na výše uvedené skutečnosti Nejvyšší soud dospěl k závěru, že 
Okresní soud v Liberci tím, že obviněnému F. S. uložil trest obecně prospěšných 
prací ve výměře 400 hodin, porušil zákon ve výroku o ukládaném trestu v 
ustanoveních § 3 odst. 1 a § 63 odst. 1 tr. zákoníku, neboť uložený trest 
obecně prospěšných prací ve výměře 400 hodin přesáhl o 100 hodin nejvyšší 
výměru dovolenou trestním zákoníkem pro trest obecně prospěšných prací, která 
je stanovena na 300 hodin (k dané problematice viz např. rozsudek Nejvyššího 
soudu ze dne 22. 9. 2010, sp. zn. 4 Tz 61/2010, rozsudek Nejvyššího soudu ze 
dne 16. 2. 2011, sp. zn. 4 Tz 86/2010).

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k povaze a 
závažnosti trestného činu nebo k poměrům pachatele nebo jestliže uložený druh 
trestu je v zřejmém rozporu s účelem trestu.

Nejvyšší soud v minulosti již vícekrát vyslovil, že je třeba překročení horní 
hranice zákonné trestní sazby některého druhu trestu zásadně považovat za 
uložení druhu trestu, který je v zřejmém rozporu s jeho účelem ve smyslu § 266 
odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
ukládaného trestu. K dosažení účelu trestu stanoveného trestním zákonem tedy 
musí být správně stanoven nejen druh trestu, ale i jeho výše, pouze správně 
stanovený trest v otázce druhu i výše vede k naplnění účelu trestu. Překročení 
horní hranice zákonné sazby některého druhu trestu má proto za následek, že 
takto stanovený druh trestu zásadně nemůže splnit účel trestu, k jehož naplnění 
směřuje zákonem stanovená trestní sazba.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Liberci ze dne 22. 4. 2010, sp. zn. 2 T 
28/2010, byl v neprospěch obviněného F. S. porušen zákon v ustanoveních § 3 
odst. 1 a § 63 odst. 1 tr. zákoníku. Podle § 269 odst. 2 tr. ř. napadený 
trestní příkaz zrušil, a to v celém rozsahu. V daném případě totiž nelze u 
trestního příkazu oddělit vadný výrok o trestu od výroku o vině, byť naposledy 
zmíněný výrok ani nebyl mimořádným opravným prostředkem zpochybňován (srov. 
rozhodnutí č. 56/2000 Sb. rozh. tr.). Nejvyšší soud zrušil i další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. Okresnímu soudu Liberci 
přikázal, aby věc v potřebném rozsahu znovu projednal a rozhodl. 

Jelikož Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch (§ 273 tr. 
ř.). Současně lze odkázat na právní názor, který v tomto rozhodnutí ohledně 
ukládání trestu Nejvyšší soud vyslovil (§ 270 odst. 4 tr. ř.). 

P o u č e n í : Proti tomuto rozhodnutí není opravný prostředek přípustný.

                                                    V Brně dne 3. srpna 2011 

Předseda senátu:
JUDr. Jiří  H o r á k
	


 



