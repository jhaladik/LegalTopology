Soud: Nejvyšší soud

Spisová značka: 7 Tz 118/2001

Datum rozhodnutí: 13.06.2001

Typ rozhodnutí: Rozsudek




7 Tz 118/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání dne 13. 6. 2001 v senátě složeném 
z předsedy JUDr. Petra Hrachovce a soudců JUDr. Zdeňka Sováka a JUDr. Jana 
Engelmanna stížnost pro porušení zákona podanou ministrem spravedlnosti v 
neprospěch obviněné B. Ž., v trestní věci vedené u Policie České republiky - 
Okresního úřadu vyšetřování ve Znojmě pod ČVS OVZN-1176/2000 a podle § 268 
odst. 2 tr. ř. rozhodl t a k t o :

Pravomocným usnesením vyšetřovatele Policie České republiky - Okresního úřadu 
vyšetřování ve Znojmě ze dne 21. 12. 2000, ČVS OVZN-1176/200, a v řízení, jež 
mu předcházelo,

b y l p o r u š e n z á k o n

v ustanoveních § 2 odst. 5, 6 tr. ř. ve prospěch obviněné B. Ž.

Odůvodnění:

Usnesením vyšetřovatele Policie ČR - Okresního úřadu vyšetřování ve Znojmě ze 
dne 21. 12. 2000, ČVS OVZN-1176/2000, byla podle § 171 odst. 1 tr. ř. Městskému 
úřadu v Miroslavi, okr. Znojmo, postoupena věc obviněné B. Ž. pro skutek 
spočívající v tom, že obviněná dne 28. 9. 2000 vyměnila zámkové vložky FAB u 
vchodových dveří a u vrat domu čp. 202 v H., okr. Z., čímž znemožnila vstup do 
domu svému bývalému manželu J. Ž., se kterým byla rozvedena rozsudkem Okresního 
soudu ve Znojmě ze dne 27. 9. 2000, sp. zn. 4 C 952/98, jenž nabyl právní moci 
dne 18. 10. 2000, a dále v tom, že dne 31. 10. 2000 nechala v podlaze odříznout 
trubky ústředního topení vedoucí do staré části uvedeného domu, kterou obýval 
J. Ž., a znemožnila mu tím vytápění celé staré části domu. V takto popsaném 
skutku byl ve sděleném obvinění spatřován trestný čin neoprávněného zásahu do 
práva k tomu, bytu nebo nebytovému prostoru podle § 249a odst. 2 tr. zák. 
Vyšetřovatel ve svém usnesení došel k tomu, že nejde o trestný čin, avšak 
skutek by mohl být posouzen jako přestupek. 

Ministr spravedlnosti podal dne 18. 5. 2001 v neprospěch obviněné B. Ž. 
stížnost pro porušení zákona proti usnesení vyšetřovatele s tím, že jednání 
obviněné po formální stránce naplnilo znaky trestného činu neoprávněného zásahu 
do práva k domu, bytu nebo nebytovému prostoru podle § 249a odst. 2 tr. zák. a 
že pro posouzení otázky, zda čin obviněné naplňoval či nenaplňoval též 
materiální znak trestného činu, neměl vyšetřovatel zatím dostatek podkladů, 
neboť si neopatřil přestupkový spis o předchozím postihu obviněné pro obdobné 
jednání ani soudní spis o rozvodu obviněné a poškozeného. V této souvislosti 
ministr spravedlnosti upozornil, že úvaha o nedostatku potřebného stupně 
nebezpečnosti činu pro společnost jako materiálního znaku trestného činu se 
může uplatnit jen tehdy, když konkrétní stupeň nebezpečnosti činu neodpovídá 
ani těm nejlehčím běžně se vyskytujícím případům trestného činu podle § 249a 
odst. 2 tr. zák. V závěru stížnosti pro porušení zákona ministr spravedlnosti 
navrhl, aby Nejvyšší soud vyslovil vytýkané porušení zákona, ke kterému došlo 
ve prospěch obviněné, aby zrušil napadené usnesení, aby zrušil také další 
obsahově navazující rozhodnutí a aby dále postupoval podle § 270 odst. 1 tr. 
ř., tj. aby přikázal nové projednání a rozhodnutí věci. 

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost výroku napadeného usnesení, jakož i řízení, jež mu 
předcházelo, a shledal, že zákon byl porušen.

Podstatou porušení zákona je to, že vyšetřovatel o postoupení věci rozhodl za 
situace, kdy provedené důkazy opodstatňovaly závěr, že obviněná svým jednáním 
naplnila formální znaky trestného činu neoprávněného zásahu do práva k domu, 
bytu nebo nebytovému prostoru podle § 249a odst. 2 tr. zák., avšak zůstaly 
neúplné ve vztahu k otázce, zda čin obviněné vykazoval takový stupeň 
společenské nebezpečnosti, který by se dal označit za vyšší než nepatrný, a zda 
tedy byla splněna i materiální podmínka trestnosti činu. Přitom podle § 89 
odst. 1 písm. c) tr. ř. bylo povinností vyšetřovatele provést v nezbytném 
rozsahu dokazování i o podstatných okolnostech majících vliv na posouzení 
nebezpečnosti činu.

Z odůvodnění napadeného usnesení vyplývá, že vyšetřovatel postoupil věc 
především z toho důvodu, že jednání obviněné nenaplňovalo formální znaky 
trestného činu, a to pro nedostatek zavinění obviněné. Vyšetřovatel sice 
správně vycházel z toho, že v posuzovaném případě jde o úmyslný trestný čin, 
avšak náležitě si neujasnil, které okolnosti mají být úmyslným zaviněním 
obviněné zahrnuty, a nesprávně svůj úsudek o nedostatku zavinění obviněné opřel 
o úvahu, že nebyl prokázán úmysl obviněné způsobit škodu či jinou újmu na 
zdraví či majetku. Přítomnost takového úmyslu však není nijak rozhodná pro 
posouzení, zda byly po subjektivní stránce naplněny znaky trestného činu 
neoprávněného zásahu do práva k domu, bytu nebo nebytovému prostoru podle § 
249a odst. 2 tr. zák. Tohoto trestného činu se dopustí ten, kdo oprávněné osobě 
neoprávněně brání v užívání domu, bytu nebo nebytového prostoru. Zákonným 
znakem uvedeného trestného činu není škoda či jiná újma na zdraví či majetku. 
Podstatou trestného činu je to, že pachatel oprávněné osobě neoprávněně brání v 
užívání domu, bytu nebo nebytového prostoru, proto je subjektivní stránka 
trestného činu naplněna, jestliže úmysl pachatele směřoval k tomu, aby 
oprávněné osobě bylo v užívání domu, bytu nebo nebytového prostoru neoprávněně 
bráněno, aniž by bylo nutné, aby pachatel zároveň sledoval způsobení škody či 
jiné újmy na zdraví či majetku oprávněné osoby nebo někoho jiného. 

Poškozený J. Ž. byl společně s obviněnou spoluvlastníkem domu. Dům byl součástí 
společného jmění manželů, tj. poškozeného a obviněné. Z tohoto titulu byl 
obviněný osobou oprávněnou užívat dům. Toto oprávnění poškozený vykonával tak, 
že v domě skutečně bydlel. Na tomto postavení obviněného se nic nezměnilo ani 
tím, že dne 27. 9. 2000 byl vyhlášen rozsudek, jímž bylo manželství poškozeného 
s obviněnou rozvedeno, a že tento rozsudek dne 18. 10. 2000 nabyl právní moci. 
Vypořádání společného jmění manželů (§ 149 odst. 2 obč. zák.) totiž nebylo v 
době té části skutku, která následovala po právní moci rozvodového rozsudku, 
provedeno. Jednání obviněné dne 28. 9. 2000, které spočívalo ve výměně 
zámkových vložek u vrat a vchodových dveří, evidentně směřovalo k tomu, aby se 
poškozený - alespoň těmito vraty a dveřmi - nemohl do domu dostat. Jednání 
obviněné dne 31. 10. 2000, které spočívalo v odříznutí trubek ústředního 
topení, pak evidentně směrovalo k tomu, aby poškozený nemohl topit v té části 
domu, kterou obýval. V obou případech je ze způsobu jednání obviněné zjevné, že 
chtěla dosáhnout toho, aby se poškozený nemohl dostat do domu vraty a dveřmi, u 
nichž vyměnila vložky zámků, a aby nemohl k vytápění té části domu, kterou 
obýval, využívat stávajícího ústředního topení. Ve vztahu k okolnosti, že 
poškozenému jako oprávněné osobě tak bylo bráněno v užívání domu, tedy byl dán 
úmysl obviněné ve smyslu § 4 písm. a) tr. zák. Závěr vyšetřovatele, že na 
straně obviněné chybí úmyslné zavinění, je proto nesprávný.

Dále z odůvodnění napadeného usnesení vyplývá, že vyšetřovatel postoupil věc 
také proto, že stupeň nebezpečnosti posuzovaného činu „nedosahuje stupně malý a 
může být tedy nepatrný\". Tím měl vyšetřovatel na mysli materiální podmínku 
trestnosti činu. Tuto úvahu vyšetřovatele je nutné uvést na správnou míru. 
Podle § 3 odst. 2 tr. zák. čin, jehož stupeň nebezpečnosti pro společnost je 
nepatrný, není trestným činem, i když jinak vykazuje znaky trestného činu. To 
znamená, že z materiálního hlediska může být trestným činem jen takový čin, 
jehož stupeň společenské nebezpečnosti je vyšší než nepatrný. Úvaha o tom, zda 
posuzovaný čin dosahuje či nedosahuje malého stupně společenské nebezpečnosti, 
je pro posouzení projednávané věci bezvýznamná, protože obviněná není 
mladistvá. Podle § 75 tr. zák. čin, jehož znaky jsou uvedeny v trestním zákoně, 
není trestným činem, jestliže je spáchán mladistvým a stupeň jeho nebezpečnosti 
pro společnost je malý. U mladistvého tedy jde z materiálního hlediska o 
trestný čin jen tehdy, jestliže stupeň společenské nebezpečnosti činu je vyšší 
než malý. Účelem této diferenciace je zúžit materiální podmínku trestnosti činu 
mladistvého oproti trestnosti činu tzv. dospělého pachatele (osoby starší než 
18 let). Důsledkem této úpravy je to, že stupeň společenské nebezpečnosti 
označený jako „malý\" je ve skutečnosti vyšší než stupeň společenské 
nebezpečnosti označený jako „nepatrný\". Z toho pak vyplývá, že i takový čin, 
jehož stupeň společenské nebezpečnosti ještě není malý, může být činem, jehož 
stupeň nebezpečnosti již je vyšší než nepatrný. Kromě toho je třeba zdůraznit, 
že uvažovat o tom, zda byla či nebyla naplněna materiální podmínka trestnosti 
činu, je možné teprve za situace, kdy byly znaky trestného činu naplněny po 
formální stránce (včetně zavinění). Pokud orgán činný v trestním řízení dojde k 
závěru, že pro nedostatek zavinění nejsou znaky trestného činu naplněny po 
formální stránce nemá již místa jakákoli úvaha o stupni nebezpečnosti činu jako 
materiální podmínce trestnosti. Odůvodnění napadeného usnesení je logicky 
rozporné proto, že na jedné straně obsahuje závěr, že pro nedostatek zavinění 
nejde o trestný čin po formální stránce, avšak vedle toho zároveň obsahuje také 
závěr, že čin nemá potřebný stupeň společenské nebezpečnosti ve smyslu 
materiální podmínky trestnosti, ačkoli předpokladem takového závěru je právě 
to, že čin vykazuje formální znaky trestného činu.

Nejvyšší soud dospěl k závěru, že čin obviněné naplňoval formální znaky 
trestného činu neoprávněného zásahu do práva k domu, bytu nebo nebytovému 
prostoru podle § 249a odst. 2 tr. zák včetně zavinění obviněné, a proto se ve 
svých dalších úvahách zabýval i tím, zda tento čin vykazoval takový stupeň 
nebezpečnosti pro společnost, který by bylo možné považovat za vyšší než 
nepatrný, a zda tedy byla naplněna i materiální podmínka trestnosti činu 
vyjádřená v § 3 odst. 2 tr. zák. Dosavadní výsledky dokazování provedeného 
vyšetřovatelem v přípravném řízení ukazují na to, že jde o případ, který z 
hlediska otázky, zda byla naplněna materiální podmínka trestnosti, lze označit 
za hraniční.

Stupeň nebezpečnosti činu obviněné pro společnost nelze spolehlivě určit bez 
důsledného objasnění vzájemných vztahů obviněné a poškozeného, protože 
posuzovaný čin byl projevem jejich neurovnaného manželského soužití. Vztahy 
mezi obviněnou a poškozeným jako manžely procházely po delší dobu krizí, která 
vyvrcholila rozvodem. Ve vyšetřovacím spise je založen opis rozsudku Okresního 
soudu ve Znojmě ze dne 27. 9. 2000, sp. zn. 4 C 952/98, jímž bylo manželství 
obviněné a poškozeného rozvedeno. V odůvodnění tohoto rozsudku je mimo jiné 
odkaz na výpověď svědka D. Ž. (syn obviněné a poškozeného), podle níž poškozený 
dělal obviněné naschvály. V rámci trestního stíhání obviněné však tento svědek 
nebyl v uvedeném ohledu vyslechnut. Vyšetřovatel ani neopatřil celý soudní spis 
ve věci rozvodu obviněné a poškozeného. Přitom tyto důkazy byly významné pro 
zjištění, v jaké míře a jak závažným jednáním se poškozený sám přičinil o vznik 
situace, na kterou obviněná reagovala spácháním posuzovaného činu. Vzájemné 
vztahy obviněné a poškozeného byly předmětem jednání Komise pro projednávání 
přestupků městské rady v Miroslavi, která svým rozhodnutím ze dne 6. 10. 2000, 
uložila obviněné napomenutí za přestupek proti občanskému soužití podle § 49 
odst. 1 písm. c) zák. č. 200/1990 Sb. ve znění pozdějších zákonů. Přestupku se 
obviněná dopustila podle tohoto rozhodnutí tím, že dne 6. 5. 2000 v místě 
bydliště nechala odpojit v rozvodné skříni domu elektřinu do té části, kde 
bydlel její manžel J. Ž. Ve vyšetřovacím spise je založen opis tohoto 
rozhodnutí. Z jeho odůvodnění lze zjistit, že jednání obviněné, v němž byl 
shledán přestupek, bylo motivováno neshodami mezi ní a jejím manželem v tom, 
jak se kdo z nich bude podílet na úhradě za odběr elektřiny. Vyšetřovatel 
neopatřil celý přestupkový spis Městského úřadu v Miroslavi, čímž zúžil okruh 
důkazů, na jejichž podkladě měly být co nejúplněji objasněny vzájemné vztahy 
obviněné a poškozeného. Náležitou pozornost měl vyšetřovatel věnovat také tomu, 
aby na podkladě důkazů získal bližší poznatky o osobě poškozeného J. Ž. 
Vyšetřovatel proto měl ohledně poškozeného zejména opatřit opis z evidence 
Rejstříku trestů, zprávu místního úřadu o tom, zda poškozený byl postižen pro 
nějaký přestupek a jak se v místě bydliště projevoval z hlediska svého chování, 
povahových vlastností a rodinného soužití, případně i další důkazy, pokud by se 
ukázala jejich reálná dostupnost. Pokud jde o vložky zámků, které obviněná 
vyměnila dne 28. 9. 2000, není bez významu, že tím zcela neznemožnila vstup 
poškozeného do domu a že ještě téhož dne do zámků vrátila původní vložky, čímž 
poškozenému umožnila vstup do domu v původním rozsahu, byť tak učinila poté, co 
poškozený na místo přivolal policii. Pokud jde o odříznutí trubek ústředního 
topení, které obviněná nechala provést dne 31. 10. 2000, nelze toto její 
jednání posuzovat izolovaně bez zvážení toho, že šlo o reakci na přetrvávající 
stav, kdy mezi obviněnou a poškozeným nebyl dohodnut rozsah a způsob, jímž se 
každý z nich bude podílet na úhradě nákladů spojených s provozem domu. V tomto 
směru je významné, že ve vyšetřovacím spise je založen opis doporučeného dopisu 
obviněné poškozenému ze dne 27. 9. 2000. V tomto dopise obviněná odkázala na 
to, že od poškozeného nedostala žádnou odpověď na svůj návrh ohledně rozdělení 
domu a ohledně plateb za odběr elektřiny a plynu. Zároveň obviněná v dopise 
poškozenému sdělila, že od začátku topné sezóny odpojí ústřední topení ve staré 
části domu, kde poškozený bydlel. Z tohoto důkazu je zřejmé, že obviněná 
prakticky měsíc předem upozornila poškozeného na svůj záměr odpojit mu ústřední 
topení. Dopis tedy působí dojmem, že obviněná se snažila přimět obviněného k 
dohodě o sporných záležitostech, a následné jednání obviněné spočívající v tom, 
že nechala odříznout trubky ústředního topení do té části domu, kde bydlel 
poškozený, se jeví nikoli jako akt vyložené svévole, bezohlednosti a 
přezíravosti k poškozenému, nýbrž jen jako určitá forma řešení situace, v níž 
mezi ní a poškozeným nebylo dosaženo dohody, navíc taková forma, na kterou 
obviněná poškozeného s dosti dlouhým předstihem upozornila. V této spojitosti 
vyvstává otázka, jak na uvedený dopis reagoval poškozený, zda s obviněnou vůbec 
jednal o vyřešení sporných záležitostí, jak se stavěl k její pohrůžce, že 
odpojí ústřední topení do jím obývané části domu, zda se případně snažil 
uskutečnění této pohrůžky nějak odvrátit atd. V tomto směru vyšetřovatel 
poškozeného jako svědka vůbec nevyslechl.

Z uvedeného je zřejmé, že ve vztahu ke stupni společenské nebezpečnosti 
posuzovaného činu jako materiální podmínce trestnosti vyšetřovatel neprovedl 
některé významné důkazy, které mohly reálně přispět k všestrannému objasnění 
věci. Vyšetřovatel ve věci rozhodl, aniž náležitě zjistil všechny významné 
skutečnosti potřebné pro spolehlivé posouzení otázky, zda je namístě pokračovat 
v trestním stíhání obviněné a podat na ni obžalobu, anebo zda lze věc postoupit 
k projednání přestupku. Tím vyšetřovatel porušil zákon ve prospěch obviněné v 
ustanoveních § 2 odst. 5, 6 tr. ř., tj. v ustanoveních, která upravují postup 
orgánů činných v trestním řízení při zjišťování skutkového stavu a při 
hodnocení důkazů.

Nejvyšší soud proto podle § 268 odst. 2 tr. ř. vyslovil toto porušení zákona, 
avšak ponechal napadené usnesení v právní moci, nezrušil jej podle § 269 odst. 
2 tr. ř. ani nepřikázal vyšetřovateli nové projednání a rozhodnutí věci podle § 
270 odst. 1 tr. ř. Nejvyšší soud dospěl k závěru, že zájem na zachování 
stability pravomocného rozhodnutí vyšetřovatele jako orgánu činného v trestním 
řízení převažuje v posuzovaném případě nad zájmem na tom, aby zrušením 
napadeného rozhodnutí a pokračováním trestního stíhání obviněné bylo 
napravováno zjištěné porušení zákona. Přihlížel přitom k povaze posuzovaného 
činu, dále k tomu, co až dosud bylo zjištěno o stupni jeho nebezpečnosti, a 
nakonec i k tomu, co by bylo možné očekávat od dalšího vedení trestního stíhání 
obviněné. Čin obviněné byl jen určitou formou vyhrocení celkového rozvratu 
manželství obviněné a poškozeného a zároveň byl projevem jejich oboustranné 
neschopnosti dohodnout se na sporných záležitostech, zejména pokud se týkaly 
rozsahu a způsobu úhrady nákladů na provoz společného domu. Dosud zjištěné 
skutečnosti ukazují na to, že i když byly naplněny formální znaky trestného 
činu neoprávněného zásahu do práva k domu, bytu nebo nebytovému prostoru podle 
§ 249a odst. 2 tr. zák., vykazuje posuzovaný čin takový stupeň nebezpečnosti 
pro společnost, který se nachází na rozhraní trestnosti a beztrestnosti, resp. 
postižitelnosti pro přestupek. Důkazy, jimiž by mohlo být vyšetřování ještě 
doplněno, jsou takové povahy, že od nich nelze jednoznačně očekávat tak výrazný 
zvrat v hodnocení stupně nebezpečnosti posuzovaného činu pro společnost, aby tu 
nastal nějaký extrémní rozpor s nynějším rozhodnutím vyšetřovatele. Reálnou 
variantou výsledku toho doplnění důkazů, které ještě přichází v úvahu, je i 
závěr, že posuzovaný čin ve skutečnosti měl jen nepatrný stupeň společenské 
nebezpečnosti a nebyl proto trestným činem. Postoupení věci tedy není v tak 
příkrém rozporu se stavem věci, aby bylo nutné zrušit napadené usnesení, 
zvláště když ve správním řízení, pokud v něm bude obviněná shledána vinnou 
přestupkem, ji lze postihnout sankcí, která je v poměru ke spáchanému skutku 
dostatečně citelná. 

Poučení: Proti tomuto rozsudku není opravný prostředek přípustný.

V Brně dne 13. června 2001

Předseda senátu:

JUDr. Petr Hrachovec
