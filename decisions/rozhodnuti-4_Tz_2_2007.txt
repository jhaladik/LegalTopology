Soud: Nejvyšší soud

Spisová značka: 4 Tz 2/2007

Datum rozhodnutí: 28.03.2007

Typ rozhodnutí: ROZSUDEK




4 Tz 2/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
března 2007 v senátě složeném z předsedy JUDr. J. P. a soudců JUDr. D. N. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného J.  M., proti trestnímu příkazu 
Okresního soudu Plzeň – jih ze dne 8. 3. 2006, sp. zn. 1 T 34/2006, a podle § 
268 odst. 2, § 269 odst. 2 a § 270 odst. 1 tr. ř. rozhodl  t a k t o :

	

Pravomocným trestním příkazem Okresního soudu Plzeň – jih ze dne 8. 3. 2006, 
sp. zn. 1 T 34/2006, b y l   p o r u š e n   z á k o n  v ustanovení § 247 
odst. 1 písm. e) tr. zák. a § 314e odst. 1 tr. ř. a v řízení předcházejícím v 
ustanovení § 2 odst. 5, odst. 6 tr. ř. v neprospěch obviněného J. M.

Napadený trestní příkaz   s e   z r u š u j e   v celém rozsahu. 

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu Plzeň - jih   s e   p ř i k a z u j e ,  aby věc v potřebném 
rozsahu znovu projednal a rozhodl.    

Odůvodnění:

Trestním příkazem Okresního soudu Plzeň - jih ze dne ze dne 8. 3. 2006, sp. zn. 
1 T 34/2006, byl obviněný J. M. uznán vinným trestným činem krádeže podle § 247 
odst. 1, písm. e) tr. zák. Trestné činnosti se dopustil tak, že dne 11. 2. 2006 
v době od 8:00 hodin do 10:00 hodin v obci L., okr. P. – j., společně s dosud 
neustanovenou osobou strhali z dřevěné oplechované budovy na hřišti T. S. L. 8 
ks vlnitých hliníkových plechů, které poté naložili do vozíku připraveného 
automobilu a z místa činu odvezli, čímž způsobili sdružení T. S. L. škodu v 
celkové výši 1.200,- Kč, a tohoto jednání se dopustil přesto, že byl rozsudkem 
Okresního soudu Plzeň – město ze dne 1. 3. 2004, sp. zn. 1 T 122/2003, který 
nabyl právní moci téhož dne, odsouzen pro pokračující trestný čin krádeže podle 
§ 247 odst. 1 písm. b), odst. 2 tr. zák. za použití § 35 odst. 2 tr. zák. k 
souhrnnému trestu odnětí svobody v trvání sedmi měsíců s podmíněným odkladem na 
zkušební dobu osmnácti měsíců. Za shora uvedené jednání mu byl v sazbě § 247 
odst. 1   tr. zák. uložen trest odnětí svobody v trvání šesti měsíců s 
podmíněným odkladem na zkušební dobu jednoho roku.

Trestní příkaz byl obviněnému doručen dne 4. 8. 2006 a téhož dne nabyl právní 
moci.

Proti tomuto trestnímu příkazu podal podle § 266 odst. 1, 2 tr. ř. ministr 
spravedlnosti České republiky stížnost pro porušení zákona ve prospěch 
obviněného J. M. Namítá v ní, že zákon byl v neprospěch tohoto obviněného 
porušen v ustanoveních § 247 odst. 1 písm. e) tr. zák. a v řízení 
předcházejícím v ustanovení § 2 odst. 5, 6 a § 314e odst. 1 tr. ř.

V odůvodnění svého mimořádného opravného prostředku ministr spravedlnosti vytkl 
Okresnímu soudu Plzeň - jih, že obviněného J. M. uznal vinným trestným činem 
krádeže podle § 247 odst. 1 písm. e) tr. zák. přesto, že předchozí trestná 
činnost zakládající znak zpětnosti z rozsudku Okresního soudu Plzeň – město, 
sp. zn. 1 T 122/2003, byla již zahlazena, neboť podle § 60 odst. 2 tr. zák. 
došlo k osvědčení obviněného ze zákona. V daném případě nemohlo být proto 
jednání obviněného posouzeno jako trestný čin krádeže podle § 247 odst. 1, 
písm. e) tr. zák., neboť nebyly naplněny všechny znaky této skutkové podstaty. 
Okresnímu soudu Plzeň - jih bylo z opisu rejstříku trestů známo, že obviněný J. 
M. byl odsouzen rozsudkem Okresního soudu Plzeň – město ze dne 1. 3. 2004, sp. 
zn. 1 T 122/2003, k podmíněnému trestu odnětí svobody, kdy zkušební doba mu 
končila dne 5. 9. 2004. Rejstřík trestů neobsahoval záznam, zda došlo k 
osvědčení obviněného. Přes tuto skutečnost si okresní soud nevyžádal spis 
Okresního soudu Plzeň – město, sp. zn. 1 T 122/2003 a nezjistil tak spolehlivě 
skutkový stav věci.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že napadeným 
trestním příkazem byl porušen zákon v neprospěch obviněného J. M. v namítaném 
rozsahu, aby podle  § 269 odst. 2 tr. ř. napadený trestní příkaz zrušil včetně 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu, a dále aby postupoval podle § 270 odst. 1 tr. ř. 

Nejvyšší soud České republiky (dále jen Nejvyšší soud) přezkoumal podle § 
267    odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen. 

Podle ustanovení § 2 odst. 5 tr. ř. orgány činné v trestním řízení postupují 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. Ustanovení § 2 odst. 6 
tr. ř. ukládá orgánům činným v trestním řízení povinnost hodnotit důkazy podle 
svého vnitřního přesvědčení, založeného na pečlivém uvážení všech okolností 
případu jednotlivě i v jejich souhrnu.

Podle ustanovení § 314e odst. 1 tr. ř. může samosoudce bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy, a to i ve zjednodušeném řízení konaném po zkráceném 
přípravném řízení.

Podle § 60 odst. 1 tr. zák. jestliže podmíněně odsouzený vedl ve zkušební době 
řádný život a vyhověl uloženým podmínkám, vysloví soud, že se osvědčil; jinak 
rozhodne, a to popřípadě již během zkušební doby, že se trest vykoná. Výjimečně 
může soud vzhledem k okolnostem případu a osobě odsouzeného ponechat podmíněné 
odsouzení v platnosti, i když odsouzený zavdal příčinu k nařízení výkonu 
trestu, a

a) stanovit nad odsouzeným dohled,

b) přiměřeně prodloužit zkušební dobu, ne však o více než dvě léta, přičemž 
nesmí překročit horní hranici zkušební doby stanovené v § 59 odst. 1, nebo

c) stanovit dosud neuložená přiměřená omezení nebo přiměřené povinnosti uvedené 
v § 26 odst. 4 směřující k tomu, aby vedl řádný život.

Na výkon dohledu se užije obdobně ustanovení § 26 a § 26b.

Podle § 60 odst. 2 tr. zák. neučinil-li soud do roka od uplynutí zkušební doby 
rozhodnutí podle odstavce 1, aniž na tom měl podmíněně odsouzený vinu, má se za 
to, že se podmíněně odsouzený osvědčil.

Podle § 60 odst. 3 tr. zák. bylo-li vysloveno, že se podmíněně odsouzený 
osvědčil, anebo má-li se za to, že se osvědčil (odstavec 2), hledí se na 
pachatele, jako by nebyl odsouzen.

Podle § 247 odst. 1 písm. e) tr. zák., kdo si přisvojí cizí věc tím, že se jí 
zmocní, a byl za takový trestný čin v posledních třech letech odsouzen nebo 
potrestán, bude potrestán odnětím svobody až na dvě léta nebo peněžitým trestem 
nebo propadnutím věci nebo jiné majetkové hodnoty.

Z obsahu přezkoumávaného spisu je zřejmé, že samosoudkyně Okresního soudu Plzeň 
- jih se citovanými zákonnými ustanoveními důsledně neřídila.

Trestného činu krádeže podle § 247 odst. 1 písm. e) tr. zák. se dopustí ten, 
kdo si přisvojí cizí věc tím, že se jí zmocní, a byl za takový čin v posledních 
třech letech odsouzen nebo potrestán. Pro naplnění pojmu odsouzen je třeba 
odsuzující rozsudek za takový čin, který nabyl právní moci. Není tedy třeba, 
aby došlo k výkonu uloženého trestu, a to za předpokladu, že se na pachatele 
nesmí hledět, jako by odsouzen nebyl (např. § 60 odst. 3 tr. zák.). Potrestáním 
ve smyslu citovaného ustanovení se rozumí předcházející trestní postih, tj. že 
pachatel byl nejenom odsouzen, ale i vykonal alespoň zčásti uložený trest, 
pokud výkon trestu nebo samotná právní moc rozsudku, kterým byl trest uložen, 
nemá za následek to, že se na něho hledí, jako by odsouzen nebyl. Pokud pak jde 
o splnění další zákonné podmínky, že tedy k odsouzení nebo potrestání muselo 
dojít v posledních třech letech, je u „odsouzení“ rozhodující právní moc 
rozsudku, avšak u „potrestání“ okamžik výkonu trestu, event. upuštění od výkonu 
trestu, podmíněné upuštění od výkonu zbytku trestu zákazu činnosti nebo zákazu 
pobytu, prominutí trestu i okamžik podmíněného propuštění z výkonu trestu 
odnětí svobody.

Nejvyšší soud měl k dispozici fotokopii trestního spisu Okresního soudu Plzeň - 
jih, sp. zn. 1 T 34/2006, ze které zjistil, že dne 7. 3. 2006 podala státní 
zástupkyně Okresního státního zastupitelství Plzeň – jih u Okresního soudu 
Plzeň – jih obžalobu na obviněného J. M. Součástí spisu je fotokopie rozsudku 
Okresního soudu Plzeň – město ze dne 1. 3. 2004, sp. zn. 1 T 122/2003. Z této 
vyplývá, že obviněnému J. M. byl uložen za trestný čin krádeže podle § 247 
odst. 1 písm. b), odst. 2 tr. zák., ve znění zák. č. 265/2001 Sb., za použití § 
35 odst. 2 tr. zák. souhrnný trest odnětí svobody v trvání sedmi měsíců s 
podmíněným odkladem na zkušební dobu osmnácti měsíců. Současně byl zrušen výrok 
o trestu z trestního příkazu Okresního soudu Plzeň – město ze dne 29. 5. 2002, 
sp. zn. 1 T 139/2000, který nabyl právní moci dne 5. 3. 2003, jakož i všechna 
další rozhodnutí na tento výrok obsahově navazující, pokud vzhledem ke změně, k 
níž došlo zrušením, pozbyla podkladu. Dále bylo rozhodnuto o náhradě škody. 
Výrok o vině a trestu nabyl právní moci dnem 1. 3. 2004. V opisu rejstříku 
trestů ze dne 17. 2. 2006, který je rovněž součástí spisu Okresního soudu Plzeň 
- jih, sp. zn. 1 T 34/2006, má obviněný J. M. dva záznamy, a to odsouzení 
Okresním soudem Plzeň – město, sp. zn. 1 T 139/2000  a sp. zn. 1 T 122/2003. V 
posledně citovaném odsouzení je vyznačen konec zkušební doby na den 5. 9. 2004. 
Záznam, zda bylo v této trestní věci rozhodováno o osvědčení obviněného J. M., 
opis rejstříku trestů neobsahuje.

Samosoudkyně Okresního soud Plzeň – jih rozhodla ve věci trestním příkazem ze 
dne 8. 3. 2006, sp. zn. 1 T 34/2006 a obviněného J. M. ve shodě s podanou 
obžalobou uznala vinným trestným činem krádeže podle § 247 odst. 1 písm. e) tr. 
zák. a uložila mu podmíněný trest odnětí svobody.

Pokud tedy v předmětné věci byl obviněný stíhán za trestnou činnost, které se 
podle zjištění orgánů činných v trestním řízení dopustil dne 11. 2. 2006, 
přicházelo v úvahu za splnění dalších zákonných podmínek (předchozí odsouzení 
nebo potrestání) jeho jednání  posoudit jako trestný čin krádeže podle § 247 
odst. 1 písm. e) tr. zák., neboť se trestné činnosti dopustil ve lhůtě tří let 
od právní moci odsuzujícího rozsudku ze trestný čin krádeže podle § 247 tr. zák.

V době vydání trestního příkazu však již bylo odsouzení z rozsudku Okresního 
soudu Plzeň – město ze dne 1. 3. 2004, sp. zn. 1 T 122/2003, zahlazeno. 
Samosoudkyně Okresního soudu Plzeň - jih tuto skutečnost mohla dovodit z opisu 
rejstříku trestů, který je ve spise založen (č.l. 40), neboť neobsahuje údaj o 
tom, že by se obviněný ve zkušební době neosvědčil, a údaje v opisu rejstříku 
trestů byly vyznačeny 18 měsíců po skončení zkušební doby. Uvedené zjištění 
mělo následně vést samosoudkyni v rámci úvah o tom, zda je v daném případě 
naplněn znak zpětnosti (§ 247 odst. 1 písm. e) tr. zák.) k prověření, zda o 
osvědčení obviněného J. M. ve věci Okresního soudu Plzeň – město, sp. zn. 1 T 
122/2003, bylo rozhodováno, případně s jakým výsledkem. Jen tímto způsobem 
mohla dostát povinnosti vyplývající z ustanovení § 2 odst. 5 tr. ř., neboť je 
povinností soudu postupovat tak, aby byl zjištěn skutkový stav věci, o němž 
nejsou důvodné pochybnosti.

Pokud by při zjišťování skutkového stavu ve vztahu ke znaku zpětnosti 
samosoudkyně takto postupovala, zjistila by ze spisu Okresního soudu Plzeň – 
město, sp. zn. 1 T 122/2003, že rozsudek ze dne 1. 3. 2004 nabyl u obviněného 
J. M. téhož dne právní moci ve výroku o vině a trestu. Z usnesení založeném na 
č.l. 173 se podává, že obviněnému J. M. byla podle § 334 odst. 1 tr. ř. a § 38 
odst. 2, § 59 odst. 3 tr. zák. započítána do souhrnného trestu odnětí svobody v 
trvání sedmi měsíců podmíněně odloženého na zkušební dobu v trvání osmnácti 
měsíců již vykonaná zkušební doba ode dne 5. 3. 2003 do 1. 3. 2004 ze zrušeného 
trestu z trestního příkazu Okresního soudu Plzeň – město ze dne 29. 5. 2002, 
sp. zn. 1 T 139/2000.  Zkušební doba podmíněného odsouzení mu tak ve věci 
Okresního soudu Plzeň – město, sp. zn. 1 T 122/2003, končila dnem 5. 9. 2004. 
Na č. l. 231 spisu je referát ze dne 20. 2. 2006 s pokynem vyznačení osvědčení 
obviněného J. M. ze zákona (§ 60 odst. 2 tr. zák.). 

Jak vyplývá z uvedených zjištění, v projednávané věci nebylo možno přihlížet k 
odsouzení obviněného J. M. z rozsudku Okresního soudu Plzeň – město ze dne 1. 
3. 2004, sp. zn. 1 T 122/2003, neboť v době spáchání skutku (t.j. dne 11. 2. 
2006) se obviněný ze zákona osvědčil (§ 60 odst. 2 tr. zák.), a bylo nutno na 
něj hledět, jako by odsouzen nebyl (§ 60 odst. 3 tr. zák).

Z obsahu přezkoumávaného trestního spisu je však zřejmé, že samosoudkyně 
neučinila potřebné úkony, které by ke zjištění shora uvedených skutečností 
směřovaly. Jelikož trestní zákon stanoví v ustanovení  § 247 odst. 1 písm. e) 
tr. zák. pro naplnění pojmu odsouzen odsuzující rozsudek za takový čin (§ 247 
tr.zák.), který nabyl právní moci, ovšem za předpokladu, že se na pachatele 
nesmí hledět, jako by odsouzen nebyl, což v daném případě splněno nebylo, 
nepřicházelo v úvahu kvalifikovat jednání obviněného podle ustanovení § 247 
odst. 1 písm. e) tr. zák.

Vzhledem k výše uvedeným skutečnostem vyslovil Nejvyšší soud podle § 268 odst. 
2 tr. ř., že napadeným trestním příkazem Okresního soudu Plzeň - jih, ze dne 8. 
3. 2006,  sp. zn. 1 T 34/2006, byl porušen zákon v ustanovení § 247 odst. 1 
písm. e) tr. zák. a § 314e odst. 1 tr. ř. a v řízení předcházejícím v 
ustanovení § 2 odst. 5, odst. 6 tr. ř. v neprospěch obviněného J. M.

Podle § 269 odst. 2 tr. ř. poté napadený trestní příkaz zrušil v celém rozsahu, 
jakož i všechna další rozhodnutí na zrušený trestní příkaz obsahově navazující, 
pokud vzhledem ke změně, k níž došlo zrušením, pozbyla podkladu. Věc podle 
ustanovení § 270 odst. 1 tr. ř. přikázal Okresnímu soudu Plzeň - jih, aby ji v 
potřebném rozsahu znovu projednal  a rozhodl.

Samosoudkyně Okresního soudu Plzeň - jih doplní dokazování spisy Okresního 
soudu Plzeň – město, sp. zn. 1 T 139/2000 a sp.zn. 1 T 122/2003. Provedením 
těchto důkazů  a jejich vyhodnocením v kontextu důkazů, jež jsou již v trestním 
spisu fixovány, může dospět k rozhodnutí o právní kvalifikaci jednání 
obviněného, t.j. zda se jedná o trestný čin nebo zda připadá v úvahu věc 
postoupit jinému příslušnému orgánu, který by mohl zažalovaný skutek posoudit 
jako přestupek (§ 50 odst. 1 písm. a) z.č. 200/1990 Sb., o přestupcích, ve 
znění pozdějších předpisů).

Podle § 270 odst. 4 tr. ř. je Okresní soud Plzeň - jih vázán právním názorem, 
který shora vyslovil Nejvyšší soud. Nejvyšší soud v této souvislosti 
zdůrazňuje, že v novém řízení nemůže dojít ke změně rozhodnutí v neprospěch 
obviněného J. M., a tedy ani k uložení přísnějšího trestu, neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 28. března 2007

Předseda senátu:

JUDr. J. P.

                                                                                
     
Vypracoval:                                                                     
     JUDr. P. Š.
