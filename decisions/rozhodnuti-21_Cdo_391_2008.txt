Soud: Nejvyšší soud

Spisová značka: 21 Cdo 391/2008

Datum rozhodnutí: 13.01.2009

Typ rozhodnutí: ROZSUDEK


Dotčené předpisy: § 53 odst. 1 písm. b) předpisu č. 65/1965Sb., § 46 odst. 1 písm. f) předpisu č. 65/1965Sb., § 241a odst. 3 písm. f) předpisu č. 99/1963Sb., § 132 odst. 3 písm. f) předpisu č. 99/1963Sb., § 243b odst. 2 písm. f) předpisu č. 99/1963Sb., § 243b odst. 3 písm. f) předpisu č. 99/1963Sb.

Kategorie rozhodnutí: C




21 Cdo 391/2008

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Zdeňka 
Novotného a soudců JUDr. Ljubomíra Drápala a JUDr. Mojmíra Putny v právní věci 
žalobce Ing. M. Š., zastoupeného advokátem, proti žalované V. CZ, a.s., o 
neplatnost okamžitého zrušení pracovního poměru, vedené u Městského soudu v 
Brně pod sp. zn. 49 C 200/99, o dovolání žalované proti rozsudku Krajského 
soudu v Brně ze dne 28. listopadu 2006 č.j. 15 Co 235/2005-137, takto:

Rozsudek krajského soudu se zrušuje a věc se vrací Krajskému soudu v Brně k 
dalšímu řízení. 

O d ů v o d n ě n í :

Dopisem ze dne 14.5.1999 žalovaná sdělila žalobci, že s ním okamžitě zrušuje 
pracovní poměr podle ustanovení § 53 odst. 1 písm. b) zák. práce. Zvlášť hrubé 
porušení pracovní kázně spatřovala v tom, že žalobce „ve dnech od 19.3.1999 do 
4.4.1999 absolvoval cestu do A. v hodnotě minimálně 50.000,- Kč“, jež „byla 
financována společností D. O. S. s.r.o., která je v obchodním spojení s 
žalovanou“. Vzhledem k tomu, že žalobce „jako pracovník oddělení automatizace 
byl pověřen projednáváním některých smluv s dodavateli, výběrem nejvhodnějších 
nabídek a zpracováváním návrhů pro představenstvo“, kdy „jeho základní 
povinností v tomto případě je postupovat loajálně a vždy hájit zájmy 
zaměstnavatele“, je podle názoru žalované „přijetí plnění od dodavatele banky 
(žalované) jednáním neetickým, odporujícím základním zájmům zaměstnavatele a 
zavazujícím zaměstnance vůči obchodnímu partnerovi banky“.

Žalobce se domáhal, aby bylo určeno, že uvedené okamžité zrušení pracovního 
poměru je neplatné. Žalobu odůvodnil tím, že „působil jako řadový zaměstnanec 
oddělení automatizace“, jehož úkolem bylo „pouze a jen“ posoudit technickou 
stránku věci, „nikdy neměl rozhodovací pravomoc, nebyl pověřen sjednáváním 
smluv s dodavateli, ani výběrem nejvýhodnější nabídky“. Svou funkci „vykonával 
řádně“ a k jeho pracovní činnosti „nebyly v minulosti vzneseny žádné výhrady“. 
Uvedl, že ve vytčených dnech se v rámci své řádné dovolené a náhradního volna 
„soukromě účastnil odborné konference C. N., a to na pozvání společnosti d. O. 
I. S. s.r.o.“, která „z většiny“ hradila náklady spojené s touto cestou a 
pobytem na konferenci. Žalobce přitom považuje „za nutné zdůraznit“, že 
„neposkytl jmenované společnosti žádné výhody či služby, jeho chování vůči této 
společnosti je a bylo standardní jako vůči ostatním dodavatelům, s nimiž při 
výkonu své práce přišel do styku“, a „pozvání na konferenci nebylo předmětnou 
společností nikdy podmíněno žádným odběrem služeb, zboží ani jiných hodnot“. 
Účast zaměstnanců na konferencích či odborných prezentacích hrazených osobou 
odlišnou od zaměstnavatele „nebyla neobvyklá“ a „je běžnou záležitostí“, že 
náklady zaměstnance hradí pořadatel. Podle názoru žalobce tedy nelze jeho 
jednání - „s přihlédnutím k jeho předchozí bezúhonnosti, vysokému pracovnímu 
nasazení, spolehlivosti a odborné způsobilosti“ – kvalifikovat jako zvlášť 
hrubé porušení pracovní kázně.

Městský soud v Brně rozsudkem ze dne 27.2.2001 č.j. 49 C 200/99-39 žalobu 
zamítl a rozhodl, že žalobce je povinen zaplatit žalované na nákladech řízení 
5.375,- Kč k rukám advokáta. Ve věci samé dospěl k závěru, že žalobce jednáním 
popsaným v dopise žalované ze dne 14.5.1999 „jednoznačně porušil pracovní kázeň 
tak, jak vyplývá z ustanovení § 73 odst. 2 písm. a) a c) zák. práce, na jehož 
dodržování byl i v pracovní  smlouvě upozorněn“, a že „toto porušení pracovní 
kázně lze považovat za závažné a hrubé, když žalobce přijal dar od obchodního 
partnera žalované – zaplacení soukromé cesty pro žalobce a jeho manželku do 
A.“. Proto podle názoru soudu prvního stupně žaloba o určení neplatnosti 
okamžitého zrušení pracovního poměru daného žalobci dopisem žalované ze dne 
14.5.1999 není důvodná.

K odvolání žalobce Krajský soud v Brně usnesením ze dne 13.1.2004 č.j. 15 Co 
200/2002-67 rozsudek soudu prvního stupně zrušil a věc vrátil tomuto soudu k 
dalšímu řízení. Odvolací soud vytkl soudu prvního stupně, že „na daný případ 
aplikoval nesprávné zákonné ustanovení“, neboť za situace, kdy žalobce nebyl 
zaměstnancem žádného ze subjektů vyjmenovaných v ustanovení § 73 odst. 2 zák. 
práce, „nebylo možné ani při posuzování tvrzeného porušení pracovní kázně 
vycházet ze základních povinností těchto zaměstnanců uvedených v ustanovení § 
73 odst.2 písm. a) až d) zák. práce“. Soudu prvního stupně uložil, aby (po 
případném splnění poučovací povinnosti ve smyslu ustanovení § 118a odst. 3 
o.s.ř.) v řízení nejprve postavil najisto otázku, zda žalobce – jak uvádí 
žalovaná v dopise ze dne 14.5.1999 – „byl pověřován projednáváním některých 
smluv s dodavateli, výběrem nejvhodnějších nabídek a zpracováváním návrhů pro 
představenstvo“, a teprve poté, aby se zabýval tím, zda jednání žalobce popsané 
v okamžitém zrušení pracovního poměru bylo porušením povinnosti uvedené v 
ustanovení § 73 odst. 1 písm. d) zák. práce, tj. nejednat v rozporu s 
oprávněnými zájmy zaměstnavatele, či nerespektováním případného pokynu 
nadřízeného.

Městský soud v Brně nato rozsudkem ze dne 29.6.2004 č.j. 49 C 200/99-112 žalobu 
opět zamítl a rozhodl, že žalobce je povinen zaplatit žalované na náhradě 
nákladů řízení 11.675,- Kč k rukám advokáta. Z výsledků doplněného dokazování 
soud prvního stupně dovodil, že žalobce, který „byl veden jako zástupce 
vedoucího oddělení automatizace“, „jednal v rozporu s oprávněnými zájmy svého 
zaměstnavatele“ [§ 73 odst. 1 písm. d) zák. práce] a porušil tak pracovní 
kázeň, jestliže „bylo prokázáno“, že absolvoval v době dovolené ve dnech 19.3. 
– 4.4.1999 cestu do A., která byla žalobci a jeho manželce „z větší části 
financována společností d. O. I. S. s.r.o.“ (pro 4 osoby poskytla částku 
210.000,- Kč), jež je „v obchodním spojení se žalovanou“. Žalobce – jak sám 
uvedl - zpočátku považoval uvedenou cestu za služební a teprve poté, co byl 
propuštěn tehdejší vedoucí oddělení automatizace T. Z., který cestu 
zprostředkovával, považoval cestu za soukromou, „přestože na ni přijal finanční 
prostředky od obchodního partnera svého zaměstnavatele“. S přihlédnutím ke 
skutečnostem, že žalobce „byl pověřen  projednáváním některých smluv s 
dodavateli, zajišťováním výběrového řízení a výběrem nejvhodnějších nabídek a 
jejich zpracováním“, že „neinformoval“ žalovanou o cestě ani o tom, kým byla 
tato cesta z větší části financována, že žalobce „takto jednal vědomě“ a že 
žalované „byla později pořadatelem zaslána faktura k úhradě registračního 
poplatku konference“, je třeba podle názoru soudu prvního stupně předmětné 
porušení pracovní kázně ze strany žalobce „posoudit jako zvlášť závažné 
porušení pracovní kázně“, které opravňovalo žalovanou rozvázat se žalobcem 
pracovní poměr okamžitým zrušením podle ustanovení § 53 odst. 1 písm. b) zák. 
práce.

K odvolání žalobce Krajský soud v Brně rozsudkem ze dne 28.11.2006 č.j. 15 Co 
235/2005-137 rozsudek soudu prvního stupně změnil tak, že žalobě vyhověl, a 
rozhodl, že žalovaná je povinna zaplatit žalobci na náhradě nákladů řízení před 
soudy obou stupňů 23.050,- Kč k rukám advokáta. Odvolací soud vycházel z 
názoru, že mezi oprávněné zájmy žalované patří i „ochrana jejího dobrého jména 
a dobré pověsti“, která zřejmě může být poškozena také tím, že plnění od 
obchodního partnera přijme zaměstnanec, který rozhoduje ve výběrových řízeních, 
neboť jde o jednání, které je způsobilé „zpochybnit“ nezaujaté rozhodování v 
těchto řízeních. Odvolací soud „z tohoto pohledu přistupoval i k řešení tohoto 
sporu“ a ve shodě se soudem prvního stupně dovodil, že pokud žalobce jako 
zaměstnanec žalované „přijal od obchodního partnera žalované – společnosti d. 
O. I. S., s.r.o. plnění ve formě úhrady cesty a pobytu na konferenci v 
zahraničí pro něj a jeho manželku“, je třeba takového jednání (nebylo-li 
žalovanou jako zaměstnavatelem schváleno) považovat za jednání v rozporu s 
oprávněnými zájmy žalované ve smyslu ustanovení § 73 odst. 1 písm. d) zák. 
práce. Protože však podle názoru odvolacího soudu z důkazů předložených 
žalovanou po poučení podle ustanovení § 118a o.s.ř. (nabídkových a poptávkových 
listů a zápisů z porad) „nebylo zjištěno, že by žalobce byl osobou nadanou 
pravomocí rozhodovat ve výběrových řízeních o tom, kdo bude dodavatelem 
konkrétního zboží a služeb“, „tato skutečnost významně snižuje intenzitu 
porušení pracovních povinností žalobce“. Kromě toho nelze při hodnocení 
intenzity porušení pracovní kázně přehlédnout ani to, že žalobce se dozvěděl o 
předmětné odborné konferenci od svého předchozího nadřízeného T. Z., „přičemž 
účastí na uvedené konferenci si zvyšoval svoji odbornou úroveň, kterou následně 
v rámci pracovního poměru mohl ve prospěch žalované zúročit“. „S přihlédnutím 
ke všem těmto okolnostem“ odvolací soud dospěl k závěru, že, „i když je 
nepochybné, že žalobce porušil pracovní kázeň uvedeným jednáním, intenzita 
tohoto porušení nedosahuje intenzity porušení pracovní kázně zvlášť hrubým 
způsobem“, a že proto „pokud žalovaná přistoupila k okamžitému zrušení 
pracovního poměru, shledal odvolací soud tento úkon neplatným“, neboť má za to, 
že „lze spravedlivě na žalované požadovat, aby u ní žalobce setrval alespoň po 
dobu výpovědní lhůty“. 

Proti tomuto rozsudku odvolacího soudu podala žalovaná dovolání „z důvodu 
uvedeného v ustanovení § 241a odst. 2 písm. b) o.s.ř.“. Namítala, že odvolací 
soud při hodnocení stupně intenzity porušení pracovní kázně ze strany žalobce, 
kdy měl sám „podle svého uvážení“ vymezit hypotézu právní normy uvedené v 
ustanovení § 53 odst. 1 písm. b) zák. práce „s ohledem na všechny okolnosti 
daného případu“, „zcela nesprávně vyhodnotil postavení žalobce a jeho jednání 
před skončením pracovního poměru a důsledky tohoto jednání“. Ačkoli – jak 
zdůraznila – „sám žalobce ve svých písemných návrzích adresovaných žalované 
výslovně uvedl, že byl pověřován výběrovými řízeními a psaním doporučení“, 
opřel odvolací soud svůj závěr o nedostatečném stupni intenzity porušení 
pracovní kázně o zjištění, že „žalobce nerozhodoval ve výběrových řízeních“, a 
kromě toho poukázal „na nikým netvrzenou a nijak prokázanou možnost“, že účast 
žalobce na „několikadenním“ školení, které bylo součástí jeho „třítýdenní“ 
dovolené, „mohlo zvýšit jeho odbornou úroveň ve prospěch žalované“. Dovolatelka 
má za to, že za situace, kdy systém automatického zpracování dat je pro 
žalovanou, která spravuje majetek třetích osob a nese za to odpovídající míru 
odpovědnosti, „životně důležitým komunikačním a pracovním prostředkem“ a 
všichni, kdo s tímto systémem pracují v pozici administrátora (tedy i žalobce), 
„mohou v případě neopatrnosti, nedbalosti či dokonce úmyslu způsobit větší či 
menší škodu či ztrátu“, musí mít žalobce u vedení společnosti „určitou míru 
důvěry“, neboť po odborné stránce nelze každé vyjádření takto specializovaného 
zaměstnance přezkoumávat. Dopustil-li se proto žalobce  porušení pracovní kázně 
popsaného ve zrušovacím projevu vůle žalované ze dne 14.5.1999, „potom nebylo 
podle tvrzení žalované spravedlivé po ní požadovat, aby žalobce u ní setrval 
alespoň po dobu výpovědní lhůty“, neboť opačný závěr odvolacího soudu „zcela 
opomíjí kvalifikaci žalobce a citlivost údajů a informací, k nimž by měl 
žalobce nadále přístup (vzhledem k přítomnosti na kterémkoliv pracovišti u 
žalované, kde je osobní počítač připojený do počítačové sítě žalované)“, 
přičemž žalovaná by po tuto dobu „nesla neúměrné riziko, že žalobce znovu 
poruší své povinnosti a způsobí žalované škodu nebo jinou újmu“. Žalobkyně má 
za to, že i s ohledem na „jednoznačné stanovisko“ Nejvyššího soudu k otázce 
intenzity porušení pracovní kázně spočívající v jednání v rozporu s 
objektivními zájmy zaměstnavatele „nelze chování žalobce posuzovat jako 
standardní“ a že „s přihlédnutím ke všem prokázaným okolnostem je nutno jej 
posoudit jako porušení pracovní kázně zaviněné v nejvyšší míře intenzity“. 
Žalovaná navrhla, aby dovolací soud napadený rozsudek odvolacího soudu zrušil a 
aby věc vrátil tomuto soudu k dalšímu řízení.

Nejvyšší soud České republiky jako soud dovolací (§ 10a o.s.ř.) po zjištění, že 
dovolání bylo podáno proti pravomocnému rozsudku odvolacího soudu oprávněnou 
osobou (účastníkem řízení) v zákonné lhůtě (§ 240 odst. 1 o.s.ř.) a že jde o 
rozsudek, proti kterému je podle usta¬novení § 237 odst. 1 písm. a) o.s.ř 
dovolání pří¬pustné, přezkou¬mal napadený měnící rozsudek bez nařízení jednání 
(§ 243a odst. 1, věta první o.s.ř.) a dospěl k závěru, že dovolání je 
opodstatněné.

Projednávanou věc je třeba i v současné době posuzovat – vzhledem k tomu, že 
žalovaná okamžitě zrušila pracovní poměr se žalobcem dopisem ze dne 14.5.1999, 
který žalobce převzal téhož dne - podle zákona č. 65/1965 Sb., zákoníku práce, 
ve znění účinném do 30.9.1999, tj. přede dnem, než nabyl účinnosti zákon č. 
167/1999 Sb., kterým se mění zákon č. 1/1991 Sb., o zaměstnanosti, ve znění 
pozdějších předpisů, zákon č. 9/1991 Sb., o zaměstnanosti a působnosti orgánů 
České republiky na úseku zaměstnanosti, ve znění pozdějších předpisů, zákon č. 
368/1992 Sb., o správních poplatcích, ve znění pozdějších předpisů, a zákon č. 
65/1965 Sb., zákoník práce, ve znění pozdějších předpisů (srov. § 364 odst. 2 
zákona č. 262/2006 Sb., zákoníku práce) - dále jen „zák. práce“.

Podle ustanovení § 53 odst. 1 písm. b) zák. práce zaměstnavatel může okamžitě 
zrušit pracovní poměr jen výjimečně, a to pouze tehdy, porušil-li zaměstnanec 
pracovní kázeň zvlášť hrubým způsobem.

Povinnost dodržovat pracovní kázeň patří k základním povinnostem zaměstnance 
vyplývajícím z pracovního poměru [srov. § 35 odst. 1 písm. b) zák. práce] a 
spočívá v plnění povinností, které jsou stanoveny právními předpisy (zejména 
ustanoveními § 73, § 74 a § 75 zák. práce), pracovním řádem, pracovní smlouvou 
nebo pokynem nadřízeného vedoucího zaměstnance. Má-li být porušení pracovní 
kázně právně postižitelné jako důvod k rozvázání pracovního poměru ze strany 
zaměstnavatele, musí být porušení pracovních povinností ze strany zaměstnance 
zaviněno (alespoň z nedbalosti) a musí dosahovat určitý stupeň intenzity. 
Zákoník práce rozlišuje mezi soustavným méně závažným porušením pracovní kázně, 
závažným porušením pracovní kázně a porušením pracovní kázně zvlášť hrubým 
způsobem. Porušení pracovní kázně nejvyšší intenzity (zvlášť hrubým způsobem) 
je důvodem k okamžitému zrušení pracovního poměru nebo k výpovědi z pracovního 
poměru [§ 53 odst. 1 písm. b), § 46 odst. 1 písm. f) část věty před středníkem 
zák. práce].

Ustanovení § 53 odst. 1 písm. b) zák. práce – jak již uvedl v odůvodnění svého 
rozsudku odvolací soud - patří k právním normám s relativně neurčitou 
(abstraktní) hypotézou, tj. k právním normám, jejichž hypotéza není stanovena 
přímo právním předpisem a které tak přenechávají soudu, aby podle svého uvážení 
v každém jednotlivém případě vymezil sám hypotézu právní normy ze širokého, 
předem neomezeného okruhu okolností. Pro posouzení, zda zaměstnanec porušil 
pracovní kázeň méně závažně, závažně nebo zvlášť hrubým způsobem, zákon 
nestanoví, z jakých hledisek má soud vycházet. V zákoníku práce ani v ostatních 
pracovněprávních předpisech nejsou pojmy „méně závažné porušení pracovní 
kázně“, „závažné porušení pracovní kázně“ a „porušení pracovní kázně zvlášť 
hrubým způsobem“ definovány, přičemž na jejich vymezení závisí možnost a rozsah 
postihu zaměstnance za porušení pracovní kázně. Vymezení hypotézy právní normy 
tedy závisí v každém konkrétním případě na úvaze soudu; soud může přihlédnout 
při zkoumání intenzity porušení pracovní kázně k osobě zaměstnance, k funkci, 
kterou zastává, k jeho dosavadnímu postoji k plnění pracovních úkolů, k době a 
situaci, v níž došlo k porušení pracovní kázně, k míře zavinění zaměstnance, ke 
způsobu a intenzitě porušení konkrétních povinností zaměstnance, k důsledkům 
porušení pracovní kázně pro zaměstnavatele, k tomu, zda svým jednáním 
zaměstnanec způsobil zaměstnavateli škodu, apod. Zákon zde ponechává soudu 
širokou možnost uvážení, aby rozhodnutí o platnosti rozvázání pracovního poměru 
okamžitým zrušením nebo výpovědí odpovídalo tomu, zda po zaměstnavateli lze 
spravedlivě požadovat, aby pracovní poměr zaměstnance u něj nadále pokračoval.

Okamžité zrušení pracovního poměru podle ustanovení § 53 odst. 1 písm. b) zák. 
práce je ve srovnání s rozvázáním pracovního poměru výpovědí podle ustanovení § 
46 odst. 1 písm. f) části věty před středníkem zák. práce výjimečným opatřením 
(srov. dikci ustanovení § 53 odst. 1 zák. práce „Zaměstnavatel může okamžitě 
zrušit pracovní poměr jen výjimečně ...“). K okamžitému zrušení pracovního 
poměru podle tohoto ustanovení proto může zaměstnavatel přistoupit jen tehdy, 
jestliže okolnosti případu odůvodňují závěr, že po zaměstnavateli nelze 
spravedlivě požadovat, aby zaměstnance zaměstnával až do uplynutí výpovědní 
doby.

Z uvedeného vyplývá, že se zaměstnancem, který porušil pracovní kázeň, lze 
okamžitě zrušit pracovní poměr jen tehdy, dosáhlo-li jednání zaměstnance (na 
základě posouzení všech rozhodných okolností) intenzity porušení pracovní kázně 
zvlášť hrubým způsobem a odůvodňují-li okolnosti případu závěr, že se 
zaměstnancem nelze rozvázat pracovní poměr výpovědí podle ustanovení § 46 odst. 
1 písm. f) části věty před středníkem zák. práce, neboť po zaměstnavateli nelze 
spravedlivě požadovat, aby zaměstnance zaměstnával až do uplynutí výpovědní 
doby. Tyto závěry jsou aplikovány i soudní praxí (srov. rozsudek Vrchního soudu 
v Praze ze dne 28. 6. 1995, sp. zn. 6 Cdo 53/94, uveřejněný v časopise Práce a 
mzda č. 7-8, ročník 1996, nebo rozsudek Nejvyššího soudu ČR ze dne 19. 1. 2000, 
sp. zn. 21 Cdo 1228/99, uveřejněný ve Sbírce soudních rozhodnutí a stanovisek, 
ročník 2001, pod pořadovým číslem 21) a dovolací soud ani nyní neshledává žádné 
důvody na nich cokoliv měnit.

Z hlediska skutkového stavu bylo v projednávané věci – mimo jiné - zjištěno 
(správnost uvedených skutkových zjištění dovolatelka nenapadá), že žalobce, 
který byl zaměstnancem žalované s odborností ve výpočetní technice na 
pracovišti v oddělení automatizace, v době od 19.3. do 4.4.1999 absolvoval 
spolu se svou manželkou a dcerou cestu do A., kde se ve dnech 24. až 26.3.1999 
zúčastnil odborné konference „C. N.“. Uvedené cesty se zúčastnil rovněž bývalý 
zaměstnanec žalované a dřívější nadřízený žalobce - vedoucí oddělení 
automatizace T. Z., který cestu pro všechny zúčastněné zařídil, a jeho 
partnerka – tehdejší zaměstnankyně žalované O. B. Náklady spojené s cestou a s 
pobytem žalobce a jeho manželky, T. Z. a O. B. hradila „z většiny“ bez vědomí 
žalované (nyní již zaniklá) společnost d. O. I. S. s.r.o. (na úhradu nákladů 
jmenovaným poskytla celkem 210.000,- Kč), která byla subdodavatelem 
informačních technologií a v té době poskytovala žalované služby v oblasti 
výpočetní techniky (v roce 1998 v hodnotě 2,552.446,- Kč). Příjemcem i 
zadavatelem služeb jmenované společnosti bylo oddělení automatizace žalované, 
jehož prostřednictvím byl rovněž zajišťován výběr dodavatele těchto služeb. 
Žalovaná má za to, že žalobce tím, že za daných okolností „přijal plnění od 
dodavatele žalované“ porušil pracovní kázeň zvlášť hrubým způsobem, a proto s 
ním dopisem ze dne 14.5.1999 okamžitě zrušila pracovní poměr podle ustanovení § 
53 odst. 1 písm. b) zák. práce.  

Odvolací soud při zkoumání, zda jednání žalobce, které mu bylo vytknuto v 
dopise ze dne 14.5.1999, odůvodňovalo postup žalované podle ustanovení § 53 
odst. 1 písm. b) zák. práce, vycházel z názoru, že jednání zaměstnance, které 
je způsobilé „zpochybnit“ nezaujaté rozhodování zaměstnavatele ve výběrových 
řízeních, „může poškodit zájmy zaměstnavatele (jeho dobré jméno či dobrou 
pověst)“ a je třeba je „vnímat“ jako jednání, které je v rozporu s oprávněnými 
zájmy zaměstnavatele. Jestliže tedy podle názoru odvolacího soudu „některý ze 
zaměstnanců, který rozhoduje ve výběrových řízeních, přijme bez vědomí a 
souhlasu svého zaměstnavatele plnění od dodavatele-obchodního partnera, který 
se účastní výběrových řízení, porušuje pracovní kázeň  tím, že jedná v rozporu 
s oprávněnými zájmy zaměstnavatele“ [§ 73 odst. 1 písm. d) zák. práce]. Se 
zřetelem k uvedenému odvolací soud dovodil, že pokud žalobce jako zaměstnanec 
žalované „přijal od obchodního partnera žalované – společnosti d. O. I. S., 
s.r.o. plnění ve formě úhrady cesty a pobytu na konferenci v zahraničí pro něj 
a jeho manželku“, je třeba takovéto jednání (nebylo-li žalovanou jako 
zaměstnavatelem schváleno) považovat za jednání v rozporu s oprávněnými zájmy 
žalované ve smyslu ustanovení § 73 odst. 1 písm. d) zák. práce, a tedy jako 
„jednání, kterým byla ze strany žalobce porušena pracovní kázeň“.  

Při hodnocení stupně intenzity tohoto porušení pracovní kázně žalobcem odvolací 
soud přihlédl – jak vyplývá z odůvodnění napadeného rozsudku – zejména k tomu, 
že „v průběhu řízení nebylo zjištěno, že by žalobce byl osobou nadanou 
pravomocí rozhodovat ve výběrových řízeních o tom, kdo bude dodavatelem 
konkrétního zboží a služeb“. Tato okolnost, která podle názoru odvolacího soudu 
„významně snižuje intenzitu porušení pracovních povinností žalobce“, 
představuje skutkové zjištění soudu. Jedná se o výsledek dokazování (hodnocení 
důkazů), při němž soud hodnotí důkazy podle své úvahy, a to každý důkaz 
jednotlivě a všechny důkazy v jejich vzájemné souvislosti, a přihlíží přitom 
pečlivě ke všemu, co vyšlo za řízení najevo, včetně toho, co uvedli účastníci 
(srov. § 132 o.s.ř.). Správnost tohoto závěru lze v dovolacím řízení zpochybnit 
dovolacím důvodem uvedeným v ustanovení § 241a odst. 3 o.s.ř.

I když žalovaná v dovolání uvedla, že uplatňuje pouze dovolací důvod podle 
ustanovení § 241a odst. 2 písm. b) o.s.ř., z obsahu dovolání (z vylíčení důvodů 
dovolání) vyplývá, že podstatou jejích námitek není jen kritika právního 
posouzení věci odvolacím soudem. Dovolatelka kromě toho, že dovolání polemizuje 
s tím, ke kterým hlediskům odvolací soud při posuzování intenzity porušení 
pracovní kázně žalobcem přihlížel, a jak tato hlediska hodnotil (vytýká tedy 
odvolacímu soudu, že nesprávně vyložil podmínky obecně vyjádřené v hypotéze 
právní normy a v důsledku toho nesprávně aplikoval vlastní pravidlo chování 
stanovené její dispozicí), napadá rovněž výše zmíněné skutkové zjištění 
odvolacího soudu o nedostatku rozhodovací pravomoci žalobce ve výběrových 
řízeních. Protože soud každý procesní úkon účastníka řízení (tedy i vymezení 
dovolacího důvodu) posuzuje podle jeho obsahu, i když byl nesprávně označen 
(srov. ustanovení § 41 odst. 2 o.s.ř.), přezkoumal dovolací soud dovolání 
žalované rovněž z hlediska dovolacího důvodu podle ustanovení § 241a odst. 3 
o.s.ř.

Podle ustanovení § 241a odst. 3 o.s.ř. lze dovolání, které je přípustné mimo 
jiné podle ustanovení § 237 odst. 1 písm. a) o.s.ř. (a tak je tomu v 
projednávané věci), podat z důvodu, že rozhodnutí vychází ze skutkového 
zjištění, které nemá podle obsahu spisu v podstatné části oporu v provedeném 
dokazování.

Za skutkové zjištění, které nemá podle obsahu spisu oporu v provedeném 
dokazování, je třeba ve smyslu citovaného ustanovení rozumět výsledek hodnocení 
důkazů soudem, který neodpovídá postupu vyplývajícímu z ustanovení § 132 
o.s.ř., protože soud vzal v úvahu skutečnosti, které z provedených důkazů nebo 
přednesů účastníků nevyplynuly ani jinak nevyšly za řízení najevo, protože soud 
pominul rozhodné skutečnosti, které byly provedenými důkazy prokázány nebo 
vyšly za řízení najevo, nebo protože v hodnocení důkazů, popř. poznatků, které 
vyplynuly z přednesů účastníků nebo které vyšly najevo jinak, z hlediska 
závažnosti (důležitosti), zákonnosti, pravdivosti, eventuálně věrohodnosti, je 
logický rozpor, nebo jestliže hodnocení důkazů odporuje ustanovením § 133 až § 
135 o.s.ř. Skutkové zjištění nemá oporu v provedeném dokazování v podstatné 
části tehdy, týká-li se skutečností, které byly významné pro posouzení věci z 
hlediska hmotného práva. Provedeným dokazováním je třeba rozumět jak dokazování 
provedené u soudu prvního stupně, tak i dokazování provedené před odvolacím 
soudem.

Dovolacím důvodem podle ustanovení § 241a odst. 3 o.s.ř. lze napadnout výsledek 
činnosti soudu při hodnocení důkazů, na jehož nesprávnost lze usuzovat - jak 
vyplývá ze zásady volného hodnocení důkazů - jen ze způsobu, jak k němu 
odvolací soud dospěl. Nelze-li soudu v tomto směru vytknout žádné pochybení, 
není možné ani polemizovat s jeho skutkovými závěry. Znamená to, že hodnocení 
důkazů, a tedy ani skutkové zjištění jako jeho výsledek, z jiných než výše 
uvedených důvodů nelze dovoláním úspěšně napadnout.

Z odůvodnění napadeného rozsudku a z obsahu spisu se podává, že při zjišťování, 
zda žalobce „byl pověřen výběrem nejvhodnějších nabídek“ zboží a služeb pro 
oddělení automatizace žalované, vycházel odvolací soud z úvahy, že „na základě 
poptávkových a nabídkových listů a též na základě zápisů z porad vyplývá, že 
žalobce byl pověřován konkrétními dílčími úkoly k oslovování potencionálních 
dodavatelů poptávkovými listy, které sice vypracoval, nicméně je 
spolupodepisoval jeho (tehdejší) nadřízený vedoucí oddělení automatizace Ing. 
K.“. Na základě těchto listinných důkazů odvolací soud dovodil, že „nebylo  
zjištěno, že by žalobce byl osobou nadanou pravomocí rozhodovat ve výběrových 
řízeních o tom, kdo bude dodavatelem konkrétního zboží a služeb“. Takovéto 
hodnocení důkazů však nelze považovat za odpovídající zákonu, neboť odvolací 
soud nehodnotil všechny důkazy provedené u soudu prvního stupně a v řízení 
odvolacím, které se vztahovaly k rozhodné skutkové otázce (každý důkaz 
jednotlivě a všechny důkazy v jejich vzájemné souvislosti). Do procesu 
hodnocení důkazů nezahrnul zejména skutečnosti a důkazy, které závěru 
odvolacího soudu nenasvědčují, a s těmito důkazy se nevypořádal. Jedná se 
především o výpověď svědka Ing. Z. P., zaměstnance personálního oddělení 
žalované, který u jednání konaného před soudem prvního stupně dne 16.1.2001 
uvedl, že žalobce, který „měl na starost“ část oddělení automatizace, „v 
nepřítomnosti vedoucího oddělení (pana T. Z. a Ing. R. K.) tohoto vedoucího 
zastupoval“, čemuž odpovídala i výše jeho mzdy („…byla rozhodně vyšší než plat 
normálního referenta v té době…“). Odvolací soud opominul rovněž „organizační 
strukturu oddělení automatizace“, s níž měl tehdejší vedoucí oddělení T. Z. 
„seznámit“ účastníky porady ze dne 5.11.1998 a ze které vyplývá zařazení 
žalobce jako „zástupce vedoucího“ oddělení automatizace, jehož pracovní náplň 
bylo třeba zvážit s přihlédnutím k „seznamu úkolů org. jednotky“, který 
zahrnoval – mimo jiné – „zpracovávání výběrových řízení a rozpočtů“, „servisní 
smlouvy na HW a SW s dodavatelskými firmami“ a „nákup nové techniky“. Do 
procesu hodnocení důkazů odvolací soud nezahrnul ani písemné vyjádření žalobce 
označené jako „předběžný návrh“ ze dne 15.5.1999, ve kterém po převzetí 
okamžitého zrušení pracovní poměru navrhoval žalované způsob svého dalšího 
působení u ní, kromě jiného tak, že „nebude pověřován výběrovými řízeními, 
psaním doporučení apod.“ s tím, že „tyto úkoly je ochoten plnit či se jimi 
zabývat pouze v případě, že V. CZ a.s. (žalovaná) určí jasné podmínky vztahu 
zaměstnavatel-zaměstnanec-dodavatel“.

Oproti tomu ovšem bývalý zaměstnanec žalované T. Z. (který od ledna 1997 do 
ledna 1999 zastával u žalované funkci vedoucího oddělení automatizace) ve svém 
písemném „prohlášení“ ze dne 19.2.2001, vyhotoveném pro účely tohoto občanského 
soudního řízení, uvedl, že „za doby jeho působení u žalované nikdo nebyl 
oficiálně pověřen vykonáváním funkce zástupce vedoucího oddělení automatizace“ 
a že „vzhledem k funkci a pravomocím žalobce nebylo možné, aby žalobce 
některého z dodavatelů jakýmkoli způsobem zvýhodnil“. Uvedený rozpor mezi 
výpovědí svědka Ing. Z. P. korespondující s výše zmíněnými listinnými důkazy 
(organizační strukturou oddělení automatizace ze dne 5.11.1998, seznamem úkolů 
organizační jednotky a „předběžným návrhem“ žalobce ze dne 15.5.1999) a 
písemným prohlášením T. Z. by však měl vést k úvaze, zda obsah písemného 
vyjádření T. Z. (majícího oproti svědecké výpovědi Ing. P. povahu důkazu 
listinou podle ustanovení § 129 o.s.ř.) nebyl ovlivněn vztahem T. Z. jednak k 
vytýkanému porušení pracovní kázně ze strany žalobce (jestliže vytčenou 
zahraniční cestu pro žalobce a jeho rodinu „zprostředkoval“ a cesty se rovněž 
zúčastnil), a jednak ke společnosti d. O. I. S. s.r.o., která jejich náklady 
spojené s cestou a pobytem „z většiny hradila“, jestliže – jak uvedl ve svém 
prohlášení - po skončení pracovního poměru u žalované vykonával pro jmenovanou 
společnost činnost „na základě smlouvy“.

Jelikož odvolací soud pominul rozhodné skutečnosti, které vyplývají z uvedených 
důkazů provedených před soudem prvního stupně, a protože při hodnocení těchto 
důkazů pominul poznatky, které jinak za řízení vyšly najevo, neodpovídá 
výsledek takto vadného a neúplného hodnocení důkazů soudem postupu stanovenému 
v ustanovení § 132 o.s.ř. Skutkové zjištění odvolacího soudu, že „žalobce nebyl 
zaměstnancem, který rozhodoval ve výběrových řízeních o tom, kdo bude 
dodavatelem konkrétního zboží a služeb“, proto dosud nemá oporu v provedeném 
dokazování, a nemohou tedy zatím obstát ani právní závěry odvolacího soudu, 
které byly na tomto skutkovém zjištění založeny.

Z uvedeného vyplývá, že napadený rozsudek odvolacího soudu není správný. 
Nejvyšší soud České republiky jej proto podle ustanovení § 243b odst. 2 část 
věty za středníkem o.s.ř. zrušil a věc vrátil Krajskému soudu v Brně k dalšímu 
řízení (§ 243b odst. 3 věta první o.s.ř.).

Právní názor vyslovený v tomto rozsudku je závazný; v novém rozhodnutí o věci 
soud rozhodne nejen o náhradě nákladů nového řízení a dovolacího řízení, ale 
znovu i o nákladech původního řízení (§ 243d odst. 1 část první věty za 
středníkem a věta druhá o.s.ř.).

Proti tomuto rozsudku není přípustný opravný prostředek.

V Brně dne 13. ledna 2009

					         JUDr. Zdeněk  Novotný, v. r.  

                               		            předseda senátu

