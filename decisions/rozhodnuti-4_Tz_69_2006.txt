Soud: Nejvyšší soud

Spisová značka: 4 Tz 69/2006

Datum rozhodnutí: 18.07.2006

Typ rozhodnutí: Rozsudek




4 Tz 69/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 18. 
července  2006 v senátě složeném z předsedy senátu JUDr. Františka Hrabce a 
soudců  JUDr. Danuše Novotné a JUDr. Jiřího Pácala stížnost pro porušení 
zákona, kterou podal ministr spravedlnosti České republiky ve prospěch 
obviněného již zemřelého  J. T., proti rozsudku bývalého Nižšího vojenského 
soudu v Brně ze dne 22. 1. 1954, sp. zn. T 4/1954, a rozhodl podle § 268  odst. 
2, § 269 odst. 2 a § 271 odst. 1 tr. ř.,  t a k t o :

Pravomocným rozsudkem býv. Nižšího vojenského soudu v Brně ze dne 22. 1. 1954, 
sp. zn.  T 4/54,  b y l   p o r u š e n  z á k o n  v ustanovení § 265 odst. 1 
a § 270 odst. 1 písm. b) tr. zák. (zák. č. 86/1950 Sb.), v neprospěch 
obviněného J. T. 

Napadený rozsudek  se  z r u š u j e .  

 Zrušují se také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 226 písm. b) tr. ř. se obviněný J. T.  z p r o š ť u j e  
obžaloby         prokurátora býv. Nižší vojenské prokuratury v Brně pro skutky 
spočívající v tom, že 

1. dne 30. 10. 1953 nenastoupil  podle řádně mu doručeného povolávacího rozkazu 
vojenskou základní službu a povolávací rozkaz vrátil s tím, že mu to nedovoluje 
jeho náboženské přesvědčení, 

2. dne 14. 11. 1953, když byl eskortován ke svému útvaru k nástupu vojenské 
základní služby, odmítl obléci si vojenský stejnokroj, převzíti přidělenou mu 
zbraň a konati výcvik s odůvodněním, že se to příčí jeho náboženskému 
přesvědčení, 

 čímž měl spáchat trestný čin nenastoupení služby v branné moci podle § 265 
odst. 1 tr. zák. č. 86/1950 Sb. a trestný čin vyhýbání se služební povinnosti 
podle § 270 odst. 1 písm. b) tr. zák. č. 86/1950 Sb., neboť tyto skutky  
nejsou  trestnými činy. 

O d ů v o d n ě n í : 

Obviněný J. T. byl rozsudkem býv. Nižšího vojenského soudu v Brně  ze dne 22. 
1. 1954, sp. zn. T 4/54, uznán vinným trestným činem nenastoupení služby v 
branné moci podle § 265 odst. 1  tr. zák. č. 86/1950 Sb. a trestným činem 
vyhýbání se služební povinnosti podle § 270 odst. 1 písm. b) tr. zák. č. 
86/1950 Sb., jichž se dopustil tím, že 

1. dne 30. 10. 1953 nenastoupil  podle řádně mu doručeného povolávacího rozkazu 
vojenskou základní službu a povolávací rozkaz vrátil s tím, že mu to nedovoluje 
jeho náboženské přesvědčení, 

2. dne 14. 11. 1953, když byl eskortován ke svému útvaru k nástupu vojenské 
základní služby, odmítl obléci si vojenský stejnokroj, převzíti přidělenou mu 
zbraň a konati výcvik s odůvodněním, že se to příčí jeho náboženskému 
přesvědčení. 

Za to byl obviněný odsouzen k trestu odnětí svobody v trvání dvou a půl roku  
nepodmíněně. Dále byl obviněnému podle § 43 tr. zák. č. 86/1950 Sb. uložen 
trest ztráty čestných práv občanských a ztráty práv  uvedených v ustanovení § 
44 odst. 2  citovaného tr. zák., a to na dobu tří let. Dále byl obviněný 
odsouzen k náhradě nákladů trestního řízení zálohovaných státem. Rozsudek  pak 
nabyl právní moci dnem vyhlášení.     

Proti rozsudku býv. Nižšího vojenského soudu v Brně ze dne 22. 1. 1954, sp. zn. 
T 4/54 podal ministr spravedlnosti podle § 266 odst 1 tr. ř. k Nejvyššímu soudu 
ve prospěch obviněného J. T. stížnost pro porušení zákona. Napadeným rozsudkem 
byl podle názoru stěžovatele porušen zákon v neprospěch obviněného  v 
ustanoveních § 15 odst. 1 zák. č. 150/1948 Sb.,  Ústavy Československé 
republiky, § 1 odst. 1 a § 2 odst. 3  tr. ř. č. 87/1950 Sb. ve vztahu k 
ustanovením § 265 odst. 1  a § 270 odst. 1 písm. b) tr. zák. č. 86/1950 Sb.    

V odůvodnění svého podání stěžovatel poukázal na doslovné znění jednotlivých 
shora citovaných ustanovení, kterými se býv. Nižší vojenský soud v Brně  při 
svém rozhodování neřídil. Jednání obviněného směřovalo k uplatnění uvedeného 
základního práva, které mu bylo zaručeno ustanoveními § 15 odst. 1 Ústavy 
Československé republiky z roku 1948 a dále článkem 18 Všeobecné deklarace 
lidských práv. Čin obviněného byl považován za trestný v rozporu s mezinárodním 
právem a ústavou ve smyslu ustanovení § 1 zákona č. 119/1990 Sb., o soudní 
rehabilitaci, k němuž je nutno přihlédnout, byť se tento zákon na projednávanou 
věc přímo nevztahuje vzhledem k tomu, že návrh na rehabilitační řízení podle § 
5 cit. zákona nebyl v této věci podán.   

Ústavně i mezinárodními smlouvami a dokumenty zaručená základní práva a svobody 
obviněného však býv. Nižší vojenský soud v Brně nerespektoval. Trestní právo v 
kritické době chránilo práva a oprávněné zájmy jak společnosti, tak i 
jednotlivce, avšak intenzita ochrany zájmů společnosti byla ve výrazném 
nepoměru v neprospěch ochrany zájmů jednotlivce do té míry, že  právní úprava 
kolidovala i s tehdy platnými a uznávanými základními právy a svobodami.  
Obviněný pak neměl možnost dostát svým povinnostem, jež mu byly uloženy 
zákonem, aniž by se dostal do rozporu s vlastním svědomím, přestože svoboda 
svědomí je základním lidským právem absolutní povahy.  

Z tohoto hlediska se v případě shora popsaného jednání obviněného nemohlo 
jednat o trestný čin, k čemuž však býv. Nižší vojenský soud v Brně v rozporu se 
svými povinnostmi  vyplývajícími z ustanovení § 1 odst. 1 a § 2 odst. 3 tr. ř. 
z roku 1950 nepřihlédl a obviněného proto uznal vinným nedůvodně.    

V závěru podané stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem býv. Nižšího 
vojenského soudu v Brně ze dne 22. 1. 1954, sp. zn. T 4/54 byl v neprospěch 
obviněného J. T. porušen zákon v ustanoveních  § 1 odst. 1 a § 2 odst. 3 tr. ř. 
č. 87/1950 Sb. ve vztahu k ustanovením § 265 odst. 1  a  § 270 odst. 1 písm. b) 
tr. zák. č. 86/1950 Sb. Dále navrhl, aby Nejvyšší soud podle § 269 odst. 2 tr. 
ř. napadený rozsudek zrušil, a to včetně všech dalších rozhodnutí na zrušený 
rozsudek obsahově navazujících, pokud vzhledem ke změně, k níž dojde zrušením, 
pozbudou podkladu, a aby bylo následně postupováno podle § 270 odst. 1, popř. 
podle § 271 odst. 1 tr. ř. 

Nejvyšší soud konstatuje, že jako jediný spisový materiál z původního řízení se 
dochovala jen kopie rozsudku býv. Nižšího vojenského soudu v Brně  ze dne 22. 
1. 1954, sp. zn. T 4/54, což vyplývá ze  sdělení Vojenského ústředního archivu 
v Praze ze dne 26. 4. 2006. 

Nejvyšší soud pak přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených. Řízení napadenému 
rozhodnutí předcházející Nejvyšší soud přezkoumat nemohl, a to vzhledem k 
nedostupnosti původního trestního spisu. Z obsahu napadeného rozsudku Nejvyšší 
soud učinil závěr o tom,  že zákon byl porušen. 

Podle § 265 odst. 1 tr. zák. č.  86/1950 Sb. kdo v úmyslu vyhnout se trvale 
vojenské činné službě nebo zvláštní službě  nenastoupí službu v branné  moci do 
čtyřiadvaceti hodin  po uplynutí  lhůty  stanovené  v povolávacím  rozkaze, 
bude potrestán odnětím svobody na jeden rok až pět let.

Podle § 270 odst. 1 písm. b) tr. zák. č. 86/1950 Sb. ve znění účinném do 31. 
12. 1956 kdo se úmyslně vyhne plnění služební povinnosti nebo služebního úkonu 
tím, že padělá listinu, předstírá nemoc, použije jiného úskoku nebo se odvolává 
na náboženské nebo jiné přesvědčení, bude potrestán odnětím svobody na šest 
měsíců až pět let.

Z rozsudku býv. Nižšího vojenského soudu v Brně sp. zn. T 4/54 vyplývá, že 
obviněný se ke svému jednání plně doznal. Na svoji obhajobu uvedl, že konat 
vojenskou službu mu nedovoluje jeho náboženské přesvědčení, protože je svědek 
J. Tato obhajoba podle názoru nalézacího soudu nemohla obviněného vyvinit. 
Každému občanu je totiž ústavou zaručena svoboda jeho náboženského přesvědčení 
jen potud, pokud není v rozporu s jeho zákonnými povinnostmi. Tím, že obviněný 
odmítal plnit povinnosti související s výkonem vojenské základní služby, 
naplnil podle vojenského soudu svým jednáním skutkové podstaty uvedených 
trestných činů. K osobě obviněného bylo v původním řízení zjištěno, že 
jmenovaný pochází z rodiny dělníka  a sám  pracoval jako pomocný dělník v 
distribuci. Nebyl soudně trestán a ve svém okolí požívá dobré pověsti. Obviněný 
i jeho rodiče jsou svědky J.  

Z výše uvedeného je zřejmé, že obviněný nenastoupil službu v branné moci 
podle       § 265 odst. 1 tehdy účinného tr. zák. a vyhýbal se služební 
povinnosti podle § 270 odst. 1 písm. b) tehdy účinného tr. zák. z důvodu svého 
náboženského přesvědčení. Zde je na místě připomenout závěry nálezu Ústavního 
soudu ČR ze dne 26. 3. 2003, sp. zn. Pl. ÚS 42/02 a navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci z roku 1953, že pokud obviněný odmítl konat vojenskou službu z 
důvodu svého náboženského přesvědčení, a toto jeho jednání bylo reálně 
projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval již  i Ústavou 9. května č. 150/1948 Sb. zaručené právo na 
svobodu svědomí a náboženského přesvědčení. Ačkoli cit. ústava  deklarovala v § 
15 odst. 1 svobodu svědomí, zároveň ji nepřípustně omezila již v odstavci 2 
citovaného ustanovení, podle něhož mj. víra nebo přesvědčení nemůže být nikomu 
na újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí pak tato ústava 
negovala i v § 34 odst. 2,  když stanovila každému občanu povinnost mj. konat 
vojenskou službu. Navíc v době, kdy se obviněný měl dopustit protiprávního 
jednání, tehdejší právní řád neumožňoval alternativu k výkonu základní vojenské 
služby pro případy, kdy by její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce  i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby v roce 1953 za trestný čin.  

Podle názoru Ústavního soudu vyjádřeného v nálezu sp. zn. Pl. ÚS 42/02 je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého řízení.  

Tyto vyslovené závěry lze podle Nejvyššího soudu plně aplikovat i na 
projednávaný případ obviněného J. T. Z konfrontace napadeného rozsudku býv. 
Nižšího vojenského soudu v Brně  s výše uvedenými závěry Ústavního soudu i 
Nejvyššího soudu je zřejmé, že nalézací soud porušil zákon v neprospěch 
obviněného, pokud uznal J. T. vinným trestným činem nenastoupení služby v 
branné moci podle § 265 odst. 1 tr. zák. č. 86/1950 Sb. a trestným činem 
vyhýbání se služební povinnosti podle § 270 odst. 1 písm. b)  tr. zák. č. 
86/1950 Sb.

Na základě shora uvedených důvodů Nejvyšší soud podle § 268 odst. 2 tr. ř. 
vyslovil, že rozsudkem býv. Nižšího vojenského soudu v Brně ze dne 22. 1. 1954, 
sp. zn. T 4/54, byl v neprospěch obviněného J. T.  porušen zákon v ustanoveních 
§ 265 odst. 1 a § 270 odst. 1 písm. b) tr. zák. č. 86/1950 Sb. Podle § 269 
odst. 2 tr. ř. pak Nejvyšší soud napadený rozsudek zrušil, a to včetně všech 
dalších rozhodnutí na zrušený rozsudek obsahově navazujících, pokud vzhledem ke 
změně, k níž došlo zrušením, pozbyla podkladu.

Protože Nejvyšší soud neměl pochybnosti o správnosti skutkových zjištění v 
předmětné trestní věci, mohl za splnění podmínek uvedených v ustanovení § 271 
tr. ř. sám ve věci rozhodnout. Za situace, kdy skutky, pro které byla na 
obviněného podána obžaloba, nebylo možno pokládat za trestné činy,  rozhodl 
Nejvyšší soud tak, že obviněného J. T.  obžaloby podle § 226 písm. b) tr. ř. 
zprostil.

P o u č e n í :  Proti tomuto rozhodnutí není opravný prostředek přípustný. 

V Brně dne   18. července   2006

                                                                                
     Předseda senátu:

                                                                      		     
JUDr. František  H r a b e c   

	

	
