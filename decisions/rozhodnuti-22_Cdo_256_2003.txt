Soud: Nejvyšší soud

Spisová značka: 22 Cdo 256/2003

Datum rozhodnutí: 23.04.2003

Typ rozhodnutí: ROZSUDEK


Dotčené předpisy: § 130 odst. 1 předpisu č. 40/1964Sb.

Kategorie rozhodnutí: C




22 Cdo 256/2003

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. 
Františka Baláka a soudců JUDr. Marie Rezkové a Víta Jakšiče ve věci žalobců: 
A) JUDr. K. M., B) B. P., C) Ing. J. M. a D) MVDr. P. M., B), C) a D) 
zastoupených žalobcem A), proti žalovaným: 1) JUDr. Š. K., zastoupené žalovaným 
4), 2) JUDr. A. M., 3) JUDr. J. M., 2) a 3) zastoupeným advokátem, 4) JUDr. V. 
J., a 5) A. B., zastoupené žalovaným 4), o náhradu škody a určení vlastnictví k 
nemovitosti, vedené u Okresního soudu v Ostravě pod sp. zn. 25 C 46/97, o 
dovolání žalovaných proti rozsudku Krajského soudu v Ostravě ze dne 22. února 
2002, č. j. 11 Co 1061/2001-122, takto:

Rozsudek Krajského soudu v Ostravě ze dne 22. února 2002, č. j. 11 Co 
1061/2001-122, a rozsudek Okresního soudu v Ostravě ze dne 28. března 2001, č. 
j. 25 C 46/97-87, se zrušují a věc se vrací Okresnímu soudu v Ostravě k dalšímu 
řízení.

                                                        O d ů v o d n ě n í :

	Okresní soud v Ostravě (dále „soud prvního stupně“) částečným rozsudkem 
ze dne 28. března 2001, č. j. 25 C 46/97-87, rozhodl o vzájemném návrhu 
žalovaných, kterým se domáhali, aby soud určil, že jsou vlastníky každý ideální 
1/5 nemovitosti č. p. 945 na pozemku parc. č. 609 zastavěné plochy, ostatního 
stavebního objektu, pozemku parc. č. 609 zastavěné plochy a pozemku parc. č. 
610 zahrady, v kat. území M. O., obec O., zapsaných na LV č. 1526 u 
Katastrálního úřadu v O., tak, že návrh zamítl.

	Soud prvního stupně vyšel ze zjištění, že podle rozhodnutí finančního 
odboru rady MěNV v O. z 29. 3. 1960, sp. zn. Fin 3/784/60-GY, k žádosti 
Advokátní poradny v O. byly podle vládního nařízení č. 15/1959 Sb., o 
opatřeních týkajících se některých věcí užívaných organizacemi socialistického 
sektoru,  a § 11 prováděcí vyhlášky č. 88/1959 Ú. l., o opatřeních týkajících 
se některých věcí užívaných organizacemi socialistického sektoru, nemovitosti 
zapsané ve vložce č. 1072 pozemkové knihy kat. území M. O. s domem č. p. 945 
převedeny do vlastnictví Advokátní poradny č. 1 v O., M. 17, a to dnem právní 
moci tohoto rozhodnutí. Účastníky tohoto správního řízení byli JUDr. F. M. a E. 
M., oba bytem v O., M. 17, a označená advokátní poradna.  Rozhodnutí bylo 
účastníkům doručováno na adresu O., M. 17. Doručení bylo provedeno 30. 3. 1960, 
kdy i rozhodnutí určená pro JUDr. F. M. a E. M. převzala a doručenky opatřila 
razítkem advokátní poradny pracovnice advokátní poradny Z. Š., aniž by k 
takovému jednání byla zmocněna. Členství JUDr. F. M. v Advokátní poradně v O. 
zaniklo 30. 9. 1958. Rozhodnutí mělo nabýt právní moci 15. 4. 1960. Nemovitosti 
byly užívány Advokátní poradnou v O., poté Krajským sdružením advokátů v O. a 
posléze žalovanými. Kupní smlouvou z 25. 7. 1990, registrovanou bývalým Státním 
notářstvím v Ostravě 31. 7. 1990, Česká advokátní komora prodala sporné 
nemovitosti žalovaným, a to každému z nich v rozsahu 1/5. Ve věci sp. zn. 32 C 
203/92 Okresního soudu v Ostravě se žalobci žalobou proti České advokátní 
komoře domáhali, aby soud uložil žalované, aby se žalobci uzavřela dohodu o 
vydání věci ve smyslu zákona č. 403/1990 Sb., o zmírnění následků některých 
majetkových křivd. Žaloba v této věci byla zamítnuta s tím, že k odnětí 
vlastnického práva ke sporným nemovitostem právních předchůdců žalobců nedošlo, 
protože rozhodnutí MěNV v O. z 29. 3. 1960 nebylo řádně doručeno všem 
účastníkům řízení a rozhodnutí je třeba považovat za nulitní akt. V katastru 
nemovitostí jsou jako vlastníci nemovitostí zapsáni žalobci. Soud prvního 
stupně dospěl k závěru, že za situace, kdy žalovaní opírají své vlastnické 
právo ke sporným nemovitostem o kupní smlouvu z 25. 7. 1990 a kdy v katastru 
nemovitostí jsou jako jejich vlastníci vedeni žalobci, mají žalovaní naléhavý 
právní zájem na požadovaném určení. S ohledem na to, že rozhodnutí MěNV v O. z 
29. 3. 1960 nebylo JUDr. F. M. a E. M. řádně doručeno, nenabylo právní moci a k 
odnětí jejich vlastnictví k označeným nemovitostem tak nedošlo. Pokud se 
žalovaní dovolávali svého vlastnického práva z titulu vydržení, kdy dobrou víru 
i svých právních předchůdců o tom , že jim věc patří, opírali o rozhodnutí z 
29. 3. 1960, soud prvního stupně dovodil, že nikdo z držitelů nemovitostí 
nemohl být v dobré víře proto, že finanční odbor rady MěNV v O. tímto 
rozhodnutím překročil svoji pravomoc, neboť Advokátní poradna v O. neměla 
povahu státní nebo družstevní organizace a postup podle vládního nařízení č. 
15/1959 Sb. předpokládal přechod věci do socialistického vlastnictví.

	Krajský soud v Ostravě jako soud odvolací k odvolání žalovaných 
rozsudkem ze dne 22. února 2002, č. j. 11 Co 1061/2001-122, rozsudek soudu 
prvního stupně potvrdil. Odvolací soud se ztotožnil se skutkovými zjištěními 
soudu prvního stupně i s jeho právním posouzením věci. Dodal, že s ohledem na 
úlohu vládního nařízení č. 15/1959 Sb., které bylo zrušeno zákonem č. 403/1990 
Sb., je absurdní dovolávat se případně dobré víry s odkazem na rozhodnutí z 29. 
3. 1960, vydané právě podle uvedeného vládního nařízení. Pokud žalovaní 
namítali, že jako oprávnění držitelé pokračovali v oprávněné držbě svých 
předchůdců, „pak opomenuli, že zatímco jejich právní předchůdci by případně 
mohli v držbě a užívání nemovitostí postupně pokračovat na základě přechodných 
ustanovení v zákonech o advokacii, ale žalovaní sami mohli nemovitosti držet a 
užívat pouze na základě kupní smlouvy ze dne 25. 7. 1990“. Podle právní úpravy 
platné do 1. 1. 1992 mohla nabýt vlastnická práva vydržením jen fyzická osoba. 
Žalovaní nabyli vlastnictví od České advokátní komory, t. j. právnické osoby, a 
proto nemohli být v dobré víře, že nemovitosti nabyli od subjektu, který nabyl 
vlastnictví vydržením.

	Proti rozsudku odvolacího soudu podali žalovaní dovolání.

	Žalovaní 1), 4) a 5) považují rozhodnutí odvolacího soudu za rozhodnutí 
po právní stránce zásadního významu, neboť odvolací soud řešil otázku, která 
judikaturou vyšších soudů nebyla ještě řešena, v otázce vydržení se odchýlil od 
převažující judikatury poslední doby a tuto otázku řešil v rozporu s hmotným 
právem. Namítají, že judikaturou dosud nebyla vyřešena otázka vztahu úředního 
rozhodnutí, ať již soudního nebo správního, s vyznačenou doložkou právní moci a 
doručenky, potvrzující její převzetí. Vyslovili názor, že nejde-li o přezkumné 
řízení, je třeba při zkoumání pravoplatnosti rozhodnutí vycházet z vyznačené 
právní moci na rozhodnutí a není třeba vyžadovat doručenku. Žalobci, případně 
jejich právní předchůdci, původně netvrdili, že předmětné rozhodnutí jim nebylo 
doručeno, a jeho právní moc nebyla zpochybňována. Spornou ji učinil teprve soud 
prvního stupně v tomto řízení. Neexistence doručenky v padesát let starém spise 
není důkazem toho, že rozhodnutí nebylo doručeno, zejména tehdy, kdy se 
účastníci po celou dobu tímto rozhodnutím řídili. V rozporu s poslední dobou 
zastávanou judikaturou odvolací soud řešil otázku započtení doby, po kterou 
byla věc držena jejich právním předchůdcem, do vydržecí doby a z nejasných 
důvodů uvažoval o přetržení této doby. V tomto směru je rozhodnutí odvolacího 
soudu nepřezkoumatelné. Za mylnou považují úvahu odvolacího soudu, že uzavřením 
kupní smlouvy s Českou advokátní komorou 25. 7. 1990 došlo k přetržení běhu 
vydržecí doby. Samo právní nástupnictví žádné přetržení běhu jakýchkoliv lhůt 
nezpůsobuje. Nikdy netvrdili, že by Česká advokátní komora mohla vlastnictví 
vydržet. Tvrdili, že počátkem účinnosti novely ObčZ č. 509/1991 Sb. nastaly 
účinky vydržení u těch držitelů, kteří si mohli započíst předchozí držbu svou i 
svých předchozích právních předchůdců. Bez ohledu na morální hodnotu vládního 
nařízení č. 15/1959 Sb. nemůže být „existence dobré víry závislá na tom kterém 
politickém režimu vládnoucím v době, kdy o existenci dobré víry bude 
rozhodováno“. Není správný ani názor odvolacího soudu o nicotnosti rozhodnutí z 
29. 3. 1960. Nicotným není rozhodnutí nezákonné nebo vadné, ale to, které 
postrádá základní vlastnosti úředního rozhodnutí. Po celou dobu trvání 
socialistického zřízení nebylo pochyb o tom, že advokátní organizace jsou 
socialistickými organizacemi. Navrhli, aby dovolací soud zrušil rozsudek 
odvolacího soudu, ale i soudu prvního stupně, a věc vrátil soudu prvního stupně 
k dalšímu řízení.

	Žalovaní 2) a 3) opírají přípustnost dovolání o § 237 odst. 1 písm. c) 
OSŘ s tím, že „otázka nicotnosti právního aktu a jeho způsobilosti být tzv. 
titulem pro vydržení a započtení doby oprávněné držby právního předchůdce 
vydržitele byla v napadeném rozsudku odvolacího soudu řešena v rozporu s 
hmotným právem“. Odvolací soud pochybil, pokud dospěl k závěru, že Krajské 
sdružení advokátů v O. nebylo socialistickou organizací a  že pokud mu finanční 
odbor MěNV v O. přikázal sporné nemovitosti, pak překročil svoji pravomoc. 
Krajská sdružení advokátů byla socialistickými organizacemi. Protože v 
předmětné nemovitosti bydleli právní předchůdci žalobců i sídlila advokátní 
poradna, bylo běžnou praxí, že pracovnice advokátní poradny přijímala 
korespondenci i pro právní předchůdce žalobců. O tom, že právním předchůdcům 
žalobců bylo rozhodnutí z 29. 3. 1960 doručeno, svědčí skutečnost, že tito 
následně za užívání nemovitosti platili nájem a v rámci restitučních předpisů 
se domáhali vydání nemovitosti. Vyvstává tedy otázka, jaký vliv na rozhodnutí 
má skutečnost, že po mnohaletém odstupu není k dispozici doklad o jeho 
doručení. Setrvali na stanovisku, že ke dni 1. 1. 1992 byli oprávněnými 
držiteli předmětné nemovitosti. S ohledem na dobu jejich oprávněné držby spolu 
s dobou oprávněné držby jejich právních předchůdců, která přesáhla deset let se 
stali vlastníky této nemovitosti. Podle žalovaných je také řízení postiženo 
jinou vadou, která měla za následek nesprávné rozhodnutí ve věci, neboť 
odvolací soud rozsudek soudu prvního stupně potvrdil místo toho, aby jej 
zrušil, když soud prvního stupně před vyhlášením rozsudku neudělil účastníkům 
řízení slovo k tomu, aby shrnuli své návrhy a vyjádřili se k dokazování a ke 
skutkové a právní stránce věci.  Navrhli, aby dovolací soud zrušil rozsudky 
soudů obou stupňů a věc vrátil soudu prvního stupně k dalšímu řízení.

	Žalobci navrhli zamítnutí dovolání. K dovolání žalovaných 2) a 3) 
uvedli, že v řízení před soudem prvního stupně nedošlo k jimi vytýkanému 
pochybení. Při jednání 28. 3. 2001 žalovaní prohlásili, že svá tvrzení 
nedoplňují a důkazní návrhy nemají. Jejich zástupce se k věci před skončením 
jednání obsáhle vyjádřil. Je nerozhodné, zda Krajské sdružení advokátů v O. 
bylo či nebylo socialistickou organizací, neboť v době vydání rozhodnutí z 29. 
3. 1960 ještě neexistovalo a nebylo právním nástupcem Advokátní poradny č. 1 v 
O., která nebyla státní ani družstevní organizací. Tvrzení o absenci dokladů o 
doručení tohoto rozhodnutí právním předchůdcům žalobců je nepravdivé. Oba soudy 
provedly důkaz příslušným spisem finančního odboru MěNV v O., v němž jsou 
založeny doručenky podepsané pracovnicí advokátní poradny paní Š., která jako 
svědkyně potvrdila, že doručenky podepsala. Poukázali na rozhodnutí bývalého 
Nejvyššího správního soudu, stanovisko Konzultačního sboru při Ministerstvu 
vnitra pro aplikaci správního řádu a rozsudek bývalého Nejvyššího soudu ČR s 
tím, že předmětné rozhodnutí právním předchůdcům žalobců nebylo nikdy doručeno, 
nenabylo právní moci a proto jsou úvahy žalovaných o zákonnosti tohoto 
rozhodnutí zbytečné. Otázku vydržení odvolací soud posoudil v souladu s 
ustálenou judikaturou. Vědomí žalovaných o rozhodnutí z 29. 3. 1960 vylučuje 
jejich dobrou víru. Žalovaní se již nedovolávají nabytí vlastnictví kupní 
smlouvou z 25. 7. 1990, která je v rozporu s § 48 zákona č. 128/1990 Sb. a 
kterou za prodávajícího podepsala osoba, jež k tomu neměla oprávnění.

 K dovolání žalovaných 1), 4) a 5) uvedli, že otázka, jaký význam má doručenka, 
byla judikaturou vyšších soudů vyřešena. Podle § 6 a 8 zákona č. 20/1955 Sb., 
správní řád, a vyhlášky č. 73/1955 Ú. l., platných v době doručování 
předmětného rozhodnutí, muselo být rozhodnutí doručeno do vlastních rukou, což 
se v daném případě nestalo. Doložka právní moci na správním rozhodnutí je 
pouhým aktem osvědčovacím, který musí být zrušen, prokáže-li se, že je v 
rozporu se skutečným stavem. 

	Nejvyšší soud jako soud dovolací po zjištění, že dovolání proti 
rozsudku odvolacího soudu bylo podáno oprávněnými osobami včas, nejprve 
zkoumal, zda jde o dovolání přípustné.

	Podle § 236 odst. 1 OSŘ lze dovoláním napadnout pravomocná rozhodnutí 
odvolacího soudu, pokud to zákon připouští.

	Dovolání proti potvrzujícímu rozsudku odvolacího soudu je přípustné za 
splnění předpokladů stanovených v ustanovení § 237 odst. 1 písm. b) a c), odst. 
3 OSŘ. Protože předpoklad stanovený v § 237 odst. 1 písm. b) OSŘ nebyl naplněn, 
přicházela v úvahu přípustnost dovolání jen podle ustanovení § 237 odst. 1 
písm. c), odst. 3 OSŘ, podle nichž je dovolání přípustné proti  rozsudku 
odvolacího  soudu a proti usnesení odvolacího soudu, jimiž bylo potvrzeno 
rozhodnutí  soudu prvního stupně, jestliže dovolání  není  přípustné  podle  
písmena  b)  a  dovolací soud dospěje  k závěru,  že napadené  rozhodnutí má  
ve věci samé po právní stránce zásadní význam. Rozhodnutí odvolacího soudu má 
po právní stránce zásadní význam zejména tehdy, řeší-li právní otázku, která v  
rozhodování dovolacího soudu  dosud nebyla vyřešena  nebo která  je  
odvolacími  soudy  nebo  dovolacím  soudem  rozhodována rozdílně, nebo řeší-li 
právní otázku v rozporu s hmotným právem.

	Protože odvolací soud řešil právní otázku možnosti žalovaných započíst 
si do potřebné vydržecí doby dobu, po kterou předmětné nemovitosti drželi 
jejich právní předchůdci, jinak, než ji řeší ve své rozhodovací praxi dovolací 
soud, dospěl Nejvyšší soud k závěru, že napadené rozhodnutí má ve věci samé po 
právní stránce zásadní význam, a dovolání je tak přípustné [§ 237 odst. 1 písm. 
c), odst. 3 OSŘ].

	Nejvyšší soud přezkoumal dovoláním napadený rozsudek podle § 242 odst. 
1 a 3 OSŘ v mezích dovolateli uplatněných dovolacích námitek a dospěl k závěru, 
že dovolání je důvodné.

	Soudy obou stupňů se postavily na stanovisko, že finanční odbor MěNV v 
O. rozhodnutím z 29. 3. 1960 překročil svoji pravomoc, když v rozporu s vládním 
nařízením č. 15/1959 Sb.  rozhodl o tom, že sporné nemovitosti přecházejí do 
vlastnictví Advokátní poradny č. 1, M. 17, O., neboť advokátní poradna nebyla 
právnickou osobou státní nebo družstevní, a z tohoto důvodu odvolací soud 
uvedené rozhodnutí považoval za nicotný (nulitní) právní akt. S těmito závěry 
nelze souhlasit.

	Nejvyšší soud v usnesení z 24. 4. 2002, sp. zn. 22 Cdo 1183/2000, 
publikovaném v Souboru rozhodnutí Nejvyššího soudu, vydávaném  nakladatelstvím 
C. H. Beck, pod C 1183, svazek 17, s odkazem na dřívější rozhodnutí uveřejněná 
ve Sbírce soudních rozhodnutí a stanovisek pod č. 9, ročník 1999, a č. 11, 
ročník 2000, vyslovil právní názor, že „mimo rámec správního soudnictví jsou 
obecné soudy oprávněny zkoumat správní akty zásadně jen se zřetelem k tomu, zda 
se jedná o akty nicotné (nulitní), tedy o akty, jejichž vady jsou tak závažné 
(co do „záporné kvality“ vady), že se neuplatňuje  presumpce jejich správnosti 
(takové vady totiž nevyžadují zvláštní proces k odstranění vad nebo aktů 
samotných, nikdo jich nemusí dbát a od počátku se na ně pohlíží jako na 
neexistující). K takovým paaktům lze přiřadit správní rozhodnutí vydaná mimo 
rámec vymezené pravomoci správního orgánu, popřípadě vydaná tzv. absolutně 
nepříslušným (nekompetentním) správním orgánem. U kategorie aktů, jež jsou 
pouze věcně vadné nebo nezákonné, naopak platí presumpce jejich správnosti 
(dokud nejsou stanoveným postupem opraveny nebo zrušeny, jsou považovány za 
bezvadné a mají právní účinky)“.

	O přechodu najaté věci do socialistického vlastnictví příslušelo podle 
§ 5 vládního nařízení č. 15/1959 Sb. a § 5 odst. 1 a § 9 odst. 1 vyhlášky č. 
88/1959 Ú. l.  rozhodnout finančnímu odboru rady okresního národního výboru, v 
jehož obvodu je najatá věc. Podle § 3 odst. 2 dekretu prezidenta republiky č. 
121/1945 Sb., o územní organizaci správy, vykonávané národními výbory, platného 
v době vydání rozhodnutí z 29. 3. 1960, místní národní výbory statutárních měst 
vykonávaly také působnost okresního národního výboru. Město M. O. bylo podle 
odst. 1 citovaného dekretu statutárním městem. Rozhodnutí z 29. 3. 1960 bylo 
tudíž vydáno příslušným správním orgánem.

	Rozhodnutí z 29. 3. 1960 nebylo ani nezákonné. Předpokladem postupu 
podle vládního nařízení č. 15/1959 Sb. a vyhlášky č. 88/1959 Ú. l. bylo, že věc 
ve vlastnictví fyzických osob nebo soukromých právnických osob byla zcela, 
popřípadě převážně užívána organizací socialistického sektoru k plnění jejích 
úkolů na základě nájemního nebo jiného právního poměru, vzniklého před 25. 3. 
1959, a vztahoval se na přechod najaté věci do socialistického vlastnictví. 
Označené rozhodnutí bylo vydáno na základě žádosti Advokátní poradny č. 1, M. 
17, O. Advokátní poradny byly podle § 2 odst. 2 zákona č. 114/1951 Sb., o 
advokacii, právnickými osobami a byly s ohledem na úkoly advokacie stanovené v 
§ 1 zákona č. 114/1951 Sb. ve smyslu § 21 zákona č. 141/1950 Sb., občanský 
zákoník, organizacemi socialistického sektoru. V poznámkách k § 18 Občanského 
zákoníku, vydaného nakladatelstvím Orbis – Praha v roce 1956, str. 78, jsou 
také advokátní poradny a Ústředí advokátních poraden zařazeny mezi ostatní 
organizace a zařízení jakožto právnické osoby, o nichž není pochyb, že byly 
organizacemi socialistického sektoru. Na povaze organizace advokacie a jejich 
orgánů z hlediska jejich zařazení v rámci socialistického sektoru nemohlo nic 
změnit ani vydání zákona č. 57/1963 Sb., o advokacii. Ostatně jako Krajská 
sdružení advokátů nebyla přiřazována k „jiným organizacím než socialistickým“, 
na které dopadala ustanovení § 488 ObčZ ve znění před novelou provedenou 
zákonem č. 509/1991 Sb. (srov. Komentář k občanskému zákoníku, díl II., 
Panorama Praha 1987).  Navíc z § 12 odst. 2 vyhlášky č. 88/1959 Ú. l. plyne, že 
nabyvateli věcí, na něž dopadlo použití vl. nař. 15/1959 Sb., nemusely být jen 
organizace státního socialistického sektoru. V uvedeném ustanovení  vyhlášky se 
hovoří o jiných organizacích socialistického sektoru, aniž by výslovně 
stanovilo, že by jimi měly být jen organizace družstevní. Předpoklady pro 
přechod sporných nemovitostí do socialistického vlastnictví rozhodnutím z 29. 
3. 1960 z hlediska povahy advokátní poradny jako organizace socialistického 
sektoru byly tak splněny. 

Rozhodnutí z 29. 3. 1960 však z důvodu nedostatku řádného doručení původním 
vlastníkům nemovitostí nenabylo právní moci a nestalo se účinným, jak správně 
dovodily soudy obou stupňů. Právě tato skutečnost, nebránila dovolacímu soudu, 
aby „zkoumal“ zákonnost sporného správního aktu, a to i s ohledem na případné 
souvislosti s posuzováním dobré víry právních předchůdců žalovaných.

Právní posouzení věci odvolacím soudem v otázce možného vydržení předmětných 
nemovitostí žalovanými především neodpovídá rozhodovací praxi dovolacího soudu, 
konkrétně rozsudku ze dne 8. 12. 1998, sp. zn. 22 Cdo 2273/98, publikovanému 
pod č. 50 ve Sbírce rozhodnutí a stanovisek z roku 2000, podle, které je třeba 
do doby, po kterou měl oprávněný držitel věc v držbě, započíst i dobu, po 
kterou věc držel před 1. 1. 1992, a to i v případě, že šlo o věc ve státním 
vlastnictví. Tím spíše tento závěr platí pro vydržení věci ve vlastnictví 
právnické osoby odlišné od státu. V případě dobré víry žalovaných k uvedenému 
datu, že jim sporné nemovitosti se zřetelem ke všem okolnostem patří (§ 130 
odst. 1 ObčZ), není vyloučeno, aby si do potřebné vydržecí doby právem 
započetli dobu, po kterou měli tyto nemovitosti v držbě jejich právní 
předchůdci, kteří sami podle ustanovení občanského zákoníku o vydržení ve znění 
před novelou provedenou zákonem č. 509/1991 Sb. sporné nemovitosti vydržet 
nemohli. V podrobnostech lze odkázat na posledně citované rozhodnutí.

	

	Právní posouzení věci dovolacím soudem je nesprávné také proto, že z 
pohledu vydržení není sama o sobě vědomost žalovaných o nemožnosti vydržení 
vlastnického práva jejich právními předchůdci rozhodující, ale především jde o 
to,  zda tito předchůdci sami byli se zřetelem ke všem okolnostem v dobré víře, 
že jim sporné nemovitosti patří  a zda tak lze dobu, po kterou je měli v 
držení, započíst k době, po kterou sami žalovaní byli v dobré víře, že jim 
nemovitosti byly platně převedeny do vlastnictví. V tomto směru se však 
odvolací soud (při svém nesprávném přístupu či názoru) věcí nezabýval. Jeho 
právní posouzení je tak nesprávné i z důvodu jeho neúplnosti.

	Z uvedeného vyplývá, že rozhodnutí odvolacího soudu spočívá na 
nesprávném právním posouzení věci a uplatněný dovolací důvod podle § 241a odst. 
2 písm. b) OSŘ je dán. Nejvyšší soud proto napadený rozsudek podle § 243b odst. 
2 věty za středníkem OSŘ zrušil. Protože důvody pro zrušení platí i na rozsudek 
soudu prvního stupně, byl podle § 243b odst. 3 věty druhé OSŘ zrušen i tento 
rozsudek a věc vrácena soudu prvního stupně k dalšímu řízení. 

S ohledem na vrácení věci soudu prvního stupně nebylo již smysluplné zabývat se 
otázkou, zda dovolatelé 2) a 3) nebyli zkrácení ve svém právu na závěrečnou 
řeč, tedy dovolacím důvodem podle § 241a odst. 2 písm. a) OSŘ.

Proti tomuto rozsudku není opravný prostředek přípustný.

V Brně dne 23. dubna 2003

							     JUDr. František 
Balák,v.r.

							                    
předseda senátu
