Soud: Nejvyšší soud

Spisová značka: 4 Tz 53/2024

Datum rozhodnutí: 31.10.2024

Typ rozhodnutí: ROZSUDEK


Heslo: Stížnost

Dotčené předpisy: § 148 odst. 1 písm. b) tr. ř.

Kategorie rozhodnutí: D




4 Tz 53/2024-1828 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud projednal v neveřejném zasedání konaném dne 31. 10. 2024 
v senátě složeném z předsedy JUDr. Jiřího Pácala a soudců JUDr. Františka 
Hrabce a JUDr. Marty Ondrušové stížnost pro porušení zákona, kterou podal 
ministr spravedlnosti České republiky ve prospěch obviněného L. S., t. č. ve 
Vazební věznici Litoměřice, proti pravomocnému usnesení Krajského soudu v Ústí 
nad Labem ze dne 19. 6. 2024, sp. zn. 4 To 243/2024, a podle § 268 odst. 2, § 
269 odst. 2 a § 270 odst. 1 tr. ř. rozhodl t a k t o :


	Pravomocným usnesením Krajského soudu v Ústí nad Labem ze dne 19. 6. 
2024, sp. zn. 4 To 243/2024, byl porušen zákon v ustanovení § 148 odst. 1 písm. 
b) tr. ř. v neprospěch obviněného L. S.

Napadené usnesení se zrušuje. Současně se zrušují také všechna další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

Krajskému soudu v Ústí nad Labem se přikazuje, aby věc v potřebném rozsahu 
znovu projednal a rozhodl.

Podle § 275 odst. 3 tr. ř. se obviněný L. S. nebere do vazby.


Odůvodnění:

1. Rozsudkem Okresního soudu v Ústí nad Labem ze dne 17. 2. 2023, sp. zn. 32 T 
89/2022, byl obviněný L. S. uznán vinným dvěma pokračujícími přečiny úvěrového 
podvodu podle § 211 odst. 1, 4 tr. zákoníku (body 1 až 54, 55 a 56 výroku o 
vině daného rozsudku), přečinem úvěrového podvodu podle § 211 odst. 1 tr. 
zákoníku (bod 57 výroku o vině daného rozsudku) a pokračujícím přečinem podvodu 
podle § 209 odst. 1, 3 tr. zákoníku (body 58 až 72 výroku o vině daného 
rozsudku), kterých se dopustil jednáním popsaným ve skutkové větě výroku o vině 
tohoto rozhodnutí. Za uvedené jednání byl obviněný odsouzen podle § 211 odst. 4 
tr. zákoníku za použití § 43 odst. 1 tr. zákoníku k úhrnnému trestu odnětí 
svobody v trvání 18 měsíců. Podle § 81 odst. 1 a § 82 odst. 1 tr. zákoníku byl 
výkon trestu podmíněně odložen na zkušební dobu v trvání 2 let.

2. Trestním příkazem Okresního soudu v Ústí nad Labem ze dne 12. 10. 2023, sp. 
zn. 6 T 165/2023, byl obviněný L. S. uznán vinným přečinem neoprávněného zásahu 
do práva k domu, bytu nebo nebytovému prostoru podle § 208 odst. 1 tr. 
zákoníku, kterého se dopustil jednáním popsaným ve skutkové větě výroku o vině 
tohoto trestního příkazu. Za uvedené jednání byl obviněný odsouzen podle § 208 
odst. 1 tr. zákoníku za použití § 314e odst. 2 písm. c) tr. ř., § 62, § 63 
odst. 1 tr. zákoníku k odnětí obecně prospěšných prací ve výměře 250 hodin. 

3. Okresní soud v Ústí nad Labem dne 20. 5. 2024 rozhodl usnesením sp. zn. 32 T 
89/2022 podle § 83 odst. 1 tr. zákoníku tak, že obviněný L. S. vykoná úhrnný 
trest odnětí svobody v trvání 18 měsíců, který mu byl uložen jako podmíněně 
odložený rozsudkem Okresního soudu v Ústí nad Labem ze dne 17. 2. 2023, sp. zn. 
32 T 89/2022. Podle § 83 odst. 5 a § 56 odst. 2 písm. a) tr. zákoníku zařadil 
obviněného pro výkon trestu do věznice s dozorem. Proti tomuto usnesení 
Okresního soudu v Ústí nad Labem obviněný podal dne 4. 6. 2024 stížnost.

4. Krajský soud v Ústí nad Labem usnesením ze dne 19. 6. 2024, sp. zn. 4 To 
243/2024, zamítl stížnost obviněného proti výše citovanému usnesení Okresního 
soudu v Ústí nad Labem podle § 148 odst. 1 písm. b) tr. ř. jako opožděně 
podanou.

	5. Proti usnesení Krajského soudu v Ústí nad Labem ze dne 19. 6. 2024, 
sp. zn. 4 To 243/2024, podal ministr spravedlnosti České republiky stížnost pro 
porušení zákona ve prospěch obviněného L. S. Vytkl v ní, že zákon byl porušen v 
neprospěch obviněného L. S. v ustanovení § 148 odst. 1 písm. b) v návaznosti na 
§ 148 odst. 2 tr. ř. V odůvodnění stížnosti pro porušení zákona ministr 
spravedlnosti shrnul dosavadní řízení a dále poukázal na skutečnost, že 
obviněný byl v poučení, jež je součástí písemně vyhotoveného usnesení Okresního 
soudu v Ústí nad Labem ze dne 20. 5. 2024, sp. zn. 32 T 89/2022, nesprávně 
poučen o lhůtě k podání opravného prostředku. Podle něj bylo možno proti 
usnesení podat stížnost do tří dnů od doručení jeho písemného vyhotovení. Kopie 
usnesení Okresního soudu v Ústí nad Labem ze dne 20. 5. 2024 byla obviněnému 
doručena prokazatelně 2. 6. 2024. V návaznosti na toto obviněný dne 4. 6. 2024 
sepsal stížnost proti výše zmíněnému usnesení a tato byla dne 5. 6. 2024 
doručena Okresnímu soudu v Ústí nad Labem. Obviněný tedy dodržel třídenní lhůtu 
od doručení kopie usnesení. Stěžovatel vyjádřil názor, že stížnost obviněného 
byla zamítnuta neoprávněně s ohledem na § 148 odst. 2 tr. ř., neboť pokud byl 
obviněný předsedou senátu nesprávně poučen při oznámení usnesení, pak nelze 
tuto stížnost zamítnout jako opožděnou podle § 148 odst. 1 písm. b) tr. ř. 
Obviněný přitom přesně následoval poučení předsedy senátu, když počítal lhůtu 
od doručení a nikoli od vyhlášení usnesení.

6. Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Krajského soudu 
v Ústí nad Labem ze dne ze dne 19. 6. 2024, sp. zn. 4 To 243/2024, byl v 
neprospěch obviněného porušen zákon ve vytýkaném směru, aby podle § 269 odst. 2 
tr. ř. napadené usnesení zrušil a zrušil také všechna další rozhodnutí na něj 
obsahově navazující, pokud vzhledem ke změně, k níž dojde zrušením, pozbyla 
podkladu a aby podle § 270 odst. 1 tr. ř. Krajskému soudu v Ústí nad Labem 
přikázal, aby věc v potřebném rozsahu znovu projednal a rozhodl. 

7. Státní zástupce Nejvyššího státního zastupitelství se ve svém vyjádření se 
stížností pro porušení zákona ztotožnil, včetně závěrečného návrhu.

8. Obhájce obviněného navrhl stížnosti pro porušení zákona vyhovět, obviněného 
do vazby nebrat a propustit ho na svobodu. 

9. Nejvyšší soud proto podle § 267 odst. 3 tr. ř. přezkoumal zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen v neprospěch obviněného 
v ustanovení § 148 odst. 1 písm. b), odst. 2 tr. ř.

10. Krajský soud v Ústí nad Labem v odůvodnění napadeného usnesení uvedl, že 
při vědomí a respektování judikatury Ústavního soudu dospěl k závěru, že 
stížnost je třeba posoudit jako opožděně podanou, když napadené rozhodnutí bylo 
vyhlášeno ve veřejném zasedání dne 20. 5. 2024 v přítomnosti obviněného, výrok 
rozhodnutí a jeho ústní odůvodnění je podchyceno zvukovým záznamem, s nímž 
zcela koresponduje odůvodnění písemného vyhotovení rozhodnutí. Pokud písemně 
odůvodněná stížnost byla doručena až dne 5. 6. 2024, bylo to poté, co skončila 
zákonná lhůta k podání stížnosti, tedy opožděně. Z těchto důvodů, aniž věcně 
přezkoumal napadené rozhodnutí, zamítl stížnost obviněného podle § 148 odst. 1 
písm. b) tr. ř. jako opožděně podanou.

11. V ustanovení § 137 odst. 1 tr. ř. je uvedeno, že usnesení je třeba oznámit 
osobě, které se přímo dotýká, jakož i osobě, která k němu dala svým návrhem 
podnět; usnesení soudu se oznámí též státnímu zástupci. Oznámení se děje buď 
vyhlášením usnesení v přítomnosti toho, jemuž je třeba usnesení oznámit, anebo 
doručením opisu usnesení. 

12. V posuzované trestní věci byl obviněný osobně u veřejného zasedání dne 20. 
5. 2024 přítomen, usnesení tedy bylo oznámeno vyhlášením. Stížnost jako opravný 
prostředek by tak mohl obviněný v souladu s ustanovením § 143 odst. 1 tr. ř. 
podat u Okresního soudu v Ústí nad Labem do tří dnů od oznámení takovéhoto 
usnesení. V daném případě však došlo k pochybení samosoudce Okresního soudu v 
Ústí nad Labem, který obviněného po vyhlášení usnesení nesprávně poučil o lhůtě 
pro podání stížnosti, když stanovil lhůtu 3 dny od doručení písemného 
vyhotovení usnesení. Totéž je pak uvedeno i v písemně vyhotoveném usnesení sp. 
zn. 32 T 89/2022, které mu bylo doručeno do vlastních rukou dne 2. 6. 2024. Zde 
bylo výslovně uvedeno, že stížnost je možno podat do tří dnů ode dne doručení 
písemného vyhotovení usnesení, přičemž obviněný L. S. v souladu s tímto 
poučením stížnost podal dne 5. 6. 2024.

13. Krajský soud v Ústí nad Labem jako soud druhého stupně nesplnil důsledně 
svou povinnost vyplývající mu z ustanovení § 147 odst. 1 tr. ř. a pochybil 
rovněž při aplikaci ustanovení § 148 odst. 1 písm. b) tr. ř., pokud stížnost 
obviněného zamítl jako opožděně podanou. Podle ustanovení § 148 odst. 2 tr. ř. 
jako opožděná nemůže být zamítnuta stížnost, kterou oprávněná osoba podala 
opožděně jen proto, že se řídila nesprávným poučením, které jí bylo dáno při 
oznámení usnesení.

14. Vzhledem k výše uvedenému je zjevné, že byl obviněný ohledně podání 
stížnosti chybně poučen, a to nejen při vyhlášení usnesení ve veřejném 
zasedání, ale rovněž i v písemném vyhotovení usnesení, když podle tohoto 
poučení postupoval a stížnost podal do tří dnů ode dne doručení písemného 
vyhotovení usnesení.

15. Vzhledem k okolnostem výše uvedeným Nejvyšší soud vyslovil podle § 268 
odst. 2 tr. ř., že usnesením Krajského soudu v Ústí nad Labem ze dne 19. 6. 
2024, sp. zn. 4 To 243/2024, byl porušen zákon v ustanovení § 148 odst. 1 písm. 
b), odst. 2 tr. ř. v neprospěch obviněného L. S.. Podle § 269 odst. 2 tr. ř. 
napadené usnesení zrušil, jakož i všechna další rozhodnutí, na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Podle § 270 odst. 1 tr. ř. bylo přikázáno Krajskému soudu v Ústí nad 
Labem, aby věc v potřebném rozsahu znovu projednal a rozhodl.

16. Podle § 270 odst. 4 tr. ř. je orgán, jemuž byla věc přikázána, vázán 
právním názorem, který vyslovil ve věci Nejvyšší soud a je povinen provést 
procesní úkony, jejichž provedení Nejvyšší soud nařídil.

17. Obviněný vykonává trest odnětí svobody, který mu byl uložen rozsudkem 
Okresního soudu v Ústí nad Labem ze dne 17. 2. 2023, sp. zn. 32 T 89/2022, 
neboť usnesením Okresního soudu v Ústí nad Labem ze dne 20. 5. 2024, sp. zn. 32 
T 89/2022, bylo rozhodnuto, že obviněný vykoná úhrnný trest odnětí svobody v 
trvání 18 měsíců, který mu byl uložen jako podmíněně odložený tímto rozsudkem. 
Proti tomuto usnesení Okresního soudu v Ústí nad Labem obviněný podal stížnost, 
kterou Krajský soud v Ústí nad Labem usnesením ze dne 19. 6. 2024, sp. zn. 4 To 
243/2024, zamítl. Vzhledem k tomu, že usnesení Krajského soudu v Ústí nad Labem 
ze dne 19. 6. 2024, sp. zn. 4 To 243/2024, bylo zrušeno, bylo nutné, aby 
Nejvyšší soud podle § 275 odst. 3 tr. ř. rozhodl o vazbě. V tomto ohledu 
Nejvyšší soud dospěl k závěru, že v nynějším stadiu řízení není u obviněného 
dán žádný z důvodů vazby podle § 67 písm. a) až c) tr. ř. Nejvyšší soud proto 
rozhodl, že obviněný se nebere do vazby.

Poučení: Proti tomuto rozhodnutí není opravný prostředek přípustný.

V Brně dne 31. 10. 2024

JUDr. Jiří Pácal 
předseda senátu 



