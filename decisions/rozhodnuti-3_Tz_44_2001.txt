Soud: Nejvyšší soud

Spisová značka: 3 Tz 44/2001

Datum rozhodnutí: 21.03.2001

Typ rozhodnutí: Rozsudek




3 Tz 44/2001

R O Z S U D E K 

J M É N E M   R E P U B L I K Y

Nejvyšší soud České republiky projednal  ve veřejném zasedání konaném dne  21. 
března 2001 v senátě složeném z předsedy  JUDr. Jindřicha Fastnera a soudců 
Mgr. Josefa Hendrycha a JUDr. Eduarda Teschlera stížnost pro porušení zákona 
podanou ministrem spravedlnosti České republiky ve prospěch obviněného  M.  J., 
proti rozsudku bývalého Vyššího vojenského soudu  v  Trenčíně ze dne 30. 4. 
1954, sp. zn.  To 69/54,  jako soudu odvolacího,  v trestní věci vedené u 
bývalého Nižšího vojenského soudu v  Brně pod  sp. zn.  T 14/54,

a  podle  § 268  odst. 2,  § 269  odst. 2  a § 270  odst. 1, 3   tr.  ř.  
rozhodl  t a k t o :

	Rozsudkem bývalého  Vyššího vojenského soudu v Trenčíně ze dne  30. 3. 
1954  sp. zn.  To 69/54 a v řízení, jež mu předcházelo, byl v neprospěch 
obviněného porušen zákon v ustanoveních § 25  odst. 2, § 197  písm. b),  § 194, 
§ 2  odst. 3  zák. č.  87/1950  Sb., v tehdy platném znění, a to i z důvodu 
uvedeného v  § 1  odst. 1  zák. č.  119/1990  Sb., ve znění pozdějších 
předpisů. 

	Tento rozsudek i jemu předcházející rozsudek bývalého  Nižšího 
vojenského soudu v Brně ze dne 5. 3. 1954  sp. zn. T 14/54  se  zrušují.  
Zrušují se též další rozhodnutí na zrušené rozsudky obsahově navazující, pokud 
vzhledem ke změně, k níž došlo zrušením, pozbyla podkladu. 

 Státnímu zástupci Městského státního zastupitelství v Brně se přikazuje, aby 
věc v  potřebném rozsahu  znovu projednal a rozhodl. 

Odůvodnění:

Rozsudkem  bývalého  Nižšího vojenského soudu v Brně (dále jen  „nižšího 
vojenského soudu“) ze dne 5. 3. 1954,  sp. zn.  T 124/54, byl obviněný M. J. 
uznán vinným trestným činem vyhýbání se služební povinnosti podle  § 270  odst. 
1  písm. b)  trestního zákona č. 86/1950 Sb. (dále jen  „tr.  zák. 1950“),  
neboť „dne  20. 12. 1953  u svého útvaru v R. odmítl vykonat vojenskou přísahu 
s odůvodněním, že mu v tom brání jeho náboženské přesvědčení,  protože je 
Svědek Jehovův“.

Při takto formulovaném výroku o vině uložil nižší vojenský soud obviněnému M. 
J.  jednak podle  § 270  odst. 1  tr. zák.  1950  trest odnětí svobody v trvání 
tří let (jako trest hlavní  - § 18  odst. 1  písm. b)  tr.  zák. 1950) a jednak 
podle  § 43  tr. zák  1950  na dobu pěti let trest ztráty čestných práv 
občanských (jako trest vedlejší - § 18  odst. 2 písm. b)  tr. zák 1950). 
Obviněný byl zavázán též  k náhradě nákladů trestního řízení zálohovaných 
státem.

Odvolání obviněného M. J. proti tomuto rozsudku soudu prvního stupně bylo 
rozsudkem bývalého Vyššího vojenského soudu v Trenčíně (dále jen  „vyššího 
vojenského soudu“) ze dne  30. 3. 1954,  sp. zn.  To  69/54,  zamítnuto. Také 
odvolací soud rozhodl o povinnosti obviněného nahradit náklady trestního řízení.

Proti tomuto rozsudku vyššího vojenského soudu podal ministr spravedlnosti 
České republiky (dále jen „ministr“)  dne 15. 2. 2001 ve prospěch obviněného M. 
J.   u Nejvyššího soudu České republiky stížnost  pro  porušení zákona.

Ministr poukázal na skutečnost, že z  rozsudků vojenských soudů obou stupňů je 
zřejmé,  že přihlížely k  tomu, že za týž trestný čin, tj. trestný čin vyhýbání 
se služební povinnosti podle  § 270  odst. 1  písm. b) tr. zák. 1950, byl 
obviněný M. J. odsouzen  pravomocným rozsudkem  bývalého Nižšího vojenského 
soudu v Brně ze dne 27. 8. 1952,  sp. zn.  Vt 20/52,  k osmnáctiměsíčnímu 
nepodmíněnému trestu odnětí svobody, a to na základě zjištění, že „dne  14. 4. 
1952  nastoupil vojenskou základní službu, ale ihned ji odmítl vykonávat a 
obléci si vojenský stejnokroj“. Z cit. rozsudků vojenských soudů je patrno, že 
obviněný M.  J. se v obou těchto trestních věcech hájil stejně, tj. že vzhledem 
ke svému  náboženskému přesvědčení byl rozhodnut vojenskou službu od počátku i 
v budoucnu nevykonávat. Na tomto rozhodnutí setrval přes tresty, které mu 
hrozily a jimž se také podrobil. Za této situace nelze jeho odmítnutí výkonu 
vojenské služby po návratu z výkonu trestu odnětí svobody uloženého mu  
rozsudkem nižšího vojenského soudu ze dne 27. 8. 1952 považovat za nový trestný 
čin. Obviněný M. J. totiž svým jednáním ze dne 20. 12. 1953  pouze setrval na 
své již dříve provedené vůli, vojenskou službu za žádnou cenu nevykonávat. Na  
jeho další  odsouzení pro týž skutek je tudíž třeba pohlížet jako na porušení 
zásady „ne bis in idem“, která byla zakotvena i v trestním zákoně z  r. 1950, 
jak je patrno z ustanovení  § 6  písm. f)  tohoto zákona.Uvedené pochybení 
nebylo napraveno ani v rehabilitačním řízení, které v této trestní věci 
obviněného M. J. bylo provedeno u bývalého Vojenského obvodového soudu v Brně 
pod  sp. zn.  4  Rtr  2/91. 

V petitu ministrovy stížnosti pro porušení zákona bylo navrženo, aby Nejvyšší 
soud podle  § 268  odst. 2  tr. ř.  vyslovil, že  napadeným rozsudkem vyššího 
vojenského soudu byl v neprospěch obviněného M. J. porušen zákon v ustanovení  
§ 281, § 283, § 6  písm. f)  tr. řádu  č. 87/1950 Sb., a v řízení,  jež mu 
předcházelo, v  ustanovení  § 2  odst. 7 tohoto trestního řádu ve vztahu k 
ustanovení § 270  odst. 1  písm. b)  tr. zák. 1950. Dále ministr navrhl, aby  
Nejvyšší soud po tomto vyslovení porušení zákona napadený rozsudek odvolacího 
soudu i jemu předcházející rozsudek soudu prvního stupně podle  § 269   odst. 
2  tr. ř.  zrušil a dále postupoval podle  § 271  odst. 1  tr. ř. 

Nejvyšší soud se  v první řadě zabýval otázkou, zda projednání této věci je v 
pravomoci (jurisdikci) soudů České republiky, resp. Nejvyššího soudu České 
republiky, když ministrův mimořádný opravný prostředek směřuje do rozhodnutí 
soudu, jenž má sídlo na území dnešní Slovenské republiky. V souladu s ustálenou 
judikaturou nejvyšších soudů jak České republiky, tak i Slovenské republiky, se 
přiklonil k názoru, že pravomoc soudů obou republik není v  těchto případech 
odvislá od sídla soudu, který rozhodoval v řádném opravném řízení (tímto soudem 
mohl být před rozdělením  federace soud druhého  stupně  mající sídlo na území 
jiné republiky, než soud prvního stupně,  např. i z důvodu delegace věci podle 
§ 25  tr. ř.), nýbrž zásadně od sídla soudu, který ve věci rozhodoval jako soud 
prvního stupně.  Podle sídla tohoto soudu se podle  § 18  odst. 1  tr. ř. 
určuje místní příslušnost a u tohoto soudu je také trestní věc  vedena. Protože 
tedy v posuzovaném případě byl soudem prvního stupně soud mající sídlo na 
území  České republiky, je podle přesvědčení Nejvyššího soudu ve věci dána 
pravomoc soudů České republiky, a to bez ohledu na to, že odvolací řízení v ní 
konal soud mající sídlo na území dnešní Slovenské republiky.

Nejvyšší soud proto podle  § 267  odst. 1  tr. ř. přezkoumal správnost všech 
výroků napadeného rozsudku odvolacího soudu, jakož i řízení, jež mu 
předcházelo. Z dále uvedených důvodů dospěl k závěru, že zákon byl porušen, i 
když zčásti v jiném, než v ministrově mimořádném opravném prostředku vytýkaném, 
směru.

Vyšší vojenský soud rozhodoval v posuzované trestní věci v  r. 1954, tedy v 
době účinnosti trestního řádu č. 87/1950 Sb. (dále jen „tr. ř.  1950“). Podle 
jeho ustanovení  § 25  odst. 2  rozhodoval soud rozsudkem jen v případech, kde 
to zákon výslovně stanovil, jinak rozhodoval usnesením. V tzv. odvolacím líčení 
(nyní odvolacím řízení) rozhodoval odvolací soud rozsudkem jen v  případech 
uvedených v  § 197  písm. c),  tj. když rozhodoval sám ve věci (v  jejím 
meritu). Pokud však podle  § 197  písm. b) podané odvolání jako nedůvodné 
zamítl, rozhodoval usnesením. Z uvedeného je zřejmé, že vyšší vojenský soud, 
jenž v posuzované věci odvolání obviněného M. J. proti rozsudku soudu prvního 
stupně jako nedůvodné napadeným rozsudkem zamítl, rozhodl tak nesprávnou formou 
rozhodnutí, když takto mohl rozhodnout pouze usnesením. 

Napadený rozsudek vyššího vojenského soudu neobsahuje žádné procesní 
ustanovení, podle kterého tento odvolací soud rozsudek soudu prvního stupně a 
jemu předcházející řízení přezkoumal, a podle kterého o podaném odvolání 
rozhodl.  Patrně proto je v ministrově mimořádném opravném prostředku mylně 
navrhováno, aby Nejvyšší soud vyslovil porušení zákona v ustanovení  § 281,  § 
283  a  § 6   písm. f)  tr. ř.  1950, která se však netýkají trestního řádu č. 
87  z  roku  1950, nýbrž  až  později  přijatého trestního řádu  č. 
64                 z  r. 1956 (podle kterého soud rozhodující v r. 1954 
pochopitelně konat řízení a rozhodovat nemohl).

Pokud jde o vlastní posuzovaný skutek - trestný čin vyhýbání se služební 
povinnosti podle  § 270  odst. 1  písm. b)  tr. zák.  1950, z napadeného 
rozsudku odvolacího soudu je zřejmé, že obv. M. J. se mj. hájil tím, že je 
ochoten vykonávat vojenskou službu, pokud  by  pracoval  v  uhelných dolech. S 
touto jeho obhajobou se odvolací soud nevypořádal, když nezkoumal, zda v té 
době existovala alternativa vůči výkonu vojenské služby se zbraní - která 
nemusela mít nutně podobu upravenou zákonem (srov. např. pozdější Sdělení 
Ministerstva národní obrany a Ministerstva průmyslu o úpravě povolání horníků 
uhelných dolů k výkonu základní, resp. náhradní, vojenské služby z  r. 1958). 
Pokud tedy tato okolnost nevyplývala z obecně závazného právního předpisu, měla 
být předmětem dokazování a v napadeném rozsudku mělo být v reakci na obhajobu 
obviněného vyloženo, zda a proč přichází  či  nepřichází v úvahu. 

Jak je patrno z  rozsudků vojenských soudů obou stupňů, obviněný se hájil tím, 
že  vzhledem ke svému náboženskému přesvědčení nemůže vykonávat  vojenskou 
službu, a to i pokud by následkem tohoto jeho postoje mělo být jeho opětovné 
odsouzení k  nepodmíněnému trestu odnětí svobody. Odvolací soud a před ním i 
soud prvního stupně se však ani s touto jeho obhajobou náležitě nevypořádaly. 
Nejvyššímu soudu je z jeho judikatorní činnosti známo, že v jiných trestních 
věcech projednávaných v té době u vojenských soudů pro uvedený trestný čin byly 
opatřovány lékařské posudky, z nichž bylo zjistitelné, že  mimořádně silné 
náboženské přesvědčení může mít zásadní vliv na rozpoznávací a určovací  složku 
jednání  osoby obviněné z tohoto vojenského deliktu. V takových případech pak 
přicházelo v úvahu zproštění  obviněného  obžaloby  pro trestní  neodpovědnost  
za  tento delikt  (§ 162   písm. e)  tr.  ř.  1950,  § 11  tr. zák.  1950),  či 
alespoň přiznání polehčující okolnosti stavu blížícího se nepříčetnosti (tak 
judikoval např. Nižší vojenský soud v Českých Budějovicích ve svém rozsudku ze 
dne  24. 7.  1951, sp. zn.   Vt  99/1951,  ve věci obviněného K. W.). 

Jak je  však z  rozsudků obou  vojenských soudů v posuzované věci patrno, ani v 
odvolacím řízení, ani v řízení před soudem prvního stupně nebyl tento důležitý 
důkaz týkající se trestní odpovědnosti obviněného M.  J.  za předmětný vojenský 
delikt opatřen     a  proveden.

Vyšší vojenský soud tudíž v odvolacím řízení nedostál své přezkumné povinnosti 
uložené mu v ustanovení  § 194  tr. ř.  1950, podle kterého měl přezkoumat 
správnost všech výroků rozsudku soudu prvního stupně a pečovat též o odstranění 
vad řízení, které mohly způsobit jejich nesprávnost. Vyšší vojenský soud tedy 
napadeným rozsudkem odvolání obviněného M.  J.  proti rozsudku soudu prvního 
stupně jako nedůvodné zamítl, aniž byly pro tento postup splněny podmínky 
obsažené v ustanovení  § 197  písm. b)  tr. ř.  18950. Navíc, jak již bylo 
vzpomenuto, rozhodl o podaném odvolání nesprávnou formou rozhodnutí.

Z dosud uvedeného rovněž vyplývá, že v tomto odvolacím řízení i v řízení před 
soudem prvního stupně nebylo provedeno  dostatečné dokazování, a to jak ve 
směru k osobě obviněného M. J., tak  i  k okolnostem stíhaného činu, takže 
postupem  soudů obou stupňů došlo též k porušení ustanovení  § 2  odst. 3  tr. 
ř.  1950 („o úkolech prokurátora a soudu“).

Jak je patrno ze spíše politických než  právních formulací použitých zejména v 
rozsudku odvolacího soudu, i z tvrdosti uloženého trestu odnětí svobody, k 
tomuto porušení zákona v neprospěch obviněného M. J., vysloveném Nejvyšším 
soudem podle  § 268  odst. 2  tr. ř.  ve výše uvedeném rozsahu, došlo také z 
důvodů předpokládaných v ustanovení  § 1  odst. 1  zák. č.  119/1990 Sb., o 
soudní rehabilitaci (ve znění pozdějších předpisů).

Dlužno poznamenat, že k adekvátní nápravě tohoto porušení zákona nedošlo ani  v 
ministrem zmíněné věci vedené u bývalého Vojenského obvodového soudu v  
Brně            sp. zn.  4 Rtr  2/91, ani v na ni navazující věci vedené u 
jmenovaného soudu pod sp. zn.           4 Rtv 17/93, v nichž bylo  počátkem  
90. let o tomto skutku konáno řízení podle  třetího          a čtvrtého oddílu  
cit.  rehabilitačního zákona.

Nejvyšší soud proto podle  § 269  odst. 2  tr. ř.  stížností pro porušení 
zákona napadený rozsudek vyššího vojenského soudu (odvolacího soudu) i jemu 
předcházející rozsudek nižšího vojenského soudu (soudu prvního stupně) zrušil. 
Současně zrušil všechna další rozhodnutí na tyto zrušené rozsudky obsahově 
navazující, pokud vzhledem ke změně, k níž došlo zrušením,  pozbyla podkladu.

Pokud jde o další postup Nejvyššího soudu, rozhodnutí ve věci samé (meritorní 
rozhodnutí)  podle návěty ustanovení  § 271  odst. 1  tr. ř. přichází v úvahu 
jen „na podkladě skutkového stavu, který byl v napadeném rozsudku správně 
zjištěn“.  Takový závěr však, jak již bylo vyloženo, o napadeném rozsudku 
vyššího vojenského soudu učinit nelze.

Byl proto možný jen kasační postup Nejvyššího soudu podle  § 270  tr. ř. 
Protože skutkové zjištění o této věci trpí základními nedostatky a je reálné, 
že po jejím došetření nebudou splněny zákonné podmínky pro její přechod do 
stadia řízení před soudem, přikázal ji Nejvyšší soud k novému projednání a 
rozhodnutí až do stadia přípravného řízení. I když  Vojenský útvar v R., kde se 
skutek  udál, měl podle zjištění Nejvyššího soudu sídlo v obvodu Ostravy,  
přikázal Nejvyšší soud podle  1. a 3. odstavce posledně cit. zákonného 
ustanovení z důvodů vhodnosti věc státnímu zástupci Městského státního 
zastupitelství v Brně, neboť v tomto obvodu měl sídlo jak soud prvního stupně, 
jenž byl původně k projednání této věci místně příslušný, tak i soud, jenž v ní 
konal zmíněná řízení podle zákona o soudní rehabilitaci.

Poučení:  Proti tomuto rozhodnutí není stížnost  pro porušení zákona přípustná. 

V Brně dne 21. března 2001

Předseda senátu:

JUDr. Jindřich Fastner  

	

	
