Soud: Nejvyšší soud

Spisová značka: 8 Tz 54/2011

Datum rozhodnutí: 12.10.2011

Typ rozhodnutí: ROZSUDEK


Heslo: Přeměna trestu

Dotčené předpisy: § 2 odst. 1 tr. zákoníku, § 65 odst. 2 písm. b) tr. zákoníku, § 56 odst. 2 písm. b) tr. zákoníku

Kategorie rozhodnutí: C




8 Tz 54/2011

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud projednal ve veřejném zasedání konaném dne 12. října 2011 v 
senátě složeném z předsedkyně senátu JUDr. Milady Šámalové a soudců JUDr. Věry 
Kůrkové a JUDr. Jana Bláhy stížnost pro porušení zákona podanou ministrem 
spravedlnosti ve prospěch obviněného V. M., proti usnesení Okresního soudu v 
Kroměříži ze dne 11. 11. 2010, sp. zn. 3 T 208/2009, a rozhodl takto:

I. Podle § 268 odst. 2 tr. ř. se vyslovuje, že pravomocným usnesením Okresního 
soudu v Kroměříži ze dne 11. 11. 2010, sp. zn. 3 T 208/2009, byl v neprospěch 
obviněného V. M.  p o r u š e n   z á k o n  v ustanoveních § 2 odst. 1, § 65 
odst. 2 a § 56 odst. 2 písm. b) tr. zákoníku. 

           II. Podle § 269 odst. 2 tr. ř. se napadené usnesení  z r u š u j e 
.  Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

III. Podle § 270 odst. 1 tr. ř. se Okresnímu soudu v Kroměříži p ř i k a z u j 
e ,  aby věc v potřebném rozsahu znovu projednal a rozhodl. 

O d ů v o d n ě n í :

	Stížnost ministra spravedlnosti pro porušení zákona směřuje proti 
usnesení Okresního soudu v Kroměříži ze dne 11. 11. 2010, sp. zn. 3 T 208/2009, 
jímž bylo rozhodnuto, že se u obviněného V. M. podle § 340b odst. 1 tr. ř. a § 
65 odst. 2 tr. zákoníku zbytek trestu obecně prospěšných prací, který mu byl 
uložen trestním příkazem Okresního soudu v Kroměříži ze dne 16. 1. 2010, sp. 
zn. 3 T 208/2009, ve výměře 300 hodin, přeměňuje na nepodmíněný trest odnětí 
svobody v trvání 292 dní. Pro výkon tohoto trestu byl obviněný zařazen podle § 
65 odst. 2 a § 56 odst. 2 písm. b) tr. zákoníku do věznice s dozorem.
	
Vydání tohoto nyní stížností pro porušení zákona napadeného usnesení předcházel 
trestní příkaz Okresního soudu v Kroměříži ze dne 16. 1. 2010, sp. zn. 3 T 
208/2009, který byl obviněnému V. M. doručen dne 25. 1. 2010, a jímž byl 
obviněný uznán vinným trestným činem zanedbání povinné výživy podle § 213 odst. 
1 tr. zák., jehož se dopustil v zásadě tím, že v době od května 2009 do 
listopadu 2009 včetně, v H. ani jinde záměrně ničím nepřispíval na výživu svého 
nezletilého syna. Za tento trestný čin byl odsouzen podle § 213 odst. 1 tr. 
zák. s přihlédnutím k § 314e odst. 1 tr. ř. za použití § 45 odst. 1, 2 tr. zák. 
a § 45a odst. 1 tr. zák. k trestu obecně prospěšných prací ve výměře 300 hodin. 
Podle § 59 odst. 2 tr. zák. mu byla uložena povinnost, aby ve zkušební době 
splatil dlužné výživné.

	Výkon trestu obecně prospěšných prací byl obviněnému podle § 336 odst. 
2 tr. ř. nařízen usnesením Okresního soudu v Kroměříži ze dne 23. 3. 2010, sp. 
zn. 3 T 208/2009, s určením druhu a místa jeho výkonu. Den nástupu uvedeného 
trestu byl Probační a mediační službou, středisko K. stanoven na 29. 3. 2010 s 
tím, že obecně prospěšné práce měl obviněný vykonat ve S. p. v. č. d. a m., K. 
H. (č. l. 36, 37). Opatřením Okresního soudu v Kroměříži ze dne 25. 5. 2010 
bylo místo výkonu prací pro nespolupráci obviněného změněno a bylo stanoveno, 
že místem výkonu tohoto trestu bude Mateřská škola H., ul. E. S. (č. l. 39). 
Ani zde však obviněný své povinnosti neplnil, odpracoval ze stanovených 300 
pouze 8 hodin, a dále již nespolupracoval, stal se nekontaktním, a přes 
opakované výzvy se k nástupu dalšího výkonu trestu obecně prospěšných prací 
nedostavil. Probační a mediační službou, středisko K. bylo dne 11. 8. 2010 
navrženo, aby byl obviněnému trest obecně prospěšných prací přeměněn na trest 
odnětí svobody (č. l. 45).

	Okresní soud v Kroměříži po přezkoumání tohoto návrhu shledal jeho 
opodstatněnost a usnesením ze dne 11. 11. 2010, sp. zn. 3 T 208/2009, rozhodl, 
že podle § 340b odst. 1 tr. ř. a § 65 odst. 2 tr. zákoníku, se zbytek trestu 
obecně prospěšných prací, který byl uložen trestním příkazem Okresního soudu v 
Kroměříži ze dne 16. 1. 2010, sp. zn. 3 T 208/2009, ve výměře 300 hodin, v 
nevykonané části 292 hodin, přeměňuje na nepodmíněný trest odnětí svobody v 
trvání 292 dní. Pro výkon tohoto trestu obviněného zařadil podle § 65 odst. 2 a 
§ 56 odst. 2 písm. b) tr. zákoníku do věznice s dozorem. Toto usnesení nabylo 
právní moci dne 23. 11. 2010. 

Toto posledně citované usnesení ministr spravedlnosti napadl shora uvedenou 
stížností pro porušení zákona podanou ve prospěch obviněného, neboť shledal 
porušení zákona v  ustanovení § 2 odst. 1, 65 odst. 2 a 56 odst. 2 písm. b) tr. 
zákoníku v tom, že Okresní soud v Kroměříži pro přeměnu trestu obecně 
prospěšných prací na trest odnětí svobody postupoval se zřetelem na ustanovení 
§ 2 odst. 1 tr. zákoníku podle § 65 odst. 2 tr. zákoníku, ač správně měl 
uvedený trest přeměnit podle § 45a tr. zákona č. 140/1961 Sb. (dále jen „tr. 
zák.“).  

V tomto mimořádném opravném prostředku ministr spravedlnosti poukázal na 
ustanovení § 2 odst. 1 tr. zákoníku (§ 16 odst. 1 tr. zák.), podle něhož se 
trestnost činu posuzuje podle zákona účinného v době, kdy byl čin spáchán; 
podle pozdějšího zákona se posuzuje jen tehdy, jestliže je to pro pachatele 
příznivější. Zdůraznil podmínky pro přeměnu trestu obecně prospěšných prací 
podle § 45a tr. zák., které stanoví, že v případě, že pachatel v době od 
odsouzení do skončení výkonu trestu obecně prospěšně prací nevedl řádný život 
nebo zaviněně nevykonal ve stanovené době uložený trest, přemění soud trest 
obecně prospěšných prací nebo jeho zbytek v trest odnětí svobody a rozhodne 
zároveň o způsobu jeho výkonu; přitom každé jen 2 započaté hodiny nevykonaného 
trestu obecně prospěšných prací se počítají za jeden den odnětí svobody. Podle 
nové právní úpravy § 65 odst. 2 tr. zákoníku, platí, že když pachatel v době od 
odsouzení do skončení výkonu trestu obecně prospěšných prací nevede řádný 
život, vyhýbá se nástupu výkonu trestu, bez závažného důvodu poruší sjednané 
podmínky výkonu trestu obecně prospěšných prací, jinak maří výkon tohoto trestu 
nebo zaviněně nevykonává ve stanovené lhůtě uložený trest, může soud přeměnit, 
a to i během doby stanovené pro jeho výkon, trest obecně prospěšných prací nebo 
jeho zbytek v trest odnětí svobody a rozhodnout zároveň o způsobu jeho výkonu; 
přitom každá i jen započatá hodina nevykonaného trestu obecně prospěšných prací 
se počítá za jeden den odnětí svobody.

Ministr spravedlnosti porovnáním obou uvedených právních úprav považoval 
použití trestního zákona účinného do 31. 12. 2009 tj. v daném případě § 45a tr. 
zák. pro přeměnu trestu obecně prospěšných prací v nepodmíněný trest odnětí 
svobody za příznivější.  Pokud by se podle něj postupovalo, nevykonaný trest 
obecně prospěšných ve výměře 292 hodin by se přeměnil na 146 dní trestu odnětí 
svobody oproti postupu podle § 65 odst. 2 tr. zákoníku, účinného od 1. 1. 2010, 
použitému napadeném usnesení, kdy zbytek trestu stejné výměry 292 hodin soud 
přeměnil na 292 dní trestu odnětí svobody. Postupem soudu při užití nového 
trestního zákoníku tak byl obviněnému stanoven trest odnětí svobody ve 
dvojnásobné výměře oproti postupu podle trestního zákona účinného do 31. 12. 
2009. 

Dále ministr spravedlnosti zdůraznil, že k zásadnímu pochybení došlo tím, že 
při rozhodování o vině a o trestu na straně jedné a při rozhodování o přeměně 
trestu obecně prospěšných prací na trest odnětí svobody na straně druhé soud 
použil různých předpisů. Při rozhodování o vině a trestu trestním příkazem dne 
16. 1. 2010 sp. zn. 3 T 208/2009, aplikoval na posuzované jednání obviněného 
ustanovení § 213 odst. 1 tr. zák. (tj. zákon č. 140/1961 Sb. účinný v době 
dokončení činu v listopadu 2009), neboť tato právní úprava je po porovnání 
trestních sazeb s § 196 odst. 1 tr. zákoníku pro obviněného příznivější. Skutek 
kvalifikoval jako trestný čin zanedbání povinné výživy podle § 213 odst. 1 tr. 
zák. a podle § 45 odst. 1, 2 tr. zák. a § 45a odst. 1 tr. zák. obviněnému 
uložil trest obecně prospěšných prací ve výměře 300 hodin. Soud měl tudíž o 
přeměně rozhodnout podle stejného zákona, jaký použil při rozhodnutí o vině a 
trestu, tzn. že měl postupovat podle § 45a odst. 4 tr. zák., kdy platilo, že 
každé i jen započaté dvě hodiny nevykonaného trestu obecně prospěšných prací se 
počítají za jeden den odnětí svobody, při správném použití trestního zákona měl 
být obviněnému přeměněn trest 292 hodin obecně prospěšných prací v trest odnětí 
svobody v trvání 146 dnů. Rovněž mělo být rozhodnuto o zařazení obviněného pro 
výkon trestu odnětí svobody podle § 39a odst. 2 písm. b) tr. zák., nikoli podle 
§ 56 odst. 2 písm. b) tr. zákoníku. Stěžovatel konstatoval, že usnesením 
Okresního soudu v Kroměříži ze dne 11. 11. 2010, sp. zn. 3 T 208/2009, který 
nabyl právní moci dne 23. 11. 2010, o přeměně trestu obecně prospěšných prací 
na trest odnětí svobody, byl porušen zákon v § 2 odst. 1, § 65 odst. 2 a § 56 
odst. 2 písm. b) tr. zákoníku, a to v neprospěch obviněného.

V závěru stížnosti pro porušení zákona stěžovatel navrhl, aby Nejvyšší soud 
podle § 268 odst. 2 tr. ř. vyslovil, že usnesením Okresního soudu v Kroměříži 
ze dne 11. 11. 2010, sp. zn. 3 T 208/2009, který nabyl právní moci dne 23. 11. 
2010, o přeměně trestu obecně prospěšných prací na trest odnětí svobody, byl 
porušen zákon v § 2 odst. 1, § 65 odst. 2 a § 56 odst. 2 písm. b) tr. zákoníku, 
a to v neprospěch obviněného V.M. Dále aby podle § 269 odst. 2 tr. ř. napadené 
usnesení zrušil a současně zrušil další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu a 
aby postupoval podle § 270 odst. 1 tr. r. Zároveň navrhl, aby Nejvyšší soud 
zvážil přerušení výkonu trestu podle § 275 odst. 4 tr. ř., a to dnem, kdy 
obviněný vykoná trest odnětí svobody v trvání 146 dnů.

Nejvyšší soud přezkoumal podle § 267 odst. 3 tr. ř. napadené usnesení, jakož i 
řízení předcházející napadenému usnesení, a shledal, že stížnost pro porušení 
zákona je důvodná.

V projednávané věci Nejvyšší soud na podkladě shora uvedených rozhodnutí 
shledal, že obviněný byl trestním příkazem Okresního soudu v Kroměříži ze dne 
16. 1. 2010, sp. zn. 3 T 208/2009, který mu byl doručen dne 25. 1. 2010, a jenž 
nabyl právní moci dne 3. 2. 2010, uznán vinným trestným činem zanedbání povinné 
výživy podle § 213 odst. 1 tr. zák., a byl odsouzen podle § 213 odst. 1 tr. 
zák. s přihlédnutím k § 314e odst. 1 tr. ř. za použití § 45 odst. 1, 2 tr. zák. 
a § 45a odst. 1 tr. zák. k trestu obecně prospěšných prací ve výměře 300 hodin. 
Poté, co byl usnesením Okresního soudu v Kroměříži ze dne 23. 3. 2010, sp. zn. 
3 T 208/2009, obviněnému nařízen výkon tohoto trestu, obviněný neplnil jeho 
podmínky, když  z uložených 300 hodin vykonal jen 8 hodin, a proto na návrh 
Probační mediační služby, středisko v K., Okresní soud v Kroměříži, nyní 
stížností pro porušení zákona napadeným usnesením dne 11. 11. 2010, sp. zn. 3 T 
208/2009, jež nabylo právní moci dne 23. 11. 2010, rozhodl tak, že podle § 340b 
odst. 1 tr. ř. a § 65 odst. 2 tr. zákoníku, přeměnil zbytek nevykonaného trestu 
obecně prospěšných prací v počtu 292 hodin na nepodmíněný trest odnětí svobody 
v trvání 292 dní, pro jehož výkon obviněného zařadil podle § 65 odst. 2 a § 56 
odst. 2 písm. b) tr. zákoníku do věznice s dozorem.  

Z uvedeného je tedy zřejmé, že soud prvního stupně při rozhodování o přeměně 
trestu obecně prospěšných prací v trest odnětí svobody použil ustanovení § 65 
odst. 2 tr. zákoníku (tedy novou právní úpravu, tj. trestní zákoník č. 40/2009 
Sb. účinný v době rozhodování), ač je zřejmé, že když rozhodoval o vině a 
trestu trestním příkazem ze dne 16. 1. 2010, sp. zn. 3 T 208/2009, aplikoval 
ustanovení § 213 odst. 1 tr. zák. a trest vyměřil podle § 45a odst. 1 tr. zák. 
(tedy použil trestní zákon č. 140/1961 Sb. účinný do 31. 12. 2009, tj. 
předchozí právní úpravu). 

Nejvyšší soud připomíná, že podle § 2 odst. 1 tr. zákoníku se trestnost činu 
posuzuje podle zákona účinného v době, kdy byl čin spáchán; podle pozdějšího 
zákona se posuzuje jen tehdy, jestliže je to pro pachatele příznivější.

Úprava časové působnosti trestních zákonů vychází ze zákazu retroaktivity 
trestních zákonů k tíži pachatele, přičemž je zde vyjádřena zásada, že zákony 
nepůsobí nazpět, a proto se zásadně použije toho zákona, který byl účinný v 
době spáchání trestného činu. Podle pozdějšího zákona se trestnost činu 
posuzuje jen tehdy, jestliže to je pro pachatele příznivější. 

Při řešení časové působnosti, což přichází v úvahu jen v případě změny zákona, 
v mezidobí od spáchání činu do doby, kdy se o něm rozhoduje, je třeba vždy 
posoudit, který zákon, zda ten v době spáchání činu nebo pozdější, je 
příznivější pro pachatele. Rozhodujícím kritériem pro posouzení otázky, zda 
použití pozdějšího zákona by bylo pro pachatele příznivější, je celkový 
výsledek z hlediska trestnosti, jehož by bylo při aplikaci toho či onoho zákona 
dosaženo, s přihlédnutím ke všem právně rozhodným okolnostem konkrétního 
případu. Použití nového práva je tedy pro pachatele příznivější tehdy, jestliže 
jeho ustanovení posuzována jako celek skýtají výsledek příznivější než právo 
dřívější.

Otázku aplikace ustanovení o časové působnosti zákonů je však nutno řešit i za 
situace, kdy výrok o vině, o níž bylo např. rozhodnuto podle trestního zákona 
účinného v době před novelizací trestního zákoníku, je pravomocný a v novém 
rozhodnutí po tomto datu je ukládán pouze trest, neboť podle § 2 odst. 1 tr. 
zákoníku je třeba rozumět trestností činu nejen možnost pachatele uznat vinným, 
ale i možnost uložit mu přiměřený trest (srov. rozh. č. 11/1991 Sb. rozh. tr.). 

Podle § 340b odst. 1 tr. ř. o přeměně trestu obecně prospěšných prací nebo o 
přeměně jeho zbytku v trest odnětí svobody rozhodne předseda senátu na návrh 
obecního úřadu nebo instituce, u nichž mají být obecně prospěšné práce 
vykonávány, probačního úředníka nebo i bez takového návrhu ve veřejném 
zasedání. 

Podle § 45a odst. 4 tr. zák. jestliže pachatel v době od odsouzení do skončení 
výkonu trestu obecně prospěšných prací nevedl řádný život, nebo zaviněně 
nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Naproti tomu podle ustanovení § 65 odst. 2 trestního zákoníku účinného od 1. 1. 
2010, podle kterého při přeměně trestu rozhodoval usnesením okresní soud, 
jestliže pachatel v době odsouzení do skončení výkonu trestu obecně prospěšných 
nevede řádný život, vyhýbá se nástupu výkonu trestu, bez závažného důvodu 
poruší sjednané podmínky výkonu trestu obecně prospěšných prací, jinak maří 
výkon tohoto trestu nebo zaviněně nevykonává ve stanovené době uložený trest, 
může soud přeměnit, a to i během doby stanovené pro jeho výkon trest obecně 
prospěšných prací nebo jeho zbytek v trest odnětí svobody a rozhodnout zároveň 
o způsobu jeho výkonu; přitom každá i jen započatá jedna hodina nevykonaného 
trestu obecně prospěšných prací se počítá za jeden den odnětí svobody.

Ve vztahu k řešení této otázky je třeba především zdůraznit, že přepočet 
nevykonaného trestu obecně prospěšných prací na trest odnětí svobody je třeba 
považovat za obsahovou složku trestnosti činu, neboť jde o zákonem určenou 
součást ukládaného trestu obecně prospěšných prací. Proto se uplatní zásada 
časové působnosti trestních zákonů podle § 2 odst. 1 tr. zákoníku. Pokud soud 
po účinnosti trestního zákoníku dospěje k závěru, že přemění trest obecně 
prospěšných prací uložený před 1. 1. 2010 na trest odnětí svobody, postupuje 
podle § 45a odst. 4 zákona č. 140/1961 Sb., ve znění pozdějších předpisů, a 
každé i jen započaté dvě hodiny nevykonaného trestu obecně prospěšných prací 
počítá za jeden den odnětí svobody. Postup podle trestního zákoníku za těchto 
okolností není pro pachatele příznivější (srov. rozhodnutí č. 5/2011 Sb. rozh. 
tr.). 

Stejná zásada platí i pro situaci, kdy soud rozhoduje po účinnosti trestního 
zákoníku (tj. po 1. 1. 2010) o činu, který obviněný spáchal před jeho účinností 
(tj. do 31. 12. 2009), ale na základě zásad § 2 odst. 1 tr. zákoníku (§ 16 
odst. 1 tr. zák.) vinu a trest posoudil podle předchozí právní úpravy, kterou 
shledal jako příznivější. V této souvislosti Nejvyšší soud podotýká, že je ve 
smyslu § 267 odst. 3 tr. ř. vázán rozsahem a důvody uvedenými ve stížnosti pro 
porušení zákona, v níž nebyla jakkoli napadána správnost a zákonnost vydaného 
trestního příkazu, jímž bylo rozhodnuto o vině a trestu, a proto jeho správnost 
není oprávněn přezkoumávat. 

Pakliže soud obviněnému shora uvedeným trestním příkazem vyměřil trest obecně 
prospěšných prací podle § 45 odst. 1, 2 tr. zák. a  § 45a odst. 1 tr. zák., byl 
povinen v souladu se shora uvedenými zásadami i na přeměnu tohoto trestu v 
nepodmíněný trest odnětí svobody aplikovat principy stanovené ustanovením § 16 
odst. 1 tr. zák. Srovnáním podmínek pro přeměnu trestu obecně prospěšných prací 
na trest odnětí svobody a zejména poměrů mezi nevykonanými hodinami trestu 
obecně prospěšných prací vůči dnům trestu odnětí svobody, na něž jsou tyto 
hodiny přeměňovány, v ustanoveních § 45a odst. 4 tr. zák. a § 65 odst. 2 věty 
poslední tr. zákoníku je zřejmé, že použití v současnosti platného trestního 
zákoníku není pro pachatele příznivější, tedy, že je nutno postupovat podle 
zákona účinného v době spáchání činu, tj. podle § 45a odst. 4 tr. zák. (který 
je pro obviněného příznivější než přeměna podle nové právní úpravy podle § 65 
odst. 2 tr. zákoníku), a přeměnit jej v poměru dvě hodiny nevykonaného trestu 
obecně prospěšných prací na jeden den odnětí svobody.

Vzhledem k tomu, že Okresní soud v Kroměříži v usnesení ze dne 11. 11. 2010, 
sp. zn. 3 T 208/2009, jímž rozhodoval podle § 340b odst. 1 tr. ř. o tom, že se 
přemění trest obecně prospěšných prací uložený sice po 1. 1. 2010, na trest 
odnětí svobody, nepostupoval v souladu s principy vyjádřenými v ustanoveních § 
16 odst. 1 tr. zák.  (§ 2 odst. 1 tr. zákoníku), podle § 45a odst. 4 zákona č. 
140/1961 Sb., ale tento trest přeměnil za podmínek § 65 odst. 2 tr. zákoníku, 
porušil zákon v ustanoveních § 2 odst. 1, § 65 odst. 2 a § 56 odst. 2 písm. b) 
tr. zákoníku v neprospěch obviněného, jak správně ve stížnosti pro porušení 
zákona ministr spravedlnosti namítal. 

Z těchto důvodů Nejvyšší soud podle § 268 odst. 2 tr. ř. vyslovil, že 
pravomocným usnesením Okresního soudu v Kroměříži ze dne 11. 11. 2010, sp. zn. 
3 T 208/2009, byl v neprospěch obviněného V. M. porušen zákon v ustanoveních § 
2 odst. 1, § 65 odst. 2 a § 56 odst. 2 písm. b) tr. zákoníku, podle § 269 odst. 
2 tr. ř. uvedené usnesení zrušil, přičemž zrušil též všechna další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a podle § 270 odst. 1 tr. ř. Okresnímu soudu v 
Kroměříži přikázal, aby věc v potřebném rozsahu znovu projednal a rozhodl. 

Nejvyšší soud v závěru jen konstatuje, že nerozhodoval o přerušení výkonu 
trestu odnětí svobody (§ 275 odst. 4 tr. ř.), neboť ze zprávy Centrální 
evidence  vězňů zjistil, že obviněný V. M. byl dne 1. 8. 2011 na základě 
usnesení Okresního soudu v Olomouci sp. zn. 6 Pp 14/2011, podmíněně z výkonu 
uvedeného trestu odnětí svobody propuštěn na svobodu. 

P o u č e n í : Proti tomuto rozhodnutí není opravný prostředek přípustný.

V Brně dne 12. října 2011
                         Předsedkyně senátu:
    JUDr. Milada Šámalová 

         





	




