Soud: Nejvyšší soud

Spisová značka: 4 Tz 17/2003

Datum rozhodnutí: 15.04.2003

Typ rozhodnutí: Rozsudek




4 Tz 17/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             15. dubna 2003 v senátě složeném z předsedy JUDr. Jiřího Pácala 
a soudců JUDr. Danuše Novotné a JUDr. Juraje Malika stížnost pro porušení 
zákona, kterou podal ministr spravedlnosti České republiky ve prospěch 
podezřelých M. T. a Z. B.,  proti pravomocnému usnesení státní zástupkyně 
Okresního státního zastupitelství v Mladé Boleslavi ze dne 6. 12. 2002, sp. zn. 
2 Zt 408/2002, a podle § 268 odst. 2  tr. ř.  rozhodl  t a k t o:

Usnesením státní zástupkyně Okresního státního zastupitelství v Mladé Boleslavi 
ze dne 6. 12. 2002, sp. zn. 2 Zt 408/2002,   b y l  p o r u š e n    z á k o n  
v ustanovení § 147 odst. 1 tr. ř. a § 148 odst. 1 písm. c) tr. ř. a v řízení 
předcházejícím též v ustanovení § 8 odst. 2, § 66 odst. 1, § 78 odst. 1, odst. 
2 a § 79 odst.1 tr. ř.

Odůvodnění:

Usnesením Policie České republiky, Okresní ředitelství M. B., ze dne 14. 11. 
2002, sp. zn. ČTS: ORMB – 310/OHK – 2002, byla v trestní věci podezřelých M. T. 
a Z. B. podle ustanovení § 66 odst. 1 tr. ř. uložena Finančnímu úřadu v M. B., 
se sídlem M. B.,  zastoupenému ředitelem Ing. O. D., pořádková pokuta ve výši 
10 000,- Kč, neboť nevyhověl výzvě policejního orgánu ze dne 7. 11. 2002, která 
mu byla doručena dne 7. 11. 2002, a stejně tak i opatření – rozhodnutí o odnětí 
věci dle ustanovení § 79 odst. 1 tr. ř. ze dne 8. 11. 2002, které mu bylo 
doručeno dne 14. 11. 2002. 

V odůvodnění usnesení policejní orgán uvedl, že v uvedené trestní věci 
policejní rada Okresního ředitelství Policie České republiky M. B. dne 7. 11. 
2002 vyzval Finanční úřad v M. B. k vydání originálů darovací smlouvy a smlouvy 
o zřízení věcného břemene uzavřené dne 23. 10. 2001 mezi M. a E. T. a Z. B., 
která je jako příloha přiznání k darovací dani ze strany Z. B. uložena na 
Finančním úřadu v M. B. Ze strany Finančního úřadu v M. B. bylo i přes náležité 
poučení odmítnuto předmětnou listinu vydat, a proto dne 8. 11. 2002 přijal 
policejní rada opatření a ve smyslu ustanovení § 79 odst. 1 tr. ř. rozhodl o 
odnětí předmětné listiny Finančnímu úřadu v M. B., k čemuž dne 12. 11. 2002 dal 
souhlas státní zástupce Okresního státního zastupitelství v Mladé Boleslavi. 
Jelikož ze strany Finančního úřadu v M. B. nebyla ani poté předmětná listina 
vydána a tímto jsou de facto způsobeny zbytečné průtahy v této trestní věci, 
bylo rozhodnuto podle § 66 odst. 1 tr. ř. o uložení pořádkové pokuty ve výši 10 
000,- Kč.

Proti usnesení Policie České republiky, Okresní ředitelství M. B., ze dne 14. 
11. 2002, sp. zn. ČTS: ORMB – 310/OHK – 2002, podal Finanční úřad v M. B. 
stížnost. V odůvodnění finanční úřad uvedl, že v § 24 zákona č. 337/1992 Sb., o 
správě daní a poplatků, ve znění pozdějších předpisů, je pro pracovníky správce 
daně stanovena povinnost zachovávat mlčenlivost, a to tak, že jsou povinni 
zachovávat mlčenlivost o tom, co se při daňovém řízení nebo v souvislosti s ním 
dozvěděli, zejména o poměrech daňových subjektů jak osobních, tak i 
souvisejících s podnikáním. Darovací smlouva je bezesporu úkonem, který 
vypovídá o majetkových poměrech účastníků této smlouvy. Mlčenlivost pracovníků 
správce daně je vůči orgánům činným v trestním řízení prolomena v ustanovení § 
24 odst. 5 písm. b), c) a d) zákona č. 337/1992 Sb. o správě daní a poplatků, 
ve znění pozdějších předpisů, a to taxativním výčtem trestných činů, ohledně 
kterých má finanční úřad oznamovací povinnost a povinnost předávat údaje na 
vyžádání státního zástupce, popř. předsedy senátu. Ohledně trestného činu 
podvodu podle ustanovení  § 250 odst. 1, odst. 3 písm. b) tr. zák. mlčenlivost 
pracovníků správce daně prolomena není. Z toho vyplývá, že podle § 99 tr. ř. se 
na shora uvedenou darovací smlouvu nevztahuje povinnost vydání věci podle § 78 
odst. 1 tr. ř. Navíc byla pokuta uložena Finančnímu úřadu v M. B., který nemá 
dle zákona č. 531/1990 Sb., o územních finančních orgánech, ve znění pozdějších 
předpisů, právní subjektivitu.

Usnesením státní zástupkyně Okresního státního zastupitelství v Mladé Boleslavi 
ze dne 6. 12. 2002, sp. zn. 2 Zt 408/2002, bylo usnesení Policie České 
republiky, Okresní ředitelství M. B., ze dne 14. 11. 2002, sp. zn. ČTS: ORMB – 
310/OHK – 2002, podle § 149 odst. 4 tr. ř. doplněno v označení subjektu: Česká 
republika zastoupená Finančním úřadem v M. B., a zároveň dle § 148 odst. 1 
písm. c) tr. ř. byla stížnost zamítnuta jako nedůvodná. V odůvodnění státní 
zástupkyně uvedla, že v postupu policejního orgánu nebylo po věcné stránce 
shledáno pochybení. V případě předmětné listiny se jedná o smlouvu, jejíž obsah 
je již z předchozí doby orgánům činným v trestním řízení znám, neboť originál 
listiny byl jednak zajištěn na Katastrálním úřadě v M. B., jednak byl vydán pro 
potřeby grafologického zkoumání podezřelým B. i podezřelou T. V daném případě 
se tedy jedná pouze o potřebu získání materiálů pro grafologické zkoumání, 
nikoliv o získání údajů o majetkových poměrech. K formálnímu pochybení došlo 
podle státní zástupkyně pouze při označení subjektu, kterému byla pokuta 
uložena, byť byla určena adresně, a proto byl výrok v označení subjektu po 
provedení vlastního šetření státní zástupkyní doplněn, aniž by bylo vysloveno 
zrušení napadeného usnesení. 

Proti pravomocnému usnesení státní zástupkyně Okresního státního zastupitelství 
v Mladé Boleslavi ze dne 6. 12. 2002, sp. zn. 2 Zt 408/2002, podal ministr 
spravedlnosti České republiky stížnost pro porušení zákona ve prospěch 
obviněných M. T. a Z. B. Vytkl v ní, že zákon byl napadeným usnesením a v 
řízení předcházejícím porušen v ustanovení § 2 odst. 4, § 8 odst. 2, § 66 odst. 
1, § 78 odst 1, odst. 2, § 147 odst. 1 písm. a), b) a § 148 odst. 1 písm. c) 
tr. ř.

V odůvodnění stížnosti pro porušení zákona ministr spravedlnosti uvedl, že 
státní zástupkyně zřejmě přehlédla, že trestný čin podvodu podle § 250 tr. zák. 
nespadá mezi taxativně vyjmenované trestné činy, ohledně nichž je mlčenlivost 
pracovníků správce daně vůči orgánům činným v trestním řízení prolomena. 
Policejní orgán nebyl oprávněn vydání předmětné smlouvy od finančního úřadu 
vyžadovat, vzhledem k tomu, že šlo o listinu, jejíž obsah se týká okolností, o 
kterých platí zákaz výslechu dle § 99 tr. ř., a tudíž se na ně nevztahuje 
povinnost k jejich vydání či odnětí (§ 78 odst. 2 tr. ř.). Postup policejního 
orgánu, jímž se věci domáhal a finanční úřad za neuposlechnutí i sankcionoval, 
byl v rozporu se zákonem. Stížnost pro porušení zákona podává ministr 
spravedlnosti podle § 267 odst. 1 tr. ř. per analogiam ve prospěch M. T. a Z. 
B., kteří jsou prověřováni jako podezřelí, protože podat stížnost pro porušení 
zákona ve prospěch skutečného poškozeného napadeným rozhodnutím, tj. Finančního 
úřadu v M. B., není možné. Skutečnost, že je podávána stížnost pro porušení 
zákona ve prospěch uvedených odůvodňuje tím, že je v jejich zájmu, aby pravost 
podpisu byla znalecky prokázána co nejdříve. Neoprávněným vyžadováním dalšího 
výtisku smlouvy u orgánu, který jej vydat nemohl, způsobil zbytečný průtah ve 
vyřízení věci ke škodě podezřelých a tím porušil zásadu trestního řízení 
uvedenou  v § 2 odst. 4 tr. ř.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že pravomocným usnesením 
státní zástupkyně Okresního státního zastupitelství v Mladé Boleslavi ze dne 6. 
12. 2002, sp. zn. 2 Zt 408/2002, a v řízení předcházejícím byl ve vytýkaném 
směru porušen zákon v neprospěch obviněných M. T.  a Z. B. a aby podle § 269 
odst. 1 tr. ř. obě usnesení zrušil.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející, a dospěl k závěru, že zákon porušen byl.

Podle § 78 odst. 1 tr. ř. každý, kdo má u sebe  věc důležitou pro trestní 
řízení, je povinen ji na vyzvání předložit soudu, státnímu  zástupci nebo 
policejnímu orgánu; je-li ji nutno pro účely trestního řízení zajistit, je 
povinen věc na vyzvání těmto orgánům vydat. Podle odst. 2 citovaného ustanovení 
se tato povinnost nevztahuje na listinu, jejíž obsah se týká okolnosti, o které 
platí zákaz výslechu, ledaže došlo k zproštění povinnosti zachovat věc v 
tajnosti nebo k zproštění povinnosti mlčenlivosti.

Zákaz výslechu je upraven v ustanovení § 99 tr. ř., podle odst. 2 tohoto 
ustanovení nesmí být svědek vyslýchán také tehdy, jestliže by svou výpovědí 
porušil státem uloženou nebo uznanou povinnost mlčenlivosti, ledaže byl této 
povinnosti příslušným orgánem nebo tím,  v jehož zájmu tuto povinnost má, 
zproštěn.

V této souvislosti je významné ustanovení § 8 odst. 2 tr. ř., podle něhož 
platí, že podmínky, za nichž může orgán činný v trestním řízení vyžadovat údaje 
získané při správě daní, stanoví zvláštní zákon, kterým je zákon č. 337/1992 
Sb., o správě daní a poplatků, ve znění pozdějších předpisů (dále jen zákon o 
správě daní a poplatků). Zákon o správě daní a poplatků upravuje povinnost 
mlčenlivosti v ustanovení § 24 odst. 1, kde stanoví pro všechny pracovníky 
správce daně povinnost zachovávat mlčenlivost o tom, co se při daňovém řízení 
nebo v souvislosti s ním dozvěděli, zejména o poměrech daňových subjektů jak 
osobních, tak i souvisejících s podnikáním. V odst. 5 citovaného ustanovení 
jsou pod písm. b, c) a d) taxativně vypočteny trestné činy, u kterých se v 
trestním řízení za stanovených podmínek nelze dovolávat povinnosti zachovávat 
mlčenlivost. V této souvislosti je třeba uvést, že trestný čin podvodu podle § 
250 tr. zák. v tomto taxativním výčtu uveden není, takže v případě tohoto 
trestného činu je povinnost mlčenlivosti všech pracovníků správce daně 
zachována v plném rozsahu.

Z uvedených skutečností je třeba vycházet při hodnocení zákonnosti napadeného 
usnesení státní zástupkyně Okresního státního zastupitelství v Mladé Boleslavi 
ze dne 6. 12. 2002, sp. zn. 2 Zt 408/2002, jakož i řízení, které mu 
předcházelo. V daném případě  bylo po Finančním úřadu v M. B. požadováno ze 
strany orgánů činných v trestním řízení vydání originálu darovací smlouvy a 
smlouvy o zřízení věcného břemene uzavřené dne 23. 10. 2001 mezi M. a E. T. a 
Z. B., přičemž trestní řízení je proti podezřelým M. T. a Z. B. vedeno pro 
podezření z trestnému činu podvodu podle § 250 tr. zák. Jak již bylo uvedeno 
výše, v případě trestného činu podvodu je povinnost mlčenlivosti všech 
pracovníků správce daně zachována v plném rozsahu.

Dále je třeba uvést, že předmětná darovací smlouva obsahuje nepochybně údaje o 
osobních a zejména pak majetkových poměrech účastníků smlouvy, tyto údaje se 
správce daně dozvěděl při daňovém řízení, když mu byla darovací smlouva 
předložena jako příloha daňového přiznání.

Z uvedeného vyplývá, že správce daně, resp. jeho pracovníci byli ohledně 
předmětné darovací smlouvy vázáni povinností mlčenlivosti a postupovali v 
souladu se zákonem, když tuto listinu odmítli vydat orgánům činným v trestním 
řízení.

Naopak je třeba odmítnout námitku státní zástupkyně Okresního státního 
zastupitelství v Mladé Boleslavi, že obsah darovací smlouvy byl z předchozí 
doby orgánům činným v trestním řízení znám, takže se v daném případě jednalo 
pouze o potřebu získání materiálů pro grafologické zkoumání, nikoliv o získání 
údajů o majetkových poměrech. Tady je třeba zdůraznit, že povinnost 
mlčenlivosti podle zákona o správě daní se vztahuje na všechny údaje, které se 
správce daně, resp. jeho pracovníci dozví při daňovém řízení nebo v souvislosti 
s ním, přičemž není rozhodné, zda jsou tyto údaje známy také někomu jinému 
(zákon o správě daní   a poplatků v tomto směru nestanoví žádnou výjimku). 
Pokud je po správci daně požadován údaj, který se dozvěděl při daňovém řízení 
či v souvislosti s ním, je pro jeho další postup významné pouze zjištění, zda 
se na tento údaj vztahuje povinnost mlčenlivosti, naopak je zcela irelevantní 
skutečnost, zda je tento údaj osobě, která o něj žádá, již znám či nikoli. V 
daném případě se na předmětnou darovací smlouvu povinnost mlčenlivosti 
vztahovala, a to bez ohledu na to, zda policejní orgán již dříve znal údaje ve 
smlouvě obsažené.

Konečně je třeba dodat, že orgány činnými v trestním řízení zůstala zcela 
opomenuta možnost požádat osoby, v jejichž zájmu je v tomto případě povinnost 
mlčenlivosti stanovena, o zproštění správce daně povinnosti mlčenlivosti (§ 78 
odst. 2, § 99 odst. 2 tr. ř., § 24 odst. 4 zákona o správě daní a poplatků). 
Tato možnost se přitom v daném případě přímo nabízela, pokud uvážíme, že 
některé originály darovací smlouvy získal policejní orgán přímo od podezřelých 
M. T. a Z. B., takže bylo možno důvodně očekávat, že tito podezřelí projeví 
souhlas se zproštěním správce daně povinnosti mlčenlivosti.

Na základě uvedených skutečností dospěl Nejvyšší soud k závěru, že policejní 
orgán Policie České republiky, Okresní ředitelství M. B., pochybil, když 
usnesením ze dne 14. 11. 2002, sp. zn. ČTS: ORMB – 310/OHK – 2002, uložil 
Finančnímu úřadu v M. B. pořádkovou pokutu ve výši 10.000,- Kč, čímž porušil 
ustanovení § 66 odst. 1 tr. ř., stejně tak pochybil v řízení předcházejícím, 
když v rozporu s ustanovením § 78 odst. 1, odst. 2 tr. ř. požadoval vydání 
předmětné darovací smlouvy a když v rozporu s ustanovením § 79 odst. 1 tr. ř. 
rozhodl o odnětí této listiny. Uvedená pochybení nenapravila ani státní 
zástupkyně Okresního státního zastupitelství v Mladé Boleslavi, když důvodně 
podanou stížnost podle § 148 odst. 1 písm. c) tr. ř. zamítla jako nedůvodnou 
usnesením ze dne 6. 12. 2002, sp. zn. 2 Zt 408/2002, a nesplnila tak svoji 
přezkumnou povinnost uvedenou  v § 147 odst. 1 písm. a) a b) tr. ř.

V souvislosti s projednáním stížnosti pro porušení zákona se Nejvyšší soud 
zabýval také otázkou, zda je stížnost pro porušení zákona v tomto případě 
podána ve prospěch či neprospěch podezřelých, ministr spravedlnosti přitom ve 
stížnosti pro porušení zákona uvádí, že stížnost pro porušení zákona podává 
podle § 267 odst. 1 tr. ř. per analogiam ve prospěch podezřelých M. T. a Z. B.

Podle názoru Nejvyššího soudu není stížnost pro porušení zákona v tomto případě 
podána ani v neprospěch, ani ve prospěch podezřelých M. T. a Z. B., neboť se 
jejich práv přímo nedotýká, když pořádková pokuta byla usnesením policejního 
orgánu uložena Finančnímu úřadu v M. B., státní zástupkyně Okresního státního 
zastupitelství v Mladé Boleslavi pak doplnila, že pokuta je uložena Českému 
státu. Na tomto místě je třeba uvést, že i samotný ministr spravedlnosti 
uznává, že skutečným poškozeným je Finanční úřad v M. B., a podává stížnost pro 
porušení zákona ve prospěch obviněných M. T. a Z. B. pouze proto, neboť podat 
stížnost pro porušení zákona ve prospěch skutečného poškozeného není možné. Z 
uvedeného vyplývá, že se v daném případě stížnost pro porušení zákona přímo 
netýká práv podezřelých M. T. a Z. B., takže nebyla podána ani v jejich 
prospěch, ani v jejich neprospěch.

Pokud není stížnost pro porušení zákona podána výlučně ve prospěch 
obviněného        a Nejvyšší soud ji shledá důvodnou, vysloví pouze tzv. 
akademickým výrokem podle § 268 odst. 2, že napadeným rozhodnutím byl porušen 
zákon. Postup podle § 269 odst. 2 a násl. tr. ř.  je možný pouze v případě, že 
zákon byl porušen v neprospěch obviněného, k čemuž v daném případě nedošlo.

Ze všech výše uvedených důvodů Nejvyšší soud vyslovil, že usnesením státní 
zástupkyně Okresního státního zastupitelství v Mladé Boleslavi ze dne  6. 12. 
2002, sp. zn. 2 Zt 408/2002, byl porušen zákon v ustanovení § 147 odst. 1 tr. 
ř. a § 148 odst. 1 písm. c) tr. ř. a v řízení předcházejícím též v ustanovení § 
8 odst. 2, § 66 odst. 1 a § 78 odst. 1, odst. 2, § 79 odst. 1 tr. ř.

Poučení: Proti tomuto rozhodnutí není opravný prostředek přípustný.

V Brně dne 15. dubna 2003

Předseda senátu:

JUDr. Jiří Pácal   
