Soud: Nejvyšší soud

Spisová značka: 4 Tz 153/2004

Datum rozhodnutí: 29.09.2004

Typ rozhodnutí: Rozsudek




4 Tz 153/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
září 2004 v senátě složeném z předsedy JUDr. J. P. a soudců  JUDr. D. N. a 
JUDr. P. Š.  stížnost pro porušení zákona, kterou podal ministr spravedlnosti 
České republiky ve prospěch obviněného Z.  Š., proti pravomocnému trestnímu 
příkazu Okresního soudu v Rokycanech ze dne 30. 7. 2003, sp. zn. 1 T 43/2003, a 
podle § 268 odst. 2, § 269 odst. 2  a § 270 odst. 1 tr. ř. rozhodl    t a k t o 
:

Pravomocným trestním příkazem Okresního soudu v Rokycanech ze dne 30. 7. 2003, 
sp. zn. 1 T 43/2003,  b y l   p o r u š e n   z á k o n  v ustanoveních § 36, § 
45a odst. 1 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněného Z.  Š.

Napadený trestní příkaz  s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Rokycanech s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Rokycanech ze dne 2. 12. 2002, sp. zn.1 T 
104/2002, byl obviněný Z. Š. uznán vinným trestným činem úvěrového podvodu 
podle § 250b odst. 1 tr. zák., kterého se dopustil jednáním ze dne 13. 5. 2002, 
za což byl podle § 250b odst. 1, § 45 odst. 1, odst. 2 a § 45a odst. 1 tr. zák 
s přihlédnutím k § 314e odst. 2 tr. ř. odsouzen k trestu obecně prospěšných 
prací ve výměře 350 hodin. Podle § 45a odst. 1 tr. zák. za použití § 26 odst. 4 
tr. zák. per analogiam bylo obviněnému uloženo, aby podle svých sil nahradil 
škodu, kterou trestným činem způsobil GE C. M. Trestní příkaz byl obviněnému 
Z.  Š. doručen dne 10. 1. 2003 a právní moci nabyl dne 21. 1. 2003.

Trestním příkazem Okresního soudu v Rokycanech ze dne 30. 7. 2003, sp. zn.1 T 
43/2003, byl obviněný Z. Š. uznán vinným trestným činem výtržnictví podle  § 
202 odst. 1  tr. zák., kterého se dopustil jednáním ze dne 11. 7. 2003, za což 
byl podle § 202 odst. 1, § 45 odst. 1 a § 45a odst. 1 tr. zák s přihlédnutím k 
§ 314e odst. 2 tr. ř. odsouzen k trestu obecně prospěšných prací ve výměře 400 
hodin a dále mu bylo podle § 59 odst. 2   tr. zák. uloženo zdržet se požívání 
alkoholických nápojů. Trestní příkaz byl obviněnému Z.  Š. doručen dne 18. 8. 
2003 a právní moci nabyl dne 28. 8. 2003.

Proti pravomocnému trestnímu příkazu Okresního soudu v Rokycanech ze dne 30. 7. 
2003, sp. zn. 1 T 43/2003, podal ministr spravedlnosti České republiky stížnost 
pro porušení zákona ve prospěch obviněného Z.  Š. Vytkl v ní, že zákon byl 
porušen v ustanovení § 36 a § 45a odst. 1 tr. zák. a v ustanovení § 2 odst. 6 
tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Rokycanech musel v době vydávání napadeného trestního příkazu 
vědět o existenci předchozího odsouzení obviněného trestním příkazem Okresního 
soudu v Rokycanech ze dne 2. 12. 2002, sp. zn. 1 T 104/2002, k trestu obecně 
prospěšných prací ve výměře 350 hodin, neboť tato skutečnost je vyznačena v 
opisu z rejstříku trestů obviněného Z.  Š. založeném na č. l. 24-25 spisu, mimo 
to je na č. l. 26 téhož spisu založena zpráva Policie ČR, Obvodního oddělení 
Z., kde je toto odsouzení uvedeno. Tato skutečnost vyplývá i z lustra na návrhu 
na potrestání založeném na č. l. 32. Okresní soud v Rokycanech si přesto 
neověřil, že dříve uložený trest obecně prospěšných prací nebyl obviněným ani 
zčásti vykonán, a v rozporu s ustanovením § 36 tr. zák. uložil obviněnému Z.  
Š. trest obecně prospěšných prací ve výměře 400 hodin. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Rokycanech ze dne 30. 7. 2003, sp. zn. 1 T 43/2003, byl 
porušen zákon v neprospěch obviněného Z. Š. ve vytýkaném směru, aby podle § 269 
odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 tr. zák. může soud 
uložit trest obecně prospěšných prací ve výměře od 50 do 400 hodin.

V případě projednávané trestní věci byl obviněný Z.  Š. nejprve odsouzen 
trestním příkazem Okresního soudu v Rokycanech ze dne 2. 12. 2002, sp. zn. 1 T 
104/2002, k trestu obecně prospěšných prací ve výměře 350 hodin a poté byl 
odsouzen trestním příkazem Okresního soudu v Rokycanech ze dne 30. 7. 2003, sp. 
zn. 1 T 43/2003, k dalšímu trestu obecně prospěšných prací, tentokrát ve výměře 
400 hodin.

Jak vyplývá z obsahu trestního spisu Okresního soudu v Rokycanech, sp. zn. 1 T 
104/2002, v době, kdy byl vydán napadený trestní příkaz, tj. ke dni 30. 7. 
2003, obviněný Z. Š. ještě nezačal vykonávat trest obecně prospěšných prací 
uložený trestním příkazem Okresního soudu v Rokycanech ze dne 2. 12. 2002, sp. 
zn. 1 T 104/2002.

Za této situace je zřejmé, že trest obecně prospěšných prací uložený obviněnému 
Z.  Š. trestním příkazem Okresního soudu v Rokycanech ze dne 30. 7. 2003, sp. 
zn. 1 T 43/2003, ve výměře 400 hodin spolu s dosud nevykonanou částí dříve 
uloženého trestu obecně prospěšných prací z trestního příkazu  Okresního soudu 
v Rokycanech ze dne 2. 12. 2002, sp. zn. 1 T 104/2002, přesahoval o 350 hodin 
nejvyšší výměru dovolenou trestním zákonem pro trest obecně prospěšných prací, 
která je stanovena na 400 hodin.

Z uvedeného vyplývá, že Okresní soud v Rokycanech trestním příkazem ze dne 30. 
7. 2003, sp. zn. 1 T 43/2003, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch k obviněného Z.  Š.

Z obsahu trestního spisu vedeného u Okresního soudu v Rokycanech pod sp. zn. 1 
T 43/2003 dále vyplývá, že Okresní soud v Rokycanech, ač měl k dispozici opis z 
rejstříku trestů obviněného, v němž bylo uvedeno i odsouzení trestním příkazem 
Okresního soudu v Rokycanech ze dne 2. 12. 2002, sp. zn. 1 T 104/2002 (č. l. 
24-25), nezjistil, zda obviněný Z.  Š. trest obecně prospěšných prací, který mu 
byl označeným trestním příkazem uložen, vykonal, v důsledku čehož neshromáždil 
všechny údaje potřebné pro rozhodnutí ve věci. Okresní soud v Rokycanech tak 
nezjistil skutkový stav věci v rozsahu, který byl nezbytný pro jeho rozhodnutí, 
důkazy chybně zhodnotil, v důsledku čehož byl napadeným trestním příkazem 
porušen zákon i v ustanovení § 2 odst. 5, odst. 6 tr. ř. v neprospěch 
obviněného Z.  Š.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 350 hodin, ve zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Rokycanech ze dne 30. 7. 2003, sp. zn. 1 T 
43/2003, byl porušen zákon v ustanoveních § 36, § 45a odst. 1 tr. zák. a v 
řízení předcházejícím též v ustanovení § 2 odst. 5, odst. 6 tr. ř. v neprospěch 
obviněného Z.  Š., podle § 269 odst. 2 tr. ř. napadený trestní příkaz zrušil v 
celém rozsahu, neboť výrok o vině v trestním příkazu nemůže sám o sobě zůstat 
pravomocný se zřetelem na důsledky případně podaného odporu proti výroku o 
trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud dále zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Rokycanech, aby věc 
v potřebném rozsahu znovu projednal a rozhodl, přičemž aby při rozhodování o 
trestu obviněného Z.  Š. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného Z.  Š.,  a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 29. září 2004

Předseda senátu:

JUDr. J. P.
