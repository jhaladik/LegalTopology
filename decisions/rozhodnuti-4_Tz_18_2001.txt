Soud: Nejvyšší soud

Spisová značka: 4 Tz 18/2001

Datum rozhodnutí: 17.04.2001

Typ rozhodnutí: Rozsudek




4 Tz 18/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání konaném 
dne 17. dubna 2001 v senátě složeném z předsedy senátu JUDr. Františka Hrabce a 
soudců JUDr. Danuše Novotné a JUDr. Jiřího Pácala stížnost pro porušení zákona, 
kterou podal ministr spravedlnosti České republiky ve prospěch obviněného Z. 
K., (v původním řízení a ve stížnosti pro porušení zákona vedeném pod příjmením 
Š.), proti rozsudku Městského soudu v Praze ze dne 11. 5. 2000, sp. zn. 43 T 
19/98, a rozhodl podle § 268 odst. 2, § 269 odst. 2 a § 270 odst. 1 tr. ř. t a 
k t o :

	Pravomocným rozsudkem Městského soudu v Praze ze dne 11. 5. 2000, sp. 
zn. 43 T 19/98 a v řízení, jež mu předcházelo,

					b y l p o r u š e n z á k o n

v ustanovení § 302 odst. 1 tr. ř. v neprospěch obviněného Z. K.

	Napadený rozsudek se z r u š u j e . Zrušují se též všechna další 
rozhodnutí, na zrušený rozsudek obsahově navazující, pokud vzhledem ke změně, k 
níž došlo zrušením, pozbyla podkladu, zejména usnesení Vrchního soudu v Praze 
ze dne 30. 10. 2000, sp. zn. 2 To 152/2000.

	Městskému soudu v Praze se p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Městského soudu v Praze ze dne 14. 4. 1999, sp. zn. 43 T 19/98 byli 
obvinění Z. Š. (roz. K.) a M. P. uznáni vinnými trestným činem loupeže podle § 
234 odst. 1, odst. 2 písm. b) tr. zák. ve spolupachatelství podle § 9 odst. 2 
tr. zák. a byli odsouzeni oba podle § 234 odst. 2 tr. zák.,obviněný M. P. i za 
použití § 40 odst. 1 tr. zák. účinného ke dni 1. 11. 1998, k trestům odnětí 
svobody, a to obviněný Z. Š. (roz. K.) v trvání šesti let se zařazením pro 
výkon tohoto trestu podle § 39a odst. 2 písm. c) tr. zák. do věznice s ostrahou 
a obviněný M. P. v trvání tří let, přičemž podle § 58 odst. 1 a § 60a tr. zák. 
mu byl výkon tohoto trestu podle § 59 odst. 1 tr. zák. podmíněně odložen na 
zkušební dobu čtyř let za současného vyslovení dohledu, který bude spočívat v 
povinnosti dostavovat se nejméně jedenkrát měsíčně k probačnímu pracovníkovi 
Městského soudu v Praze, podrobit se jeho psychosociálnímu vedení a požadavkům 
na doložení řádného způsobu života.

Trestného činu loupeže se podle výroku citovaného rozsudku oba obvinění 
dopustili tím, že dne 16. 6. 1995 v době kolem 03.00 hodin v P., nejprve v 
restauraci V. a následně v ulici N. P., přiléhající k tomuto zařízení, slovně, 
a poté i fyzicky napadli J. F., po kterém chtěli, aby vydal tašky, které měl 
při sobě, a poté, co jejich požadavek odmítnul, jej obstoupili, obviněný Z. Š. 
(roz. K.) stál před ním a snažil se mu strhnout z ramene tašku, když se 
poškozený začal bránit, udeřil jej několikrát pěstí do obličeje a obviněný M. 
P., který do té doby stál za poškozeným, se postavil rovněž před něj a pěstí 
jej udeřil do obličeje, aby poté, co poškozený upadl na zem, jej oba kopali a 
následně z místa odešli s taškou, ve které byly pánské riflové kalhoty v 
hodnotě 150,- Kč, 2 mikiny v hodnotě 100,- Kč a brýle proti slunci v hodnotě 
50,- Kč, když svým jednáním způsobili poškozenému zlomeninu dolní čelisti 
vpravo bez posunu úlomků, otřes mozku, pohmoždění levého kolena, podkožní 
krevní výron v krajině čelní vpravo a na horním víčku pravého oka s následným 
léčením a pracovní neschopností, která trvala do 5. 9. 1995.

Tento rozsudek ve výroku o vině i trestu týkající se obviněného M. P. nabyl 
právní moci dne 11. 6. 1999.

Na základě odvolání obviněnéhoZ. Š. (roz. K.) ve věci jednal Vrchní soud v 
Praze, který usnesením ze dne 26. 1. 2000, sp. zn. 2 To 8/2000 v neveřejném 
zasedání podle § 258 odst. 1 písm. a), odst. 2 tr. ř. napadený rozsudek zrušil 
ve výroku o vině a trestu ohledně tohoto obviněného a podle § 259 odst. 1 tr. 
ř. věc vrátil Městskému soudu v Praze, aby ji v rozsahu zrušení znovu projednal 
a rozhodl. Při přezkoumání spisového materiálu odvolací soud dospěl k závěru, 
že v předmětné věci, ve které bylo vůči obviněnému vedeno řízení jako řízení 
proti uprchlému, nebylo důsledně postupováno podle procesních ustanovení 
druhého oddílu devatenácté hlavy trestního řádu a v důsledku toho bylo porušeno 
právo obviněného na obhajobu.

Rozsudkem Městského soudu v Praze ze dne 11. 5. 2000, sp. zn. 43 T 19/98 byl 
obviněný Z. Š. (roz. K.), neznámého pobytu, stíhaný jako uprchlý podle § 302 a 
násl. tr. řádu, uznán vinným trestným činem loupeže podle § 234 odst. 1, odst. 
2 písm. b) tr. zák., za použití ustanovení § 9 odst. 2 tr. zák. o 
spolupachatelství a byl odsouzen podle § 234 odst. 2 tr. zák. k trestu odnětí 
svobody v trvání šesti let. Pro výkon tohoto trestu byl zařazen podle 
ustanovení § 39a odst. 2 písm. c) tr. zák. do věznice s ostrahou.

Trestného činu loupeže se obviněný podle výroku citovaného rozsudku dopustil 
společně s odsouzeným M. P. jednáním, jež bylo shodně popsáno již ve výroku 
částečně zrušeného rozsudku Městského soudu v Praze ze dne 14. 4. 1999, sp. zn. 
43 T 19/98.

Odsuzující rozsudek nabyl právní moci dne 27. 6. 2000, neboť v zákonné lhůtě 
nebylo odvolání podáno žádnou k tomu oprávněnou osobou. Až dne 12. 9. 2000 
proti uvedenému rozsudku podal odvolání obviněný Z. Š. (roz. K.) , ve kterém 
namítl, že předmětné rozhodnutí proti němu bylo vydáno jako proti uprchlému, 
ale on se již od května 1999 nachází ve věznici P.

Usnesením Vrchního soudu v Praze ze dne 30. 10. 2000, sp. zn. 2 To 152/2000 
bylo v neveřejném zasedání rozhodnuto podle § 253 odst. 1 tr. ř., že se 
odvolání obviněného zamítá, a to z toho důvodu, že bylo podáno opožděně.

Proti rozsudku Městského soudu v Praze ze dne 11. 5. 2000, sp. zn. 43 T 19/98 
podal ministr spravedlnosti stížnost pro porušení zákona ve prospěch obviněného 
Z. Š. (roz. K.). V této vytýká, že nebyly splněny podmínky pro konání řízení 
proti uprchlému, když nalézací soud v době svého rozhodování neověřoval, zda se 
obviněný skutečně nadále vyhýbá trestnímu řízení pobytem v cizině nebo tím, že 
se skrývá. V této souvislosti poukázal na usnesení Obvodního soudu pro Prahu 8 
ze dne 18. 5. 1999, sp. zn. 2 T 96/94, o vzetí Z. Š. (roz. K.) do vazby a 
usnesení Městského soudu v Praze ze dne 16. 6. 1999, sp. zn. 7 To 317/99, jímž 
stížnost jmenovaného proti vzetí do vazby zamítl. Z toho stěžovatel vyvozuje, 
že Městský soud v Praze svým postupem ve věci sp. zn. 43 T 19/98 porušil zákon 
v ustanovení § 2 odst. 5 tr. ř. ve vztahu k ustanovení § 302 odst. 1 tr. ř. a 
tím, že proti obviněnému konal řízení jako proti uprchlému, v podstatě vyloučil 
jeho právo na obhajobu.

Dále pak konstatuje, že podstatná část dokazování v přípravném řízení, zejména 
výslech svědka J. F., jakož i konfrontace s ním, byla provedena předtím, než 
bylo proti obviněnému Z. Š. (roz. K.) zahájeno trestní stíhání, když obhájce mu 
byl ustanoven až dne 11. 9. 1997.

V závěru stížnosti pro porušení zákona proto ministr spravedlnosti navrhl, aby 
Nejvyšší soud vytýkaná porušení zákona vyslovil, napadený rozsudek zrušil a 
poté postupoval podle § 270 odst. 1 tr. ř.

Nejvyšší soud na podkladě podané stížnosti pro porušení zákona podle § 267 
odst. 1 tr. ř. přezkoumal správnost všech výroků napadeného rozsudku, jakož i 
řízení, které mu předcházelo a dospěl k závěru, že zákon byl porušen.

Nejprve je třeba uvést, že v rámci řízení o stížnosti pro porušení zákona bylo 
zjištěno, že příjmení obviněného je t. č. opět K., neboť na oddacím listu 
vystaveném matrikou Obecního úřadu v M. v r. 1995 došlo k mylnému zápisu o 
dohodě snoubenců napříště užívat společné příjmení Š. - Š. Ve skutečnosti tato 
dohoda byla taková, že napříště budou užívat každý své dosavadní příjmení. Tyto 
skutečnosti vyplývají z nově vystaveného oddacího listu ze dne 7. 3. 2001 a 
potvrzení vydaného matrikářkou Obecního úřadu v M. z téhož dne. Tato okolnost, 
ale nic nemění na správnosti identifikace osoby obviněného v rámci 
přezkoumávaného řízení a vydaného rozhodnutí, neboť ať v kritické době obviněný 
vystupoval pod příjmením K. nebo Š., stále se jednalo o jednu a tutéž osobu, o 
čemž nejsou jakékoliv pochybnosti. 

Podle § 302 odst. 1 tr. ř. lze řízení podle ustanovení oddílu druhého (řízení 
proti uprchlému) konat proti tomu, kdo se vyhýbá trestnímu řízení pobytem v 
cizině nebo tím, že se skrývá.

Nutným předpokladem k postupu podle oddílu druhého, hlavy devatenácté trestního 
řádu tedy bylo hodnověrné zjištění, že se obviněný trestnímu řízení vyhýbá 
jedním ze způsobů uvedených v ustanovení § 302 odst. 1 tr. ř. Městský soud v 
Praze se ale v řízení po částečném zrušení svého odsuzujícího rozsudku ze dne 
14. 4. 1999 omezil pouze na formální úkony, aby napravil ta pochybení, která mu 
ve svém usnesení ze dne 26. 1. 2000, sp. zn. 2 To 8/2000 vytknul odvolací soud, 
aniž provedl jakákoli šetření ke zjištění základní otázky, a to zda jsou v 
řízení proti obviněnému Z. K. i v této době splněny podmínky pro vedení řízení 
proti uprchlému. Takovým úkonem měl být alespoň dotaz na evidenci osob ve 
výkonu vazby a ve výkonu trestu odnětí svobody vězeňské služby, z něhož by bylo 
možné zjistit skutečnosti, které vyšly najevo až po nabytí právní moci 
napadeného rozsudku Městského soudu v Praze.

Jedná se o to, že obviněný Z. K. byl v trestní věci Obvodního soudu pro Prahu 
8, sp. zn. 2 T 96/94 vzat do vazby usnesením tohoto soudu ze dne 18. 5. 1999, s 
účinností od 17. 5. 1999, ve spojení s usnesením Městského soudu v Praze ze dne 
16. 6. 1999, sp. zn. 7 To 317/99. Ve vazbě se jmenovaný nacházel i ke dni 22. 
7. 1999, kdy Městský soud v Praze, jako soud odvolací, svým rozsudkem, sp. zn. 
7 To 318/99 zrušil rozsudek Obvodního soudu pro Prahu 8 ze dne 6. 9. 1995, sp. 
zn.2 T 96/94 a sám znovu rozhodl o vině Z. K. a uložil mu souhrnný trest odnětí 
svobody v trvání tří roků, k jehož výkonu jej zařadil do věznice s ostrahou. 
Výkon tohoto trestu obviněný nastoupil dne 23. 7. 1999. Uvedené skutečnosti 
vyplývají z citovaných rozhodnutí jmenovaných soudů a z nařízení výkonu trestu 
Městského soudu v Praze ze dne 22. 7. 1999, sp. zn. 7 To 318/99, jejichž 
fotokopie jsou v přezkoumávaném spise založeny na č. l. 271 - 292.

Z výše uvedeného je tudíž patrné, že Městský soud v Praze konal proti 
obviněnému Z. K. řízení jako proti uprchlému, ačkoliv tento byl v té době již 
řadu měsíců dosažitelný, konkrétně od 17. 5. 1999 byl ve vazbě a posléze ve 
výkonu trestu odnětí svobody, byť na základě rozhodnutí vydaných v jiné trestní 
věci. V žádném případě tedy nebylo možné od tohoto dne konstatovat, že se 
obviněný trestnímu řízení vyhýbal způsobem předpokládaným v ustanovení § 302 
odst. 1 tr. ř. a řízení proti uprchlému v jeho věci proto nebylo možno vést. 
Pokud se tak navzdory shora konstatovaným skutečnostem stalo a Městský soud v 
Praze v zákonu odporujícím řízení obviněného Z. K. svým rozsudkem ze dne 11. 5. 
2000, sp. zn. 43 T 19/98 uznal vinným trestným činem a uložil mu trest, je 
nezákonným i tento rozsudek. V důsledku tohoto postupu došlo rovněž k porušení 
práva obviněného na obhajobu vyplývajícího z ustanovení § 2 odst. 13 tr. ř., 
když mu nebylo umožněno zejména účastnit se hlavního líčení, vyjádřit se k 
obvinění uvedenému v podané obžalobě i k prováděným důkazům.

Ke správnosti vlastního výroku o vině a trestu napadeného rozsudku, týkajícího 
se obviněného Z. K., se Nejvyšší soud nepovažoval za nutné, ale ani možné, 
vyjadřovat, neboť tento rozsudek byl vydán v řízení, které je zatíženo 
podstatnou vadou, čehož důsledkem automaticky je i nezákonnost celého 
meritorního rozhodnutí. 

Nejvyšší soud proto podle § 268 odst. 2 tr. ř. vyslovil, že napadeným rozsudkem 
Městského soudu v Praze, jakož i v řízení, které mu předcházelo, byl porušen 
zákon v ustanovení § 302 odst. 1 tr. ř. v neprospěch obviněného Z. K. Podle § 
269 odst. 2 tr. ř. tento rozsudek zrušil, a to včetně všech dalších rozhodnutí, 
na zrušený rozsudek obsahově navazující, pokud vzhledem k této změně pozbyla 
podkladu, zejména usnesení Vrchního soudu v Praze ze dne 30. 10. 2000, sp. zn. 
2 To 152/2000. Podle § 270 odst. 1 tr. ř. poté věc přikázal Městskému soudu v 
Praze, aby ji v potřebném rozsahu znovu projednal a rozhodl.

Prvostupňový soud provede nové hlavní líčení podle příslušných ustanovení hlavy 
třinácté trestního řádu a ve věci obviněného Z. K. znovu rozhodne. Tomuto 
postupu v žádném případě nebrání okolnost, že některé důkazy byly v přípravném 
řízení opatřeny v době, kdy proti obviněnému nebylo zahájeno trestní stíhání, 
neboť sdělení obvinění se mu nepodařilo doručit a obhájce mu byl ustanoven až v 
době pozdější. Stěžejní důkaz, jímž je svědecký výslech poškozeného J. F., byl 
totiž opakován v době, kdy obviněnému již obhájce byl ustanoven a pokud jde o 
znalecký posudek z oboru zdravotnictví, tento existující procesní nedostatek 
bude možno napravit výslechem znalce v hlavním líčení. Překážkou není ani 
záměna příjmení obviněného v průběhu přípravného řízení, jelikož z obsahu spisu 
vyplývá, že obviněný v kritické době příjmení Š. užíval a první sdělení 
obvinění mu bylo doručováno na adresy, kde se měl oficiálně zdržovat, pod 
označením adresáta Z. Š. - K., včetně správného data narození, přesto se mu 
zásilky doručit nepodařilo. Z obsahu spisu je taktéž patrné, že policejní 
orgány po obviněném po delší dobu bezúspěšně pátraly. Lze proto vyslovit závěr, 
že obviněný zmíněné změny příjmení využíval k tomu, aby policii ztížil své 
dopadení a v té době se prokazatelně skrýval. Přípravné řízení tudíž bylo vůči 
němu vedeno ve smyslu § 302 odst. 1 tr. ř. a násl. oprávněně. V této 
souvislosti je ale nutné poznamenat, že soud prvního stupně bude muset v 
následném řízení provést kompletně nové dokazování, neboť k důkazům provedeným 
v řízení, zatíženém výše vytknutou podstatnou procesní vadou, nelze při 
celkovém hodnocení přihlížet.

Při svém dalším postupu musí mít Městský soud v Praze na zřeteli i obsah 
ustanovení § 270 odst. 4 a § 273 tr. ř.

Poučení: Proti tomuto rozsudku není opravný prostředek přípustný.

V Brně dne 17. dubna 2001

Předseda senátu:

JUDr. František Hrabec 
