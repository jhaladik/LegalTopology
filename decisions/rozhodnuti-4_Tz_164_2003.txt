Soud: Nejvyšší soud

Spisová značka: 4 Tz 164/2003

Datum rozhodnutí: 16.12.2003

Typ rozhodnutí: Rozsudek




4 Tz 164/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             16. prosince 2003 v senátě složeném z předsedy senátu JUDr. 
Františka Hrabce a soudců JUDr. Danuše Novotné a JUDr. Jiřího Pácala stížnost 
pro porušení zákona, kterou podal  ministr spravedlnosti České republiky ve 
prospěch obviněného  D.  B.,  t. č. ve výkonu trestu ve věznici v B. – B., 
proti trestnímu příkazu Městského soudu v Brně  ze dne 9. 1. 2002, sp. zn. 12 T 
213/2001,  a podle § 268 odst. 2,   § 269 odst. 2 a § 270 odst. 1 tr. ř.  
rozhodl   t a k t o :

Pravomocným trestním příkazem Městského soudu v Brně ze dne 9. 1. 2002, sp. zn. 
12 T 213/2001, b y l   p o r u š e n   z á k o n  v ustanoveních § 36, § 45a 
odst. 1 tr. zák.  a v řízení, které mu předcházelo, též v ustanovení § 2 odst. 
5, 6 tr. ř. v neprospěch obviněného D. B.      

Napadený trestní příkaz  s e   z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Městskému  soudu v Brně  s e    p ř i k a z u j e,  aby věc v potřebném rozsahu 
znovu projednal a rozhodl. 

O d ů v o d n ě n í :  

Obviněný D. B. byl  trestním příkazem Městského soudu v Brně ze dne  9. 1. 
2002, sp. zn. 12 T 213/2001, který nabyl právní moci dne 11. 4. 2002, uznán 
vinným trestným činem zpronevěry podle § 248 odst. 1  tr. zák., jehož se 
dopustil v přesně nezjištěnou dobu od 1. 2.  do 16. 2. 2001 v B. na svém 
pracovišti v H. B. ke škodě svého zaměstnavatele P. B., a. s. tak, že postupně 
odnesl a odprodal  neznámým osobám jemu svěřené pracovní nářadí a inventární  
majetek, a to bourací kladivo Hillti, barevný televizor Contec, barevný 
televizor Tensai, dláto do bouracího kladiva, vrták do  bouracího kladiva, 
motorovou pilu Stihl, kotoučovou pilu Black and Decker, pilový list, stolovou 
brusku, křovinořez, příklepovou vrtačku Narex, úhelník, kufřík na měřící 
přístroj, horolezeckou soupravu a osoušeč rukou, čímž svému zaměstnavateli P. 
B., a. s., se sídlem B.,  způsobil škodu ve výši 12 000,- Kč. 

Za to byl odsouzen k trestu obecně prospěšných prací ve výměře 400 hodin. 

	

Dále byl obviněný zavázán k povinnosti uhradit poškozené společnosti P. B., a. 
s.,   B., škodu ve výši 12 000,- Kč a se zbytkem svého nároku na náhradu škody 
byla  poškozená společnost odkázána na řízení ve věcech občanskoprávních.  

Obviněný D. B. byl dále rozsudkem Městského soudu v Brně ze dne  26. 3. 2001, 
sp. zn. 5 T 331/2000,  uznán vinným  trestným činem zanedbání povinné výživy 
podle § 213 odst. 1, 3 tr. zák., trestným činem poškozování cizí věci podle § 
257 odst. 1  tr. zák.  a trestným činem výtržnictví podle § 202 odst. 1 tr. 
zák.,  jichž se dopustil tím, že:

1. V období od měsíce června 1999 do měsíce  srpna 2000 v B. ani  jinde  řádně 
nepřispíval  na výživu své nezletilé dcery T. D.,  ačkoliv na základě zákona  o 
rodině, jakož i na základě  pravomocného rozsudku Okresního soudu ve Frýdku - 
Místku ze dne 17. 4. 1998, sp. zn. Nc 549/98, je povinen přispívat  na její 
výživu částkou 1 000,- Kč měsíčně k rukám matky Z. D., přičemž na výživném 
dluží  za uvedené období  Z. D. částku 9 716,- Kč a dále dluží částku 5 084,- 
Kč Okresnímu úřadu F. – M., který přispíval na výživu nezletilé T. D. do výše 
životního minima, neboť příjem rodiny Z. D. se v žalovaném období pohyboval po 
hranicí životního minima.  

2. Dne 4. 10. 2000  v době kolem 20.00 hod. v B. pěstí rozbil skleněnou výplň 
výlohy herny J. C. a majiteli herny společnosti L., s. r. o. B., tak způsobil 
škodu ve výši 9 765,- Kč. 

Za to byl odsouzen k trestu obecně prospěšných prací ve výměře 350 hodin. 

Podle § 266 odst. 1, 2 tr. ř. podal ministr spravedlnosti k Nejvyššímu soudu 
České republiky stížnosti pro porušení zákona ve prospěch obviněného D. B., a 
to proti trestnímu příkazu Městského soudu v Brně ze dne 9. 1. 2002, sp. zn. 12 
T 213/2001. Tímto trestním  příkazem byl podle ministra spravedlnosti porušen 
zákon v neprospěch obviněného D. B. v ustanoveních § 2 odst. 5, 6 a § 314e 
odst. 4 písm. d) tr. ř. ve vztahu k ustanovením § 35 odst. 2, § 36 a § 45a 
odst. 1 tr. zák.  

Městskému soudu v Brně bylo totiž v době rozhodování v trestní věci sp. zn. 12 
T 213/2001 známo, že obviněnému D. B. byl již rozsudkem Městského soudu  v Brně 
ze dne 26. 3. 2001, sp. zn. 5 T 331/2000, jenž nabyl právní moci dne 26. 3. 
2001, uložen trest obecně prospěšných prací ve výměře 350 hodin, z něhož 
obviněný vykonal pouze 62 hodin, a přesto uložil obviněnému napadeným trestním 
příkazem další trest obecně prospěšných prací v rozsahu 400 hodin. 

Dále bylo podle názoru stěžovatele  nutné, aby trestní věc Městského soudu v 
Brně sp. zn. 12 T 213/2001 byla řešena uložením souhrnného trestu, neboť 
trestný čin zpronevěry  podle § 248 odst. 1 tr. zák. byl obviněným spáchán  v 
době od 1. 2.  do 16. 2. 2001, tedy ještě před vynesením rozsudku v trestní 
věci  Městského soudu v Brně sp. zn. 5 T 331/2000,  tj. před datem 26. 3. 2001. 
Vzhledem k tomu, že trestní věc sp. zn. 5 T 331/2000 byla rozhodnuta rozsudkem, 
nebylo možné trestní věc téhož soudu sp. zn. 12 T 213/2001 řešit trestním 
příkazem. V důsledku shora uvedených pochybení pokládá stěžovatel uložené 
tresty za ve zřejmém nepoměru ke stupni nebezpečnosti činu pro společnost a ve 
zřejmém rozporu s účelem trestu. 

V závěru podané stížnosti ministr spravedlnosti navrhl, aby Nejvyšší soud podle 
§ 268 odst. 2 tr. ř. vyslovil, že trestním příkazem  Městského soudu v Brně ze 
dne 9. 1. 2002, sp. zn. 12 T 213/2001 a v řízení, které mu předcházelo, byl  
porušen zákon v neprospěch obviněného D. B. v ustanoveních § 2 odst. 5, 6 a § 
314e odst. 4 písm. d) tr. ř. ve vztahu k ustanovením § 35 odst. 2, § 36 a § 45a 
odst. 1 tr. zák.  Dále navrhl, aby Nejvyšší soud podle § 269 odst. 2 tr. ř.  
napadený trestní příkaz zrušil a současně zrušil  případná další rozhodnutí na 
zrušený trestní příkaz obsahově navazující, pokud vzhledem ke změně, k níž 
dojde zrušením, pozbudou podkladu a poté aby postupoval podle § 270 odst. 1 tr. 
ř.        

     	

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 314e odst. 5 tr. ř.  má trestní příkaz povahu odsuzujícího rozsudku. 
Účinky spojené s vyhlášením rozsudku  nastávají doručením trestního příkazu 
obviněnému. 

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený  rozsudkem 
dřívějším.  

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Z obsahu spisu Městského soudu v Brně sp. zn. 5 T 331/2000 vyplynulo, že tato  
trestní věc byla po podání obžaloby nejprve městským soudem řešena vydáním 
trestního příkazu ze dne 24. 1. 2001, který byl obviněnému D. B. doručen dne 6. 
2. 2001, s tím, že obviněný D. B. podal proti tomuto trestnímu příkazu odpor. 
Ve věci posléze proběhlo hlavní líčení, v jehož závěru byl vydán odsuzující 
rozsudek ze dne 26. 3. 2001, který nabyl právní moci téhož dne. Zjištění této 
skutečnosti neuvedené ve stížnosti pro porušení zákona mělo zásadní vliv na 
posouzení vzájemného vztahu trestných činů v trestních věcech sp. zn. 5 T  
331/2000 a sp. zn. 12 T 213/2001. 

Podle názoru Nejvyššího soudu se u posuzovaných jednání obviněného D. B. 
nejedná o souběh trestných činů, jak tvrdí stížnost pro porušení zákona, nýbrž  
o recidivu. To proto, že trestní příkaz má stejnou povahu jako odsuzující 
rozsudek (viz § 314e odst. 5 tr. ř.), přičemž účinky spojené s vyhlášením 
rozsudku nastávají doručením trestního příkazu obviněnému, byť na základě včas 
podaného odporu došlo k jeho zrušení, pokud v dalším řízení skončila věc 
pravomocným odsouzením pachatele. Uložení souhrnného trestu, jak požadovala 
stížnost pro porušení zákona, by připadalo v úvahu pouze u trestného činu, 
který byl spáchán dříve, než byl v tomto konkrétním případě obviněnému doručen 
trestní příkaz ve věci sp. zn. 5 T 331/2000. To se v uvedeném případě nestalo, 
neboť ve věci sp. zn. 12 T 213/2001 obviněný páchal trestnou činnost v období 
od 1. 2. do 16. 2. 2001 a trestní příkaz v trestní věci sp. zn. 5 T 331/2000 
byl obviněnému doručen dne 6. 2. 2001. Jestliže tedy obviněný páchal další 
trestný čin i po vyhlášení tohoto prvního odsuzujícího rozhodnutí, byť  bylo 
později zrušeno v důsledku podaného odporu, a následně byl v téže věci vyhlášen 
odsuzující rozsudek, kterému spáchání tohoto dalšího trestného činu 
předcházelo, nejde  o souběh trestných činů, ale o jejich recidivu, a proto je 
v takovém případě uložení souhrnného trestu vyloučeno. ( Srov. rozhodnutí č. 
41/1968,  č. 52/1971,  č. 29/2000 Sb. rozh. tr., a též rozhodnutí Nejvyššího 
soudu sp. zn. 4 Tz 247/2001). Obviněnému tak byl zcela správně ve věci sp. zn. 
12 T 213/2001 uložen samostatný trest.

Vzhledem k výše uvedenému považoval Nejvyšší soud i další související námitku 
stěžovatele o nutnosti  řešit trestní věc sp. zn. 12 T 213/2001 rozsudkem, a 
nikoli trestním příkazem za bezpředmětnou.        

Z opisu rejstříku trestů obviněného D. B. založeného ve spise Městského soudu v 
Brně, sp. zn. 12 T 213/2001, na č. l. 38 spisu bylo dřívější odsouzení 
obviněného k trestu obecně prospěšných prací ve výměře 350 hodin Městským 
soudem v Brně pod sp. zn. 5 T 331/2000 zřejmé a rovněž vyplývalo z lustra i z 
odůvodnění podané obžaloby na č. l.  26 – 28 spisu. Tuto skutečnost však 
městský soud ponechal bez povšimnutí, když neověřil, kolik hodin z tohoto 
trestu obecně prospěšných prací má obviněný k datu rozhodování v trestní věci 
sp. zn. 12 T 213/2001 vykonáno. 

Nejvyšší soud zjistil, že výkon trestu obecně prospěšných prací v trestní věci 
sp. zn.  5 T 331/2000 byl obviněnému nařízen usnesením Městského soudu v Brně 
ze dne 5. 9. 2001 téže spisové značky. Ze zprávy Probační a mediační služby 
střediska B. ze dne 2. 1. 2002 na č. l. 76 spisu Městského soudu v Brně sp. zn. 
5 T 331/2000 vyplynulo, že obviněný D. B. měl k tomuto datu vykonáno 50 hodin 
obecně prospěšných prací s tím, že v posledním sledovaném měsíci trest 
nevykonával, ačkoliv byl k jeho řádnému výkonu písemně vyzýván. Ze zpráv na č. 
l. 77 spisu ze dne 4. 4. 2002 a na č. l. 79 spisu ze dne   3. 7. 2002 je 
zřejmé, že se na výše popsaných skutečnostech k tomuto datu nic nezměnilo. V 
souhrnné zprávě ze dne 30. 9. 2002 se uvádí, že obviněný z uloženého trestu 
obecně prospěšných prací celkem vykonal pouze 62 hodin, přičemž další kontakt 
se s ním nepodařilo navázat. Usnesením Městského soudu v Brně ze dne 24. 4. 
2003 sp. zn. 5 T 331/2000 pak bylo rozhodnuto o přeměně zbytku trestu obecně 
prospěšných prací v trvání 288 hodin na  144 dnů trestu odnětí svobody, k jehož 
výkonu byl obviněný zařazen do věznice s dozorem. 

Je tedy prokazatelné, že v daném případě došlo k porušení ustanovení § 36 tr. 
zák. ve spojení s ustanovením § 45a odst. 1 tr. zák., neboť v důsledku 
postupného uložení dvou trestů obecně prospěšných prací ve výměře 350 hodin a 
400 hodin, když z  prvního z nich bylo v době ukládání druhého trestu vykonáno 
pouze 50 hodin, byla překročena nejvyšší  dovolená výměra pro tento druh trestu 
podle § 45a odst. 1 tr. zák., jíž je nutné respektovat i tehdy, je-li 
obviněnému ukládán trest obecně prospěšných prací a předchozí trest tohoto 
druhu uložený dřívějším rozhodnutím nebyl zčásti nebo zcela vykonán. Na tomto 
konstatování nemůže nic změnit ani pozdější rozhodnutí o přeměně nevykonané 
části trestu obecně prospěšných prací na trest odnětí svobody.

K vytýkanému pochybení pak došlo proto, že Městský soud v Brně postupoval při 
ukládání trestu na základě neúplně zjištěného skutkového stavu a nesprávného 
hodnocení důkazů (viz § 2 odst. 5, 6 tr. ř.).

Nejvyšší soud proto na základě shora uvedených zjištění podle § 268 odst. 2 tr. 
ř.  vyslovil, že napadeným trestním  příkazem Městského soudu v Brně ze dne 9. 
1. 2002, sp. zn. 12 T 213/2001, byl porušen zákon v ustanoveních § 36 a § 45a 
odst. 1 tr. zák. a v řízení, které mu předcházelo, též v ustanovení  § 2 odst. 
5, 6 tr. ř., v neprospěch obviněného D. B. Podle § 269 odst. 2 tr. ř. Nejvyšší 
soud tento trestní příkaz v celém rozsahu zrušil včetně všech dalších 
rozhodnutí na zrušený trestní příkaz obsahově navazujících, pokud vzhledem ke 
změně, k níž došlo zrušením, pozbyla podkladu. Poté podle § 270 odst. 1 tr. ř. 
byla věc přikázána Městskému soudu v Brně, aby ji v potřebném rozsahu znovu 
projednal a rozhodl. To znamená, že tento soud ve věci znovu meritorně rozhodne 
v intencích rozsudku Nejvyššího soudu. Musí mít přitom na paměti, že podle  § 
273 tr. ř. v novém řízení nemůže dojít ke změně v neprospěch obviněného. Podle 
§ 270 odst. 4 tr. ř. je městský soud vázán právním názorem, který Nejvyšší soud 
vyslovil, a je povinen provést nařízené procesní úkony.       

P o u č e n í :    Proti tomuto rozhodnutí není opravný prostředek přípustný. 

V  Brně dne  16. prosince 2003      

Předseda senátu: 

JUDr. František Hrabec    
