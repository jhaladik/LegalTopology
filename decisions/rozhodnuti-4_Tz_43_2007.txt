Soud: Nejvyšší soud

Spisová značka: 4 Tz 43/2007

Datum rozhodnutí: 28.06.2007

Typ rozhodnutí: ROZSUDEK




4 Tz 43/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
června 2007 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněné N.  Z., proti pravomocnému rozsudku 
Okresního soudu Plzeň - město ze dne 28. 11. 2002, sp. zn. 5 T 102/2002, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným rozsudkem Okresního soudu Plzeň - město ze dne 28. 11. 2002, sp. 
zn. 5 T 102/2002,  b y l   p o r u š e n   z á k o n  v ustanoveních § 36 a § 
57 odst. 2 tr. zák. a v řízení předcházejícím též v ustanovení § 2 odst. 5, 
odst. 6 tr. ř. v neprospěch obviněné N. Z.

Napadený rozsudek  s e  z r u š u j e  ve výroku o trestu vyhoštění.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu Plzeň - město s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu Plzeň - město ze dne 16. 11. 2002, sp. zn. 33 
T 108/2002, byla obviněná N. Z. uznána vinnou trestným činem maření výkonu 
úředního rozhodnutí podle § 171 odst. 1 písm. b) tr. zák., kterého se dopustila 
tím, že se v době od  13. 11. do 14. 11. 2002 neoprávněně zdržovala na území 
ČR, ačkoli jí bylo rozhodnutím Policie ČR, Oblastního ředitelství Cizinecké a 
pohraniční policie Plzeň, oddělení kontroly pobytu Plzeň, č.j. 
SCPP-745/PL-OPK-1-2002, ze dne 3. 11. 2002, které nabylo právní moci téhož dne, 
uloženo správní vyhoštění na dobu 3 roků se stanovením lhůty k vycestování do 
12. 11. 2002. Za uvedené jednání byla podle § 57 odst. 1, odst. 2 tr. zák. 
odsouzena k trestu vyhoštění ve výměře tří roků. Trestní příkaz nabyl právní 
moci dne 16. 11. 2002, když jak obviněná, tak státní zástupce se vzdali práva 
podání odporu. 

Rozsudkem Okresního soudu Plzeň - město ze dne 28. 11. 2002, sp. zn. 5 T 
102/2002, byla obviněná N. Z. uznána vinnou trestným činem maření výkonu 
úředního rozhodnutí podle § 171 odst. 1 písm. b) tr. zák., kterého se dopustila 
tím, že se v době od 25. 11. 2002 do 8.00 hod. dne 27. 11. 2002, kdy byla 
zajištěna podle § 15 odst. 1 písm. d) zák. č. 283/1991 Sb.  neoprávněně 
zdržovala na území ČR, ačkoli jí bylo rozhodnutím Policie ČR, Oblastního 
ředitelství Cizinecké a pohraniční policie Plzeň, oddělení kontroly pobytu 
Plzeň, č.j. SCPP-745/PL-OPK-1-2002, ze dne 3. 11. 2002, které nabylo právní 
moci téhož dne, uloženo správní vyhoštění na dobu 3 roků se stanovením lhůty k 
vycestování do 12. 11. 2002 a trestním příkazem Okresního soudu Plzeň - město 
ze dne 16. 11. 2002, sp. zn. 33 T 108/2002, který nabyl právní moci téhož dne, 
uložen trest vyhoštění na dobu 3 roků s tím, že lhůta pro vycestování z území 
ČR byla stanovena výjezdním vízem do 25. 11. 2002. Za to byl obviněné N. Z. 
podle § 171 odst. 1 tr. zák. uložen trest odnětí svobody  v trvání 6 týdnů. 
Podle § 39a odst. 2 písm. b) tr. zák. byla pro výkon trestu zařazena do věznice 
s dozorem. Podle § 57 odst. 1 tr. zák. byl obviněné uložen trest vyhoštění na 
dobu osmi let. Napadený rozsudek nabyl právní moci dne 28. 11. 2002, když jak 
obviněná, tak státní zástupce se vzdali práva odvolání.

Proti pravomocnému rozsudku Okresního soudu Plzeň - město ze dne 28. 11. 2002,  
sp. zn. 5 T 102/2002, podal ministr spravedlnosti České republiky stížnost pro 
porušení zákona ve prospěch obviněné N. Z. Vytkl v ní, že zákon byl porušen v 
ustanoveních § 36 a § 57 odst. 2 tr. zák. a v ustanovení § 2 odst. 5, odst. 6 
tr. ř. v řízení předcházejícím.

V odůvodnění stížnosti pro porušení zákona ministr spravedlnosti namítl, že 
uložením trestu vyhoštění na dobu osmi let byla překročena maximálně přípustná 
hranice tohoto trestu v rámci jeho ukládání na dobu určitou, která je dána v 
ustanovení § 57 odst. 2 tr. zák. Podle ministra spravedlnosti je z 
přezkoumávaného spisu zřejmé, že se soud uvedenými zákonnými ustanoveními 
neřídil. Přestože soudu bylo z předchozího trestního příkazu téhož soudu ve 
věci vedené pod sp. zn. 33 T 108/2002, kterým provedl důkaz jeho přečtením, 
známo, že obviněné byl uložen trest vyhoštění v délce tří roků, který není 
dosud vykonán, uložil jí další trest vyhoštění v délce osmi let, čímž došlo k 
překročení horní hranice stanovené pro tento trest v ustanovení § 57 odst. 2 
tr. zák.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Okresního soudu 
Plzeň - město ze dne 28. 11. 2002, sp. zn. 5 T 102/2002, byl porušen zákon v 
neprospěch obviněné N. Z. ve vytýkaném směru, aby podle § 269 odst. 2 tr. ř. 
napadený rozsudek ve výroku o trestu zrušil a dále postupoval podle § 270 odst. 
1 tr. ř., příp. podle § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. 

Podle § 57 odst. 2 tr. zák. může soud s přihlédnutím ke stupni společenské 
nebezpečnosti trestného činu, možnostem nápravy a poměrům pachatele a ke stupni 
ohrožení bezpečnosti lidí, uložit trest  vyhoštění ve výměře od  jednoho roku 
do deseti let, anebo na dobu neurčitou.

V případě projednávané trestní věci byla obviněná N. Z. nejprve odsouzena 
trestním příkazem Okresního soudu Plzeň - město ze dne 16. 11. 2002, sp. zn. 33 
T 108/2002, k trestu vyhoštění z území republiky ve výměře tří roků a poté byla 
odsouzena rozsudkem Okresního soudu Plzeň - město ze dne 28. 11. 2002, sp. zn. 
5 T 102/2002, mimo jiné opět k trestu vyhoštění, tentokrát na dobu osmi let.

Za této situace je zřejmé, že trest vyhoštění uložený obviněné rozsudkem 
Okresního soudu Plzeň - město ze dne 28. 11. 2002, sp. zn. 5 T 102/2002, ve 
výměře osmi let  spolu s dosud nevykonanou částí trestu dříve uloženého  
trestním příkazem Okresního soudu Plzeň - město ze dne 16. 11. 2002, sp. zn. 33 
T 108/2002, přesahoval o 1 rok nejvyšší výměru dovolenou trestním zákonem pro 
trest vyhoštění, která je v rámci jeho ukládání na dobu určitou stanovena na 
deset let. 

Účelem trestu vyhoštění je zabránit pachateli trestného činu, který není 
občanem České republiky a nemá v ní ani postavení uprchlíka, v páchání další 
trestné činnosti na území České republiky, pokud z jeho strany hrozí nebezpečí 
lidem, majetku nebo jinému obecnému zájmu. Vyhoštění se vztahuje na celé území 
České republiky a vždy se ukládá z území České republiky do ciziny. Trest 
vyhoštění ve výměře od  jednoho roku do deseti let je mírnější alternativou 
tohoto druhu trestu. Uvedenou sazbu nelze v žádném případě překročit. Je-li 
nutné s přihlédnutím ke všem okolnostem uložit trest v delší výměře než 10 let, 
musí soud zvolit alternativu trestu vyhoštění na dobu neurčitou.

Z uvedeného vyplývá, že Okresní soud Plzeň - město rozsudkem ze dne 28. 11. 
2002, sp. zn. 5 T 102/2002, porušil zákon v ustanovení § 36 tr. zák. a § 57 
odst. 2 tr. zák. ve výroku o ukládaném trestu vyhoštění v neprospěch obviněné 
N. Z.

Z obsahu trestního spisu vedeného u Okresního soudu Plzeň - město pod sp. zn. 5 
T 102/2002 dále vyplývá, že Okresní soud Plzeň - město věděl, že obviněná N. Z. 
byla odsouzena trestním příkazem Okresního soudu Plzeň - město ze dne 16. 11. 
2002, sp. zn. 33 T 108/2002, k trestu vyhoštění z území republiky ve výměře tři 
roky. Tato skutečnost je patrná z lustra na návrhu na potrestání, který je 
založen bez označení čísla listu  v trestním spisu, a dále i z kopie trestního 
příkazu Okresního soudu Plzeň - město ze dne 16. 11. 2002, sp. zn. 33 T 
108/2002, založené na č. l. 19 trestního spisu. Skutečnost uložení trestu 
vyhoštění z výše uvedeného trestního příkazu v délce tří roků je také obsažena 
ve skutkové větě přezkoumávaného rozsudku Okresního soudu Plzeň - město ze dne 
28. 11. 2002, sp. zn. 5 T 102/2002. Z výše uvedeného vyplývá, že v případě 
napadeného rozhodnutí došlo také k porušení ustanovení § 2 odst.5, odst. 6 tr. 
ř.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest vyhoštění, který spolu s dříve uloženým 
trestem téhož druhu přesahuje horní hranici zákonné trestní sazby v rámci jeho 
ukládání na dobu určitou o 1 rok, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu Plzeň - město ze dne 28. 11. 2002, sp. zn. 5 T 
102/2002, byl porušen zákon v ustanoveních § 36 a § 57 odst. 2 tr. zák. a v 
řízení předcházejícím též v ustanovení § 2 odst. 5, odst. 6 tr. ř. v neprospěch 
obviněné N. Z., podle § 269 odst. 2 tr. ř. napadený rozsudek zrušil ve výroku o 
trestu vyhoštění, zrušil i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo Okresnímu soudu Plzeň - město přikázáno, aby 
věc v potřebném rozsahu znovu projednal a rozhodl, přičemž aby při rozhodování 
o trestu obviněné N. Z. respektoval všechna zákonná ustanovení pro ukládání 
trestu, včetně ustanovení § 36 a § 57 odst. 2 tr. zák. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněné N. Z., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněné (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 28. června 2007

Předseda senátu:

JUDr. J. P.

	

	
