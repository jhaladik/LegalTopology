Soud: Nejvyšší soud

Spisová značka: 4 Tz 91/2002

Datum rozhodnutí: 18.02.2003

Typ rozhodnutí: Rozsudek




4 Tz 91/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            18. února 2003 v senátě složeném z předsedy senátu JUDr. 
Františka Hrabce a soudců  JUDr. Danuše Novotné a JUDr. Jiřího Pácala stížnost 
pro porušení zákona, kterou podal ministr spravedlnosti České republiky ve 
prospěch obviněných I. J.,  P. Z., ThMgr. S. K., a  V. B.  proti usnesení 
Krajského soudu v Praze ze dne 11. 11. 1976, sp. zn. 5 To 403/76, v trestní 
věci vedené  u Okresního soudu  Praha-západ, sp. zn. T 379/76 a podle  
ustanovení § 268 odst. 2, § 269 odst. 2 a § 270 odst. 1 tr. ř. rozhodl   t a k 
t o :

Usnesením Krajského soudu v Praze ze dne 11. 11. 1976, sp. zn. 5 To 403/76  b y 
l   p o r u š e n   z á k o n   v ustanoveních § 237, § 254 odst. 1, § 256 tr. 
ř. v tehdy účinném znění a v řízení, které mu předcházelo, v ustanovení § 2 
odst. 5, odst. 6, odst. 13, § 120 odst. 3, § 177 odst. 1 písm. c), § 211 odst. 
1 písm. a), odst. 2 a § 214 tr. ř. v tehdy účinném znění v neprospěch 
obviněných I. J., P. Z., S. K. a V. B .

Napadené usnesení   s e   z r u š u j e   v celém rozsahu, zrušuje se též 
rozsudek Okresního soudu Praha-západ ze dne 23. 9. 1976, sp. zn. T 379/76, a to 
včetně řízení, které bylo před tímto soudem konáno.

Zrušují se i všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu státnímu zástupci Praha-západ  s e   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Rozsudkem Okresního soudu Praha-západ ze dne 23. 9. 1976, sp. zn. T 379/76, 
byli obvinění I. J., P. Z., S. K. a V. B. uznáni vinnými, že v období od června 
roku 1971 až února roku 1976 organizovali a účastnili se vystoupení hudebních 
skupin P. P. a D. jejichž program byl zaměřen tak, že stálým opakováním a 
zdůrazňováním vulgárních výrazů vyjadřoval neúctu vystupujících ke společnosti 
a pohrdání jejími morálními zásadami, a takto:

I. J. dne 19. 6. 1971 v L. n. S., 31. 7. 1972 v P., 24. 6. 1972 ve Z. n. S., 1. 
9. 1974 v P., 21. 6. 1975 v K. u K., 13. 12. 1975 v P. a 21. 2. 1976 v B. 
vystoupení po organizační stránce zajišťoval a uváděl vlastními texty,

P. Z. dne 1. 12. 1973 ve V., 1. 9. 1974 v P., v měsíci lednu 1975 v M. a 21. 6. 
1975 v K. u K. na vystoupení hrál a zpíval texty nežádoucího a závadného obsahu 
a na představení ve V. program sám uváděl,

S. K. dne 21. 2. 1976 v B. hrál a zpíval písně, jejichž  text  obsahoval 
vulgární výrazy, přičemž písně si sám skládal a své vystoupení uváděl nevhodným 
způsobem,

V. B. dne 8. 7. 1973 a 7. 10. 1973 v K., 1. 12. 1973 ve V., 1. 9. 1974 v P. a 
21. 2. 1976 v B. vystupoval jako hudebník a doprovázel písně, jejichž texty 
obsahovaly vulgární výrazy, přičemž obsah těchto písní mu byl znám.

Podle výroku shora uvedeného rozsudku se tedy všichni obvinění dopustili 
veřejně hrubé neslušnosti a činy spáchali jako členové organizované skupiny, 
čímž spáchali trestný čin výtržnictví podle § 9 odst. 2, § 202 odst. 1, 2 tr. 
zák.

Za to byli všichni obvinění odsouzeni k nepodmíněným trestům odnětí svobody, I. 
J. v trvání osmnácti měsíců s výkonem ve druhé nápravně výchovné skupině, P. Z. 
k v trvání dvanácti měsíců, S. K. a V. B. v trvání osmi měsíců, přičemž všichni 
tři byli zařazeni k výkonu trestu do první nápravně výchovné skupiny.

Tento rozsudek soudu prvého stupně byl napaden všemi obviněnými a okresním 
prokurátorem odvoláními, o kterých rozhodoval Krajský soud v Praze, jenž je 
usnesením ze dne 11. 11. 1976, sp. zn. 5 To 403/76 zamítl podle § 256 tr. ř.

Ministr spravedlnosti podal podle § 266 odst. 1 tr. ř. ve prospěch obviněných 
I. J., P. Z., S. K. a V. B. proti usnesení Krajského soudu v Praze ze dne 11. 
11. 1976, sp. zn. 5 To 403/76, jako soudu odvolacího v této trestní věci 
stížnost pro porušení zákona s tím, že napadeným usnesením byl porušen zákon v 
neprospěch obviněných v ustanovení § 254 odst. 1 tr. ř. a rozsudkem Okresního 
soudu Praha-západ ze dne 23. 9. 1976, sp. zn. T 379/76, též v ustanoveních § 2 
odst. 5, 6 tr. ř. ve vztahu k § 202 odst. 1, 2 tr. zák.

V odůvodnění své stížnosti ministr spravedlnosti uvedl, že z celého řízení lze 
dovodit účelovou a politicky motivovanou snahu kriminalizovat uvedené hudební 
skupiny a její členy, což vyplývá i ze skutečnosti, že celé řízení probíhalo v 
atmosféře mediální kampaně. Pochybení soudu prvního stupně, která podle 
ministra spravedlnosti trpí zjevnou účelovostí a nesprávným hodnocením doposud 
provedených důkazů, neodstranil ani odvolací soud.

Soudu prvního stupně je stížností pro porušení zákona vytýkáno, že v průběhu 
hlavního líčení k návrhu obhájců a obviněných blíže nekonkretizoval jednotlivé 
vulgární výrazy z textu písní tak, aby se k nim mohli vyjádřit. Soud pouze 
odkázal na obsah spisu, který ony vulgární výrazy obsahuje. Řízení tedy trpí 
neúplností dokazování ve smyslu ustanovení § 2 odst. 5 tr. ř., a proto je 
rozsudek také nepřezkoumatelný.

Prvostupňový soud se dále blíže nezabýval jednáním jednotlivých obviněných, 
které uznal vinnými trestným činem podle § 202 odst. 1, 2 tr. zák. Obviněný V. 
B. byl uznán vinným, přestože se sám na tvorbě textů písní nepodílel a na 
vystoupeních skupiny nebyl jako konferenciér činný, ale pouze jako hudebník 
doprovázel vystoupení hrou na hudební nástroj. Obviněný S. K. doznal, že pouze 
ve dvou textech písní použil výrazy, které lze považovat za vulgární. Přesto 
soud prvního stupně v odůvodnění rozsudku vytýká všem obviněným, tedy i 
obviněnému K., že vulgární výrazy tvořily v podstatě jádro celého programu, což 
ve vztahu k obviněnému K. tvrdit nelze. Soud se měl tudíž blíže zabývat tím, 
zda použitím vulgárních výrazů obviněným K. v textech dvou písní lze považovat 
za hrubou neslušnost ve smyslu § 202 tehdy platného tr. zák., který měl na 
mysli postihovat hrubou neslušnost narušující pravidla občanského soužití. 
Naopak zákonodárce podle ministra spravedlnosti ustanovením § 202 tr. zák. 
nesledoval trestní represí ohrozit každého, kdo vystoupí způsobem, který není 
zcela konformní s běžnou morálkou nebo neodpovídá obecnému vkusu.

Ministr spravedlnosti dále uvádí, že společná činnost obviněných byla zaměřena 
k hudební produkci, která nemohla být neorganizovaná. Činnost obviněných byla 
organizována pouze k vlastnímu hudebnímu výkonu. Z toho však nebylo možno 
dovodit organizovanou skupinu ve smyslu § 202 odst. 2 tr. zák.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Praze ze dne 11. 11. 1976, sp. zn. 5 To 403/76, byl porušen zákon v 
neprospěch všech obviněných v ustanovení § 254 odst. 1 tr. ř. a rozsudkem 
Okresního soudu Praha-západ ze dne 23. 9. 1976, sp. zn. T 379/76, též v 
ustanovení § 2 odst. 5, 6 tr. ř. ve vztahu k § 202 odst. 1, 2 tr. zák. Dále 
navrhl, aby Nejvyšší soud podle § 269 odst. 2 tr. ř. obě shora uvedená 
rozhodnutí zrušil, jakož i všechna další rozhodnutí na zrušená rozhodnutí 
obsahově navazující, pokud pozbyla významu, a učinil rozhodnutí podle § 271 
odst. 1 tr. ř. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

V prvé řadě je nezbytné konstatovat, že významná část řízení vedeného před 
soudem prvního i druhého stupně je zatížena řadou podstatných vad, které 
rozhodnutí těchto soudů týkající se věci samé diskvalifikují natolik, že v 
žádném případě nemohou být označena za správná a odpovídající zákonu.

Z protokolu o hlavním líčení, které se konalo ve dnech 21. až  23. 9. 1976 
vyplývá, že nejprve byli k věci vyslechnuti obvinění  v pořadí I. J., P. Z., S. 
K. a V. B. Z obsahu protokolu o hlavním líčení není zřejmé,  zda každý z 
obviněných byl vyslýchán v nepřítomnosti ostatních spoluobviněných, nebo tomu 
bylo naopak v jejich přítomnosti a nebo byli obvinění postupně předvoláváni do 
jednací síně a zde vyslýcháni, přičemž zde již jejich výpovědi byli přítomni 
spoluobvinění vyslechnutí dříve. Není také zřejmé, zda jednotliví obvinění, 
pokud byli vyslýcháni v nepřítomnosti spoluobviněných, byli ještě v průběhu 
dokazování seznámeni s obsahem jejich výpovědí, jak to ukládá ustanovení § 208 
tr. ř. Po výslechu obviněných bylo přistoupeno k výslechu svědků, a to Z. H., 
J. B., J. D., Dr. J. M., J. H., J. K., M. K., A. K., D. N., M. Š., I. P. a M. 
P. Vyslechnuti byli i znalci psychiatři, kteří již v přípravném řízení zkoumali 
duševní stav obviněných I. J. a P. Z. a zpracovali k této otázce znalecké 
posudky.

Po výslechu posledního z uvedených svědků soud konstatoval, že se k hlavnímu 
líčení nedostavili někteří z předvolaných svědků, a to konkrétně K., B., H. a 
J. N. Obhájci obviněných  na tuto skutečnost reagovali prohlášením, že trvají 
na výslechu buď všech těchto svědků (JUDr. C.), nebo pouze některých z nich 
(JUDr. Š., JUDr. M. a JUDr. D.), přičemž k těmto požadavkům se připojili i 
jednotliví obvinění. Po vyjádření prokurátora, že další postup ponechává na 
úvaze soudu, vystoupil obhájce obviněného S. K.  JUDr. M. a upozornil soud, že 
bude též trvat na osobním výslechu svědků H., H., B., K., K., K., M. a V. Dále 
pak též na výslechu S., K., Z., V., K. a M., což byli původně ve stejné věci 
spoluobvinění obviněných J., Z., K. a B., než došlo prokurátorem k jejich 
vyloučení ze společného řízení. Na tento návrh obhájce reagoval prokurátor tak, 
že navrhl jeho zamítnutí. Okresní soud posléze rozhodl usnesením, že svědecké 
výpovědi B., H., J. N. a K. se z důkazního řízení vypouštějí a tyto osoby 
nebudou v hlavním líčení jako svědci vyslechnuti. Zároveň bylo rozhodnuto, že 
návrhy na doplnění dokazování provedené obhájcem JUDr. M. se zamítají. Na to 
reagoval obhájce obviněného I. J. JUDr. Š. prohlášením, že trvá na osobním 
výslechu všech dalších svědků, a to O., T., L., P., R., K. a P. Po zamítavém 
vyjádření prokurátora soud vyhlásil usnesení, jímž jakékoli návrhy obhajoby na 
doplnění dokazování pro nadbytečnost zamítl. Zároveň soud prohlásil, že podle 
jeho názoru lze svědecké výpovědi opatřené v přípravném řízení přečíst, což se 
vztahuje i na návrhy učiněné obhajobou. V protokolu o hlavním líčení se pak 
nachází věta, že za souhlasu okresního prokurátora, obhájců a obviněných je 
čten podstatný obsah vyšetřovacího spisu a kromě jiných důkazů soud přečetl 114 
protokolů o výpovědích svědků, které byly pořízeny v přípravném řízení, z nichž 
někteří jako např. J.B., J. D., A. K., Dr. J. M., I. P., J. H., D. B. byli již 
v hlavním líčení osobně slyšeni. Mezi těmito čtenými svědeckými výpověďmi se 
nacházejí i výpovědi J. B., M. H. a B. K., ohledně nichž okresní soud dříve 
rozhodl, že je jako důkaz provádět nebude, na což posléze poukázal obhájce 
obviněného V. B.  JUDr. D. Obhájce obviněného S. K.  JUDr. M. vznesl protest 
proti přečtení svědeckých výpovědí, ke kterému nebyl dán souhlas. Na tyto 
námitky soud nereagoval a předal slovo okresnímu prokurátorovi, obhájcům a 
obviněným k závěrečným návrhům. V rámci své závěrečné řeči prokurátor předložil 
soudu zprávu Ministerstva kultury ze dne 8. 6. 1976 a rukopis obviněného Z., 
jehož obsah přednesl ve V., které byly soudem založeny do spisu, aniž by byly 
provedeny jako řádný důkaz postupem podle § 218 odst. 1 tr. ř. K tomuto postupu 
byla vznesena obhájci JUDr. Š. a JUDr. M. námitka, na níž soud nereagoval.

K průběhu dokazování, jak vyplývá z protokolu o hlavním líčení je třeba dále 
uvést, že k žádné z přečtených svědeckých výpovědí ani přečteným listinným 
důkazům nebyla obviněným dána možnost k vyjádření k jejich obsahu, což 
ustanovení § 214 tr. ř. soudu stanoví jako jeho povinnost. Ohledně listinných 
důkazů provedených jako důkaz  není taktéž zřejmé, zda soud umožnil do nich 
nahlédnout stranám, event. svědkům, jak to stanoví § 213 odst. 1 tr. ř., což se 
zejména týká listin obsahujících texty písní interpretovaných obviněnými při 
jednotlivých vystoupeních. Okresní soud v rámci čtených svědeckých výpovědí 
konstatoval též výpovědi K. H., M. S., F. S. a A. Š., což jsou ale ve všech 
čtyřech případech protokoly o výpovědích, které jmenovaní učinili v postavení 
obviněného a nikoli svědka, přičemž k přečtení takových výpovědí nebyly splněny 
podmínky předpokládané v ustanovení § 211 odst. 2 tr. ř. Mezi přečtenými 
výpověďmi svědků je i řada těch, ohledně nichž se obvinění, případně jejich 
obhájci výslovně vyjadřovali v tom smyslu, že žádají, aby byli v hlavním líčení 
osobně vyslechnuti. Jedná se například o P. K., M. K., K. K., J.B., J. P., J. 
R., J. H., A. H., T. M., O. K. To, že si okresní soud byl vědom pochybnosti 
svého postupu spočívajícího v přečtení výše uvedených svědeckých výpovědí 
svědčí pak to, že jimi jako důkazem vůbec neargumentoval v odsuzujícím 
rozsudku. Pokud jsou svědecké výpovědi v odůvodnění rozsudku citovány, jedná se 
výhradně o výpovědi svědků, kteří byli v hlavním líčení osobně slyšeni. 
Skutečnost, že okresní soud ostatní naprosto převážnou část svědeckých výpovědí 
přečetl, aniž k tomu byl udělen výslovný souhlas obviněných, jak to vyžadovalo 
ustanovení § 211 odst. 1 písm. a) tehdy platného trestního řádu dokládá i obsah 
odvolání jednotlivých obviněných vypracovaných jejich obhájci. Ve všech se 
poukazuje více či méně obsáhlou formou na tuto skutečnost a je z toho 
dovozováno hrubé porušení trestního řádu.

Navzdory zjevnému porušení výše uvedených ustanovení trestního řádu, které ve 
svém souhrnu nerespektovaly právo obviněných na obhajobu vyplývající z 
ustanovení § 2 odst. 13 tr. ř., Krajský soud v Praze jako soud odvolací 
vyslovil závěr, že k žádnému porušení procesních předpisů v řízení před soudem 
prvního stupně nedošlo. Sám pak dokonce v odůvodnění svého rozhodnutí na 
podporu správnosti odsuzujícího rozsudku okresního soudu argumentoval výpověďmi 
svědků, které byly v hlavním líčení v rozporu s trestním řádem přečteny a jež 
jako důkaz  prvostupňový soud nehodnotil, a taktéž zprávou Ministerstva kultury 
ČSR a rukopisem obviněného Z., které v rámci své závěrečné řeči okresnímu soudu 
předal prokurátor, a jež rovněž nebyly v řízení před soudem prvního ani druhého 
stupně jako důkaz provedeny. Odvolací soud tak v tomto ohledu porušil zásadu 
bezprostřednosti  prováděných důkazů, stanovenou pro něj v ustanovení § 237 tr. 
ř.   

Pokud se týká formální stránky odsuzujícího rozsudku soudu prvního stupně je 
třeba prohlásit, že skutková věta ve výrokové části tohoto rozsudku není 
dostatečně konkrétní, když neobsahuje alespoň názvy skladeb, jež měli obvinění 
při jednotlivých vystoupeních interpretovat s odkazem na příslušné důkazy, 
založené ve spise, ve kterých by byly konkrétní vulgární výrazy a jejich 
četnost užití zadokumentovány. Taktéž skutkový popis, jenž by odpovídal  
zákonnému znaku, že trestný čin výtržnictví obvinění spáchali jako členové 
organizované skupiny je naprosto nedostačující, když zcela absentuje 
konkretizace jednání jednotlivých obviněných, z něhož by ve vztahu k 
uskutečněným veřejným vystoupením, které se u obviněných ani časově zcela 
nekryjí, bylo možné dovodit takovou míru jejich organizovanosti, jakou k takové 
právní kvalifikaci vyžaduje trestní zákon. Lze tedy uvést, že skutková věta ve 
výrokové části přezkoumávaného rozsudku je natolik obecná, že nesplňuje 
kriteria ustanovení § 120 odst. 3 tr. ř.

Z toho co bylo konstatováno výše, je patrné,  že skutkový stav věci mohl být 
zjišťován pouze z těch důkazů, které byly v hlavním líčení, event. ve veřejném 
zasedání provedeny způsobem konformním se zněním platného trestního řádu. 
Takovými důkazy byly výpovědi obviněných a slyšených svědků v hlavním líčení, o 
něž okresní soud opřel své závěry. Soud prvního stupně i soud odvolací ve svých 
rozhodnutích konstatovaly, že obvinění se ke svému jednání doznali. Z jejich 
výpovědí ale ve skutečnosti vyplývá pouze to, že se jednotlivých akcí a 
vystoupení účastnili, přičemž připustili, že v textech některých písní se 
účelově vyskytují ojedinělé vulgární výrazy, které pak zazněly při interpretaci 
jednotlivých skladeb.

Konkrétně obviněný I. J. uvedl, že některé akce konferoval, ale v textech svých 
vystoupení vulgární slova nepoužíval s výjimkou P., ale na podrobnosti si 
nevzpomíná. V tomto případě se  jednalo o soukromou záležitost, konkrétně 
oslavu svatby. Je pravda, že v některých skladbách se skutečně vulgarismy 
vyskytují, ale mají v komplexu celého textu opodstatnění. V žádném případě ale 
neměl on ani nikdo z ostatních obviněných úmysl dopouštět se hrubé neslušnosti 
vůči společnosti. Jejich vystoupení byla namířena jako kritika konzumní 
společnosti, kterou neztotožňovali se společností socialistickou. Akce jimi 
pořádané probíhaly v klidu a pořádku. Vinen se rozhodně necítí.

Obviněný P. Z. připustil, že se účastnil akcí ve V., P., M. a K. u K., a to 
jako hudebník. V  B. byl pouze jako divák. Je autorem textu písní, v nichž se 
funkčně vyskytovaly vulgární výrazy, ale vinen se necítí. Pokud použil 
vulgárního výrazu, vždy to bylo proto, že nenalezl jiného dostatečně 
nahrazujícího pojmu. Své texty chápe jako kosmopolitní, jimiž nechtěl útočit 
proti jakékoli společnosti. K vystoupení S. K. v B. uvedl, že v úvodu bylo 
poněkud nevhodné.

Obviněný S. K. ohledně svého působení na koncertě v B. připustil, že je uvedl 
nevhodným způsobem, neboť v sále byl hluk a on chtěl zjednat klid. Vystupoval 
jako zpěvák s kytarou a zpíval jiné písně než ostatní. Jednalo se o dvě 
skladby, v nichž se vyskytují dvě vulgární slova, která dokreslují celý text a 
mají svůj význam. Své písně považuje za spirituálové a v žádném případě 
nevyjadřují dekadenci a  nihilismus, ale naopak. Jako věřící člověk je skládal 
a zpíval se svou představou o „království“ a rozhodně nemají protisocialistický 
ráz.

Obviněný V. B. uvedl, že do skupiny přišel až v roce 1973 a působil v ní jako 
hudebník. Tzn., že nezpíval i když texty jednotlivých písní znal. Není si 
vědom, že by někdy do sálu pronesl vulgární výraz. Žádná z akcí skupin P. P. 
ani D.  na něj nikdy nepůsobila výtržnickým způsobem. Určitou kritiku na jejich 
vystoupení sice slyšel, ale jednalo se o otázku líbivosti a nikoliv ve smyslu, 
že by produkce působila pohoršlivě. Vinen se necítí.

Z obsahu výpovědí svědků vyslechnutých v hlavním líčení je patrné, že tito se 
vyjadřovali k jednotlivým akcím či vystoupením, které se postupně uskutečnily v 
L. n. S., P., Z. n. S., K., P., K. u K., B., M. a V. K akci pořádané v P. nebyl 
žádný svědek vyslechnut. Svědkyně D. B. vypověděla, že písním na koncertu v B. 
nebylo rozumět, byl to nezvyklý druh zábavy, v jedné skladbě slyšela jedno 
vulgární slovo. O tomto koncertu hovořila s občany, kteří tuto zábavu 
kritizovali a odsuzovali. Z. H. ke koncertu v B. uvedla, že v sále bylo hlučno, 
textům často nerozuměla, písně byly zpívány i v anglickém jazyce. V některých 
slyšela ojedinělé vulgární výrazy. J. B. ke koncertu v P. upřesnil, že se 
programu nevěnoval, očekával, že budou zpívat lidovky. Účastníci se mu zdáli 
oblečení jako chuligáni. M. K. k vystoupení na plese v P. uvedl, že byl otřesen 
špatným oblečením, úpravou, jakož i vystupováním a hudbou účinkujících, kteří 
zpívali anglicky. Svědek A. K. se ke koncertu v L. n. S. vyjádřil tak, že toto 
vystoupení u posluchačů vzbudilo nevoli a pohoršení kvůli promítání  snímků. 
Jinak samotná zábava proběhla v klidu a byla hodnocena vcelku příznivě. J. D. 
ke koncertu v K. uvedl, že se mu líbila bezprostřednost celé akce a tudíž ho 
napadlo, že by se mu vystoupení mohlo hodit pro účely natočení filmové studie k 
přijetí na FAMU. Dostal informaci o pořádání akce v P., kde natáčení nakonec 
proběhlo. V textech písní se objevovaly vulgarismy  a protože se mu získaný 
materiál nezdál ke sledovanému účelu vhodný, filmování přerušili a odjeli. 
Jinak jako divák by na koncertu zůstal. MUDr. J. M. ke koncertům v B. a K. u K. 
prohlásil, že se jednalo o drsnější formu vystoupení za použití špatného 
technického vybavení, kde však vulgární výrazy plnily svoji funkci. Nebyl tím 
však pohoršen. Naopak byl potěšen, že se lidé věnují hudbě a ne drogám. J. H. k 
akci v K. uvedl, že nebyl uvnitř sálu, jen u vchodu, slyšel však hluk, 
vulgárnosti nepostřehl, pohoršení u něj nic nebudilo. J. K. byl při vystoupení 
ve Z. n. S. šokován oblečením kapely a taktéž občané byli celkovým vystoupením 
souboru pohoršeni. Vzhledem k tomu bylo přijato stanovisko, že hudebníci příště 
pozváni nebudou. M. Š., který se na akci v P. zúčastnil s J. D. natáčení filmu 
slyšel v jedné písni slova vulgárního charakteru, ale nedokáže si vzpomenout, 
ve které to bylo a jaká skupina ji hrála. Svědek I. P. přítomný na koncertě v 
K. uvedl, že se mu vystoupení nelíbilo. Seděl ve výčepu a pro hluk v sále ani 
nerozuměl slovům. Měl dojem, že hrají stále stejnou skladbu. Z výpovědi M. P., 
který se vyjadřoval k průběhu vystoupení v závodním klubu  v P. je patrné, že 
pokud si občané stěžovali na průběh zábavy, tak pro její hlučnost. On sám žádné 
vulgární výrazy neslyšel a   navíc většina textů byla anglických, takže jim 
nerozuměl. Toto vystoupení pak ani nebylo do výroku odsuzujícího rozsudku 
zahrnuto. Svědkyně D. N., která se zúčastnila akcí ve Z. n. S., P., K., V., K. 
u K., M. a B. nikde nezaznamenala výtržnosti a vystoupení byla publikem 
přijímána spontánně a s radostí. Pokud bylo v textech písní použito vulgární 
slovo, nestalo se tak samoúčelně, ale v daném kontextu písně. V doprovodném 
slovu vulgárnosti neslyšela. Kontakt mezi účinkujícími a obecenstvem byl vždy 
pozitivní a k žádným konfliktům nedocházelo.

V trestním spise je založena celá řada textů, z nichž některé nejsou označeny, 
u jiných je poznamenáno, že se jedná o agendu, případně že jde o texty složené 
obviněným Z., či o komentář textů provedený obviněným K., nebo o přednášku 
obviněného J.  Z protokolu o hlavním líčení není zřejmé, že by se soud při 
provádění dokazování zaměřil na objasnění toho kdy, kde a jakým konkrétním 
jednáním toho či onoho z obviněných (s odkazem na jednotlivé prokazatelně hrané 
písně či výroky) došlo ke spáchání hrubé neslušnosti, popř. hrubé neslušnosti 
ze zjevné neúcty vůči společnosti, což jsou, případně byly, zákonné znaky 
trestného činu výtržnictví ve znění zákona účinného od 1. 7. 1973, event. před 
tímto datem, jejichž naplnění bylo třeba dokazovat. Z důkazů, které byly v 
souladu s trestním řádem provedeny, za něž lze považovat pouze výpovědi 
obviněných a vyslechnutých svědků, pak není zřejmé, z čeho soud prvního stupně 
dovodil, že písně samé a jejich obsah, způsob projevu hudebníků a zpěváků 
vyjadřovaly negativní a protispolečenské rysy, které se projevovaly častými 
vulgárnostmi, příčícími se občanské morálce a estetickému cítění. Dále to, že 
vulgární výroky tvoří jádro celého programu prezentovaného obviněnými, když 
texty písní postrádají uměleckou hodnotu a působí protispolečensky. K takovýmto 
skutkovým zjištěním nebylo možné dospět pouze na základě hodnocení uvedených 
důkazů. Z výpovědí obviněných totiž nic takového nevyplývá a z výpovědí svědků 
slyšených v hlavním líčení je převážně zřejmé, že se jim vystoupení obviněných 
nelíbilo, či nezdálo vhodné např. kvůli tomu, že často textům písní nerozuměli 
pro nadměrný hluk či užití cizího jazyka, popř. byli poněkud zaskočeni oděvem, 
vzhledem obviněných a některých posluchačů na koncertech přítomných. Pokud 
zaslechli vulgární slovo, nebyli většinou schopni upřesnit od koho a v jaké 
skladbě to bylo. Nikdo ze svědků neuvedl, že by vystoupení obviněných spočívalo 
převážně v pronášení vulgarismů či podobném nevhodném jednání. Na některých ale 
vystoupení zanechalo celkově špatný dojem, pro který neměli zájem se případných 
dalších obdobných akcí zúčastnit Soud prvního stupně tak jednoznačně nedostál 
své povinnosti ohledně zjištění skutečného stavu věci a hodnocení provedených 
důkazů vyplývající z ustanovení § 2 odst. 5, 6 tehdy platného trestního řádu a 
v tomto důsledku ani jeho závěry právní o tom, že posuzované jednání obviněných 
naplnilo všechny formální znaky trestného činu výtržnictví podle § 202 odst. 1 
tr. zák. nemohou obstát. V důsledku toho je i závěr o naplnění kvalifikované 
skutkové podstaty trestného činu výtržnictví podle odst. 2 uvedeného ustanovení 
tr. zák. neakceptovatelný, zejména když pouhá skutečnost, že obvinění v 
některých případech vystupovali na stejných hudebních akcích, sama o sobě 
neprokazovala, že jednají v organizované skupině. Je totiž třeba poukázat na 
okolnost, že členem skupiny P. P. byl pouze V. B., a P. Z. oproti tomu byl 
pouze členem skupiny D. Svatopluk Karásek nebyl členem žádné z těchto skupin. 
Nebylo dostatečně zdůvodněno, zda  a jak se tito čtyři obvinění konkrétně 
podíleli na organizování jednotlivých akcí či vystoupení, aby bylo opodstatněné 
uvažovat o přísnější právní kvalifikaci jejich jednání. Dlužno dodat, že 
obdobnými nedostatky již trpěla podaná obžaloba. 

Soud prvního stupně a před ním i orgány přípravného řízení se v dané věci vůbec 
nezabývaly problematikou pokračování v trestném činu. Konkrétně okresní soud 
jednání obviněných J., Z. a B. zjevně za pokračující považoval, a to navzdory 
poměrně značným časovým odstupům mezi jednotlivými vystoupeními, kterých se 
podle odsuzujícího rozsudku zúčastnili. Bylo také pominuto, že ke spáchání 
trestného činu výtržnictví ve znění zákona platného do 30. 6. 1973 se pachatel 
musel hrubé neslušnosti dopustit ze zjevné neúcty vůči společnosti, což by bylo 
nutné prokázat v případě obviněného I. J., neboť on se měl výtržnických jednání 
dopustit již před tímto datem, a to pokud by tato jeho jednání byla opakováním 
uvedeného trestného činu a nikoli jeho pokračováním. Ze strany prvostupňového 
soudu však této problematice nebyla věnována žádná pozornost při dokazování a 
tím méně v odůvodnění vydaného rozsudku, které tak nesplňuje požadavky obsažené 
v § 125 tr. ř. 

Krajský soud v Praze, jako soud odvolací, veškerá výše uvedená pochybení, jichž 
se soud prvního stupně ve svém postupu a rozhodnutí dopustil, nezjistil a 
nenapravil, naopak označil je za správné a v souladu se zákonem. Tím odvolací 
soud celkově nedostál své přezkumné povinnosti vyplývající pro něj z ustanovení 
§ 254 odst. 1 tr. ř. a porušil i ustanovení  § 256 tr. ř., když zamítl 
oprávněně podaná odvolání obviněných.

Jak bylo naznačeno, řadou podstatných nedostatků byla již poznamenána ve věci 
podaná obžaloba. Jedná se zejména o nedostatky v obsahu, když je třeba poukázat 
na znění ustanovení § 177 odst. 1 písm, c) tr. ř., které vyžaduje, aby žalobní 
návrh byl přesný v označení skutku, pro který je obviněný stíhán, s uvedením 
místa, času a způsobu jeho spáchání, popřípadě s uvedením jiných skutečností, 
pokud je jich třeba k tomu, aby skutek nemohl být zaměněn s jiným a aby bylo 
odůvodněno použití určité trestní sazby. Těmto zákonným požadavkům ale skutek 
uvedený v podané obžalobě nekorespondoval. Skutek zde popsaný není dostatečně 
určitý a přesný ohledně způsobu jednání jednotlivých obviněných,  jímž měli 
během konkrétních vystoupení naplnit zákonné znaky zažalovaného trestného činu 
výtržnictví, a zejména v něm pak zcela absentuje popis jednání obviněných, jenž 
by zakládal znaky spáchání trestného činu v organizované skupině. Požadované 
skutečnosti a na ně navazující právní úvahy nebyly obsaženy ani v odůvodnění 
obžaloby. Obžaloba podaná k soudu v takovéto podobě opravňovala k rozhodnutí, 
jímž by věc byla vrácena prokurátorovi k došetření.

Nejvyšší soud proto podle § 268 odst. 2 tr. ř. vyslovil, že napadeným usnesením 
Krajského soudu v Praze a v řízení mu předcházejícím byl v ustanoveních 
uvedených ve výroku tohoto rozhodnutí porušen zákon v neprospěch obviněných. 
Protože došlo k porušení řady procesních ustanovení zakotvujících ve svém 
souhrnu právo obviněných na obhajobu (viz § 2 odst. 13 tr. ř.), je třeba i 
konstatovat, že ve věci neproběhlo odpovídající dokazování   a nebyl řádně 
zjištěn skutkový stav. V důsledku toho je vadný celý výrok o vině a automaticky 
i celý výrok o trestu. Nejvyšší soud z tohoto důvodu podle § 269 odst. 2 tr. ř. 
zrušil napadené usnesení odvolacího soudu i jemu předcházející rozsudek 
Okresního soudu Praha-západ, a to včetně řízení, které před soudem prvního 
stupně proběhlo. Dále zrušil i další rozhodnutí na zrušená rozhodnutí obsahově 
navazující, pokud  vzhledem ke změně, k níž došlo zrušením, pozbyla podkladu. 
Poté byla věc podle § 270 odst. 1 tr. ř. přikázána okresnímu státnímu zástupci 
Praha-západ, aby ji v potřebném rozsahu znovu projednal              a rozhodl.

Nejvyšší soud sám nemohl podle § 271 odst. 1 tr. ř. ve věci rozhodnout 
zprošťujícím rozsudkem, což bylo navrhováno ve stížnosti pro porušení zákona, 
jelikož jak bylo již shora zdůrazněno, v projednávané věci nebylo v původním 
řízení před soudem provedeno řádné a úplné dokazování a tím také nebyl 
spolehlivě zjištěn skutkový stav. Nejvyšší soud po zrušení napadeného 
rozhodnutí může podle § 271 odst. 1 tr. ř. sám ve věci rozhodnout pouze tehdy, 
je-li možno rozhodnutí učinit na podkladě skutkového stavu, který byl v 
napadeném rozhodnutí správně zjištěn.

Bude proto úkolem státního zástupce aby posoudil, zda shromážděný důkazní 
materiál opodstatňuje vypracování nové, zákonu odpovídající obžaloby, anebo zda 
je důvodné zastavení trestního stíhání obviněných podle § 172 odst. 1 písm. b) 
tr. ř. Státní zástupce přitom musí mít na paměti, že k naplnění znaků trestného 
činu výtržnictví podle § 202 odst. 1 tr. zák., účinného do 30. 6. 1973, je 
třeba, aby výtržnické jednání bylo motivováno zjevnou neúctou pachatele ke 
společnosti. Při řešení této otázky nestačí se omezit jen na zjištění samotného 
vnějšího průběhu výtržnického jednání pachatele, ale je třeba tento motiv 
zjišťovat vždy též v souvislosti s osobním profilem pachatele, s dřívějším 
způsobem jeho života, jeho chování vůči ostatním členům společnosti a jeho 
poměrem k práci. Jen při hodnocení všech těchto hledisek je možno dospět ke 
správnému závěru, zda výtržnické  jednání pachatele  vyjadřuje jeho zjevnou 
neúctu ke společnosti či nikoliv (viz Rt 18/1964). Také, že skutečnost, že k 
výtržnosti došlo ve veřejné místnosti a že přítomní odsuzovali jednání 
pachatele nebo se nad ním pohoršovali, nemá rozhodující vliv na zjištění, že 
výtržnost byla motivována zjevnou neúctou vůči společnosti (viz Rt 61/1967). 
Přehlédnuto by nemělo být ani to, že trestný čin výtržnictví je jedním z 
trestných činů hrubě narušujících občanské soužití, jak jsou vymezeny v hlavě 
páté zvláštní části trestního zákona. Výtržností ve smyslu ustanovení § 202 tr. 
zák. se proto rozumí jednání, které závažným způsobem narušuje veřejný klid a 
pořádek a je pro ně typický zjevně neuctivý a neukázněný postoj pachatele k 
zásadám občanského soužití. Jde zpravidla o násilný nebo slovní projev takového 
charakteru, který hrubě uráží, vzbuzuje obavy o bezpečnost, zdraví a majetek 
nebo výrazně snižuje vážnost většího počtu osob současně přítomných (viz Rt 
44/1990). Také je nutné vyvodit, že formy výtržnického jednání musí narušovat 
občanské soužití hrubě, to znamená ve zvýšené míře, přičemž nestačí méně 
závažné, běžné nebo obvyklé projevy rušení tohoto soužití. O hrubé narušení 
občanského soužití půjde zejména v případech, kdy posuzované jednání má 
charakter zjevné svévole, bezohlednosti a zpravidla také určité vyhraněné 
jednostrannosti v tom, že pachatel sleduje prosazení svého, ze společenského 
hlediska nepřijatelného zájmu na úkor zájmů ostatních občanů (viz rozsudek NS 
ČR sp. zn. 7 Tdo 224/2002). Za hrubou neslušnost je považováno jednání, jímž 
jsou hrubě porušována pravidla občanského soužití a zásady občanské morálky, 
např. hrubé rušení shromáždění občanů nebo obřadů občanů, či hrubý útok na čest 
a vážnost občana hrubými nadávkami, oplzlými řečmi či urážkami skutkem. Proto 
každý neslušný výraz vyskytující se v hovorové řeči nelze již apriorně 
považovat za hrubou neslušnost, jakou má na mysli ustanovení § 202 tr. zák., 
ale je třeba jeho použití hodnotit ve všech souvislostech, zejména ve vztahu k 
místu a době, kdy byl použit, (viz Rt 4/1976). 

Pokud by státní zástupce hodlal ve věci postupovat jakýmkoli jiným způsobem než 
podle § 172 odst. 1 písm. b) tr. ř., musel by ještě předtím posoudit, zda v 
dané věci na obviněné nedopadá aboliční ustanovení některé z amnestií 
prezidenta republiky, které byly v mezidobí vyhlášeny, zejména pak aboliční 
ustanovení obsažené v rozhodnutí prezidenta republiky o amnestii ze dne 1. 1. 
1990. Státní zástupce při svém dalším postupu taktéž nesmí opomenout, že podle 
ustanovení Čl. 27 bodu 4 Ústavy České republiky poslance ani senátora nelze 
trestně stíhat bez souhlasu komory, jejímž je členem. Odepře-li komora souhlas, 
je trestní stíhání navždy vyloučeno. Vzhledem k tomu, že ThMgr. S. K. je t. č. 
poslancem Poslanecké sněmovny Parlamentu České republiky, bude nezbytné ohledně 
jeho osoby takový souhlas vyžádat. Pouze pokud by souhlas sněmovny byl udělen, 
bylo by možné též v jeho případě v dalším eventuálním řízení (stíhání) v této 
věci pokračovat.

Protože bylo vysloveno, že zákon byl porušen v neprospěch obviněných, nemůže 
podle § 273 tr. ř. v případném novém řízení dojít ke změně rozhodnutí v jejich 
neprospěch.

Poučení: Proti tomuto rozhodnutí není opravný prostředek přípustný.

V Brně dne 18. února 2003

Předseda senátu:

JUDr. František Hrabec  

	

	

