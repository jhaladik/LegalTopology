Soud: Nejvyšší soud

Spisová značka: 4 Tz 296/2000

Datum rozhodnutí: 31.01.2001

Typ rozhodnutí: ROZSUDEK




4 Tz 296/2000 

U S N E S E N Í 

Nejvyšší soud České republiky rozhodl ve veřejném zasedání dne 31. ledna 2001 v 
trestní věci obviněného V. K., t a k t o : 

Podle § 275 odst. 3 tr. ř. se obviněný V. K. n e b e r e d o v a z b y. 

O d ů v o d n ě n í : 

Nejvyšší soud České republiky (dále jen Nejvyšší soud) projednal stížnost pro 
porušení zákona, kterou ve prospěch obviněného V. K. podal ministr 
spravedlnosti proti usnesení Krajského soudu v Ostravě, pobočka v Olomouci, ze 
dne 22. 12. 1999, sp. zn. 2 To 129/99, v trestní věci vedené u Okresního soudu 
v Olomouci pod sp. zn. 1 T 150/98. Ve shora označené věci byl obviněný 
rozsudkem soudu prvního stupně uznán vinným trestnými činy týrání svěřené osoby 
podle § 215 odst. 1 tr. zák., pohlavního zneužívání podle § 242 odst. 1, odst. 
2 tr. zák. a ohrožování mravní výchovy mládeže podle § 217 odst. 1 písm. b) tr. 
zák. a za to mu byl uložen souhrnný trest odnětí svobody v trvání třiceti 
měsíců s výkonem ve věznici s ostrahou. Výkon tohoto trestu obviněný nastoupil 
dne 6. 9. 2000 a jeho konec připadá na 6. 3. 2003. Nejvyšší soud vyhověl podané 
stížnosti pro porušení zákona a vyslovil, že citovaným usnesením Krajského 
soudu v Ostravě, pobočka v Olomouci, byl porušen zákon v neprospěch obviněného 
V. K., toto rozhodnutí zrušil, a věc přikázal Krajskému soudu v Ostravě, 
pobočka v Olomouci, k novému projednání a rozhodnutí. Vzhledem k tomu, že bylo 
zrušeno rozhodnutí, na jehož základě obviněný v současné době vykonává trest 
odnětí svobody, rozhodoval Nejvyšší soud podle § 275 odst. 3 tr. ř. zároveň o 
vazbě. 

Nejvyšší soud zkoumal, zda je dán některý z důvodů vazby, uvedených v 
ustanovení § 67 odst. 1 písm. a) až c) tr. ř. Z obsahu trestního spisu je 
patrno, že obviněný se dostavoval ke všem úkonům, které orgány činné v trestním 
řízení v jeho trestní věci prováděly, dostavoval se rovněž ke všem nařízeným 
hlavním líčením i veřejnému zasedání u odvolacího soudu, doručované obsílky 
řádně přebíral, rovněž bezprostředně reagoval na výzvu k nástupu výkonu trestu. 
Není tedy zjištěno nic, co by mohlo zavdat příčinu k obavám naznačeným v 
ustanovení § 67 odst. 1 písm. a) tr. ř. Není rovněž žádný skutkový podklad pro 
existenci důvodu koluzní vazby podle § 67 odst. 1 písm. b) tr. ř., neboť nejsou 
ničím odůvodněny obavy, že by obviněný ovlivňoval svědky, případně, že by jinak 
mařil objasnění okolností významných z hlediska probíhajícího trestního řízení. 
Nejvyšší soud však neshledal ani důvody vazby upravené ustanovením § 67 odst. 1 
písm. c) tr. ř. Obviněný se sice v minulosti dopustil úmyslných trestných činů 
proti životu a zdraví, za něž byl odsouzen i k nepodmíněným trestům odnětí 
svobody, avšak z posledního výkonu trestu byl podmíněně propuštěn 27. 4. 1988, 
takže není ničím zesilována obava, že by na svobodě mohl v trestné činnosti 
pokračovat, nadto, když dcera, vůči níž protiprávní útoky směřovaly, nesdílí s 
obviněným společnou domácnost a je v ústavní výchově. 

Za tohoto stavu věci Nejvyšší soud v souladu s ustanovením § 275 odst. 3 tr. ř. 
rozhodl tak, že obviněného V. K. nevzal do vazby, když pro tento postup 
neshledal důvody. 

P o u č e n í : Proti tomuto usnesení není stížnost přípustná. 

V Brně dne 31. ledna 2001 

Předsedkyně senátu: 

JUDr. D. N.

Právní věta: 
O opravě a doplnění protokolu o hlavním líčení a o námitkách proti takovému protokolu vždy  rozhoduje soud, o jehož protokol jde (§ 57 odst. 1 tr. ř.). Jestliže tedy je v řízení před  odvolacím soudem zpochybněna správnost protokolace vyjádřením některé z procesních stran ohledně  podání opravného prostředku proti vyhlášenému rozsudku, pak odvolací soud není oprávněn posuzovat  správnost či úplnost protokolace, nýbrž věc předloží soudu prvního stupně k rozhodnutí o těchto  námitkách.

Soud: Nejvyšší soud

Spisová značka: 4 Tz 296/2000

Datum rozhodnutí: 31.01.2001

Typ rozhodnutí: ROZSUDEK


Heslo: Řízení o odvolání, Protokol

Dotčené předpisy: § 57 odst. 1 tr. ř., § 253 odst. 1 tr. ř.

Kategorie rozhodnutí: A


Publikováno ve sbírce pod číslem: 1 / 2002



4 Tz 296/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání dne 31. ledna 2001 
v senátě složeném z předsedkyně JUDr. D. N. a soudců JUDr. F. H. a JUDr. J. P. 
stížnost pro porušení zákona, kterou podal ministr spravedlnosti České 
republiky ve prospěch obviněného V. K., proti usnesení Krajského soudu v 
Ostravě, pobočka v Olomouci, ze dne 22. 12. 1999, sp. zn. 2 To 129/99, a podle 
§ 268 odst. 2 tr. ř., § 269 odst. 2 tr. ř. a § 270 odst. 1 tr. ř. rozhodl t a k 
t o : 

Pravomocným usnesením Krajského soudu v Ostravě, pobočka v Olomouci, ze dne 22. 
12. 1999, sp. zn. 2 To 129/99, b y l p o r u š e n z á k o n v ustanoveních § 
253 odst. 1 tr. ř. a § 2 odst. 5, odst. 6 tr. ř. v neprospěch obviněného V. K. 

Napadené usnesení se z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Krajskému soudu v Ostravě, pobočka v Olomouci, se p ř i k a z u j e , aby věc v 
potřebném rozsahu znovu projednal a rozhodl. 

Odůvodnění:

Rozsudkem Okresního soudu v Olomouci ze dne 28. 1. 1999, sp. zn. 1 T 150/98, 
byl obviněný V. K. v bodě 1) výroku rozsudku uznán vinným trestným činem týrání 
svěřené osoby podle § 215 odst. 1 tr. zák., jehož se dopustil tím, že společně 
se svou manželkou N. K. v přesně nezjištěnou dobu, nejméně však od poloviny 
roku 1996 do března 1997 nepravidelně, ale vícekrát v O., ve společném bytě v 
H. ul. 72, bezdůvodně fyzicky a psychicky trestali nezletilou V. K., žákyni 
Zvláštní školy v O. - Ř., kdy fyzické tresty realizovali pod vlivem alkoholu, 
takže poškozená V. K. byla tímto psychicky týrána. V bodě 2) výroku rozsudku 
byl obviněný uznán vinným trestnými činy pohlavního zneužívání podle § 242 
odst. 1, odst. 2 tr. zák. a ohrožování mravní výchovy mládeže podle § 217 odst. 
1 písm. b) tr. zák., jehož se dopustil tím, že v prosinci 1995 přesně 
nezjištěného dne ve svém bytě v O., H. ul. 72, v podnapilém stavu počal svou 
dceru V. K., obnažovat, poté ji za účelem svého sexuálního uspokojení vyzval, 
aby mu třela pohlavní úd, nezletilou osahával na prsou a požadoval po ní, aby 
se svlékla. Za to mu byl v sazbě § 242 odst. 2 tr. zák. za použití § 35 odst. 2 
tr. zák. uložen souhrnný nepodmíněný trest odnětí svobody v trvání třiceti 
měsíců. Podle § 39a odst. 2 písm. c) tr. zák. byl pro výkon tohoto trestu 
zařazen do věznice s ostrahou. Současně byl zrušen výrok o trestu v trestním 
příkazu Okresního soudu v Olomouci, sp. zn. 1 T 144/98, (bez uvedení data 
doručení trestního příkazu obviněnému) včetně všech obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu. 

Spis byl poté dne 9. 2. 1999 předložen předsedou senátu Okresního soudu v 
Olomouci Krajskému soudu v Ostravě, pobočka v Olomouci, s tím, že proti 
rozsudku podali odvolání oba obžalovaní. Soud II. stupně ve veřejném zasedání 
dne 22. 12. 1999 zamítl usnesením, sp. zn. 2 To 129/99, odvolání obviněného V. 
K. podle § 253 odst. 1 tr. ř. jako opožděně podané. Tohoto dne nabyl rozsudek 
právní moci.

Proti usnesení Krajského soudu v Ostravě, pobočka v Olomouci, ze dne 22. 12. 
1999, sp. zn. 2 To 129/99, podal ministr spravedlnosti České republiky ve 
prospěch obviněného V. K. stížnost pro porušení zákona. Tomuto soudu vytýká, že 
porušil zákon v ustanoveních § 253 odst. 1 tr. ř., § 57 odst. 1 tr. ř., § 2 
odst. 5 tr. ř. a § 245 odst. 1 tr. ř. 

V protokolu o hlavním líčení ze dne 28. 1. 1999, jež bylo konáno v trestní věci 
Okresního soudu v Olomouci, sp. zn. 1 T 150/98, je zaprotokolováno vyjádření 
obou obviněných tak, že po vysvětlení významu rozsudku a poučení o opravném 
prostředku uvedli, že každý z nich podává odvolání. Proto, když byl spis 
předložen soudu II. stupně, uvedla po zahájení veřejného zasedání N. K., že 
odvolání po vyhlášení rozsudku nepodala, odvolání za ni podal bez jejího vědomí 
obhájce, ona se však rozhodla vzít toto odvolání zpět. Odvolací soud poté toto 
zpětvzetí odvolání vzal podle § 250 odst. 4 tr. ř. na vědomí. Dotazem u 
intervenujícího státního zástupce poté odvolací soud zjistil, že z jeho 
poznámek vyplývá jiný údaj, než je uveden v protokolu o hlavním líčení, a to, 
že si oba obžalovaní ponechali lhůtu na rozmyšlenou, tento údaj podle 
protokolace potvrdil i obhájce obviněného K., Mgr. M. Z., který nadto uvedl, že 
písemné odvolání podával osobně u okresního soudu dne 10. 2. 1999, byť jemu i 
obviněnému byl rozsudek doručen již dne 28. 1. 1999. Krajský soud pak zamítl 
odvolání obviněného jako opožděně podané podle § 253 odst. 1 tr. ř. 

Stížnost pro porušení zákona vytýká Krajskému soudu v Ostravě, pobočka v 
Olomouci, že učinil závažné rozhodnutí, aniž si v dostatečné míře sjednal jasno 
o obsahu protokolu o hlavním líčení, který má charakter veřejné listiny, 
přičemž obsah tohoto protokolu zpochybnil závěry plynoucími ze soukromých 
poznámek obhájce či interních záznamů státního zástupce, aniž by potřebné údaje 
ověřil u předsedy senátu okresního soudu, jenž napadený rozsudek vydal. Na 
základě takto nedostatečně zjištěných skutečností poté odmítl věcně projednat 
odvolání obviněného V. K., které bylo podle protokolu o hlavním líčení podáno 
řádně a včas.

Ministr spravedlnosti České republiky poté navrhl, aby Nejvyšší soud České 
republiky (dále jen Nejvyšší soud) podle § 268 odst. 2 tr. ř. vyslovil shora 
uváděné porušení zákona, podle § 269 odst. 2 tr. ř. napadené rozhodnutí zrušil 
a dále postupoval podle § 270 odst. 1 tr. ř.

Nejvyšší soud přezkoumal na podkladě podané stížnosti pro porušení zákona podle 
§ 267 odst. 1 tr. ř. správnost všech výroků napadeného rozhodnutí, jakož i 
řízení, které mu předcházelo, a shledal, že zákon porušen byl.

Podle ustanovení § 253 odst. 1 tr. ř. odvolací soud zamítne odvolání, bylo-li 
podáno opožděně, osobou nebo osobou, která se odvolání výslovně vzdala nebo 
znovu podala odvolání, které v téže věci již předtím výslovně vzala zpět.

Podle § 2 odst. 5 tr. ř. postupují orgány činné v trestním řízení tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Těmito ustanoveními se odvolací soud důsledně neřídil. Je třeba konstatovat, že 
z protokolu o hlavním líčení ze dne 28. 1. 1999, kdy byl rozsudek okresního 
soudu vyhlášen, vyplývá, že jak obviněný K., tak jeho manželka, tehdy v 
procesním postavení spoluobžalované, prohlásili, že proti rozsudku podávají 
odvolání. Přítomný státní zástupce se dle této protokolace "nevyjádřil", tedy 
žádal, aby mu byl rozsudek písemně doručen a byla mu tak poskytnuta zákonná 
osmidenní lhůta k úvaze zda odvolání podá či nikoli. Správnost této protokolace 
potvrdil předseda senátu okresního soudu svým podpisem. Že tyto údaje i nadále 
považoval předseda senátu za správné potvrzuje i jeho referát ze dne 8. 2. 
1999, jímž dal kanceláři pokyn, aby trestní spis byl ve smyslu ustanovení § 251 
tr. ř. vzhledem k odvoláním, jež podali obžalovaní, předložen odvolacímu soudu. 

Mimo údaje o odvoláních podaných u hlavního líčení, je ve spise založeno 
písemné odvolání N. K. ze dne 4. 2. 1999, které vyhotovil její obhájce JUDr. V. 
K. 

Pochybnosti o tom, že odvolání byla podána oprávněnými osobami a v zákonné 
lhůtě, neměl zřejmě ani odvolací soud, jak je patrno z referátu určeného člena 
senátu, který dne 14. 12. 1999 nařídil veřejné zasedání na den 22. 12. 1999.

Z protokolu o veřejném zasedání před Krajským soudem v Ostravě, pobočka v 
Olomouci, je patrno, že N. K. po jeho zahájení uvedla, že odvolání ústně do 
protokolu u okresního soudu podal jen obviněný. Ona sama o tom jen uvažovala, 
bavila se o tom se svým obhájcem, ale u hlavního líčení odvolání nepodala. 
Pokud tak posléze dne 4. 2. 1999 učinil její obhájce, šlo o úkon učiněný bez 
jejího vědomí, a ona sama takto podané odvolání bere zpět. Obhájce obviněného, 
dle protokolace Mgr. M. Z., poté uvedl, že odvolání obviněného bylo podáno až 
dne 10. 2. 1999, když ani obviněný u hlavního líčení bezprostředně ústně do 
protokolu opravný prostředek nepodal. Poté byl učiněn dotaz u intervenujícího 
státního zástupce Krajského státního zastupitelství v Ostravě, pobočka v 
Olomouci, který sdělil, že z jeho poznámek vyplývá, že si jak N. K., tak 
obviněný K. ponechali lhůtu k vyjádření. Po těchto zjištěních posléze odvolací 
soud rozhodl tak, jak specifikováno výše. 

Tímto postupem však nebyla respektována ustanovení § 55 až 57 tr. ř., přičemž 
odvolací soud řádně nezjistil, zda pro procesní postup, který zvolil, má 
vytvořeny zákonné podmínky a předpoklady. 

Podle § 55 odst. 1 tr. ř. se o každém úkonu trestního řízení sepíše, a to 
zpravidla při úkonu nebo bezprostředně po něm, protokol, který má posléze v 
písm. a) - b) citovaného ustanovení stanoveny obligatorní náležitosti. Protokol 
o hlavním líčení podepisuje předseda senátu a zapisovatel (§ 56 odst. 1 tr. 
ř.). O opravě a doplnění protokolu o hlavním líčení a rovněž o námitkách proti 
takovému protokolu rozhoduje soud, o jehož protokol jde. Proti tomuto 
rozhodnutí je přípustná stížnost (§ 57 odst. 1 tr. ř.). Uvedená ustanovení tak 
zcela jednoznačně řeší problematiku vyhotovování protokolu o hlavním líčení, 
který má charakter veřejné listiny, stejně jako i způsob rozhodnutí o 
případných námitkách proti takovémuto protokolu. Odvolací soud pominul, že toto 
rozhodování přísluší v daném případě Okresnímu soudu v Olomouci, jemuž měl být 
spis k rozhodnutí podle § 57 odst. 1 tr. ř. předložen. Odvolací soud pak v 
rozporu s citovaným ustanovením na sebe atrahoval takovéto rozhodnutí a na 
základě zcela nedostatečných zjištění poté zamítl odvolání obviněného Klementa 
jako opožděně podané. Tím zkrátil obviněného na jeho právu na odvolání, které 
mu vyplývá z ustanovení § 245 odst. 1 tr. ř. 

Pro úplnost je třeba doplnit argumentaci ještě o další údaj, a to, že odvolací 
soud konstatoval existenci obviněným opožděně podaného odvolání, avšak ve spise 
se písemné vyhotovení odvolání obviněného nenachází, a rovněž ze spisového 
přehledu nevyplývá, že by v něm kdy bylo založeno. Není tedy zřejmé o jakém 
odvolání vlastně krajský soud rozhodl. Pokud se nyní ve spise nachází volně 
vložená kopie odvolání obviněného datovaná dnem 10. 2. 1999, jde o kopii 
dodatečně vloženou obhájcem obviněného spolu s podnětem ke stížnosti pro 
porušení zákona, a to až dne 1. 8. 2000.

Vzhledem k okolnostem výše uvedeným je nutno konstatovat, že Krajský soud v 
Ostravě, pobočka v Olomouci, svým usnesením ze dne 21. 12. 1999, sp. zn. 2 To 
129/99, porušil zákon v neprospěch obviněného V. K. v ustanoveních § 253 odst. 
1 tr. ř. a § 2 odst. 5, 6 tr. ř. Toto porušení zákona vyslovil Nejvyšší soud 
podle § 268 odst. 2 tr. ř. Podle § 269 odst. 2 tr. ř. napadené usnesení zrušil, 
včetně rozhodnutí obsahově navazujících, pokud vzhledem ke změně, k níž došlo 
zrušením, pozbyla podkladu. Věc poté podle § 270 odst. 1 tr. ř. přikázal 
Krajskému soudu v Ostravě, pobočka v Olomouci, aby ji v potřebném rozsahu znovu 
projednal a rozhodl.

Odvolací soud především výslechem obviněného, který se dosud v tomto směru 
nevyjádřil, zjistí, zda podal odvolání ústně do protokolu již v hlavním líčení 
poté, co byl rozsudek vyhlášen, či zda se bezprostředně nevyjádřil a žádal, aby 
mu byl doručen písemný rozsudek s tím, že příslušné stanovisko k rozsudku učiní 
v zákonné osmidenní lhůtě. Poté vzhledem k protokolovaným vyjádřením ods. N. 
K., obhájce Mgr. Z. a státního zástupce, který byl přítomen u veřejného 
zasedání před Krajským soudem, případně i obviněného, vzhledem k obsahu jeho 
vyjádření, předloží spis Okresního soudu v Olomouci k rozhodnutí podle § 57 
odst. 1 tr. ř. Po právní moci tohoto rozhodnutí přihlédne Krajský soud k jeho 
obsahu a posoudí, zda v případě obviněného V. K. šlo o odvolání opožděně či 
včas podané, přičemž jeho další procesní postup se bude odvíjet od tohoto 
zjištění.

Pro úplnost Nejvyšší soud připomíná ustanovení § 270 odst. 4 tr. ř., podle 
něhož je orgán, jemuž byla věc přikázána, vázán právním názorem, který ve věci 
Nejvyšší soud vyslovil, a je povinen provést ty procesní úkony, jejichž 
provedení Nejvyšší soud nařídil.

Poučení: Proti tomuto rozsudku není opravný prostředek přípustný.

V Brně dne 31. ledna 2001

Předsedkyně senátu:

JUDr. D. N.

