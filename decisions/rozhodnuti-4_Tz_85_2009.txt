Právní věta: 
Trestný čin padělání a pozměňování veřejné listiny podle § 176 odst. 1 alinea 1 tr. zák. je dokonán  již tím, že pachatel padělal veřejnou listinu nebo podstatně změnil její obsah v úmyslu, aby jí  bylo užito jako pravé. Pozdější užití takové listiny jako pravé je jen realizací jeho záměru použít  tuto listinu jako pravou, který existoval v době jejího padělání nebo pozměňování, a proto se  pachatel takovým jednáním nedopouští též trestného činu padělání a pozměňování veřejné listiny  podle § 176 odst. 1 alinea 2 tr. zák. Jestliže pachatel v době, kdy padělal nebo podstatně změnil obsah veřejné listiny ještě neměl v  úmyslu ji použít jako pravou, pak trestný čin padělání a pozměňování veřejné listiny podle § 176  odst. 1 alinea 2 tr. zák. je dokonán až tím, že ji pachatel skutečně užije jako pravou např. v  obchodním styku. Pokud v takovém případě pachatel veřejnou listinu (např. živnostenský list, do  něhož dopsal oprávnění k provozování další živnosti) použije při uzavírání smlouvy na provedení  činnosti neoprávněně doplněné do živnostenského listu jako prostředek k tomu, aby tímto způsobem  podvodně vylákal peníze, není z hlediska dokonání trestného činu padělání a pozměňování veřejné  listiny podle § 176 odst. 1 alinea 2 tr. zák. významné, zda a kdy došlo k dokonání sbíhajícího se  trestného činu podvodu podle § 250 tr. zák.*) *)Poznámka redakce: Nyní jde o jedinou alineu  uvedenou v § 348 odst. 1 trestního zákoníku. To však  nic nemění na závěru vztahujícím se k řešení otázky dokonání takového činu, což může mít význam při  posuzování např. časové působnosti trestních zákonů,či počátku běhu promlčecí doby

Soud: Nejvyšší soud

Spisová značka: 4 Tz 85/2009

Datum rozhodnutí: 19.11.2009

Typ rozhodnutí: Rozsudek


Heslo: Podvod , Padělání a pozměňování veřejné listiny

Dotčené předpisy: § 176 odst. 1 bod 1 tr. zák., § 176 odst. 1 bod 2 tr. zák., § 250 tr. zák.

Kategorie rozhodnutí: A


Publikováno ve sbírce pod číslem: 6 / 2011



4 Tz 85/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 19. listopadu 
2009 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Petra Šabaty stížnost pro porušení zákona, kterou 
podala ministryně spravedlnosti ve prospěch obviněného  R.   J., proti rozsudku 
Vrchního soudu v Olomouci ze dne 9. 10. 2002, sp. zn. 5 To 46/2001, a podle § 
268 odst. 2, § 269 odst. 2 a § 270 odst. 1 tr. řádu rozhodl  t a k t o :

Rozsudkem Vrchního soudu v Olomouci ze dne 9. 10. 2002, sp. zn. 5 To 
46/2001,       b y l   p o r u š e n    z á k o n   v ustanoveních čl. I.  
písm. a) rozhodnutí prezidenta republiky o amnestii ze dne 3. 2. 1998, § 176 
odst. 1 tr. zákona ve znění zákona č. 265/2001 Sb., § 49 odst. 1 tr. zákona, v 
tehdy platném znění, § 50 odst. 1 tr. zákona a § 259 odst. 4 tr. řádu v 
neprospěch obviněného R. J.

Napadený rozsudek  s e   z r u š u j e   ve výroku o vině pod bodem a), pokud 
jím byl obviněný uznán vinným trestným činem padělání a pozměňování veřejné 
listiny dle § 176 odst. 1 tr. zákona ve znění zákona č. 265/2001 Sb. v souběhu 
s trestným činem podvodu podle § 250 odst. 1, odst. 3 písm. b) tr. zákona ve 
znění zákona č. 265/2001 Sb., výrok o trestu odnětí svobody a způsobu jeho 
výkonu a výrok o trestu zákazu činnosti.

Současně  se zrušují všechna další rozhodnutí na zrušené výroky rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu.

Vrchnímu soudu v Olomouci  s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Rozsudkem Krajského soudu v Brně ze dne 5. 9. 2001, sp. zn. 48 T 8/2000, byl 
obviněný R. J. uznán vinným v bodě 1) výroku rozsudku trestným činem padělání a 
pozměňování veřejné listiny podle § 176 odst. 1, odst. 2 písm. b) tr. zákona, v 
bodě 2) trestným činem podvodu podle § 250 odst. 1, odst. 4 tr. zákona, v 
bodech 3) a 4) dvěma trestnými činy podvodu podle § 250 odst. 1, odst. 2 tr. 
zákona.

Za skutky uvedené v rozsudku ad 1), 2), 3) byl obviněnému v sazbě ustanovení § 
250 odst. 4 tr. zákona, za použití § 35 odst. 2 tr. zákona uložen souhrnný 
trest odnětí svobody v trvání pěti a půl roku. Pro jeho výkon byl podle § 39a 
odst. 2 písm. c) tr. zákona zařazen do věznice s ostrahou. Současně byl zrušen 
výrok o trestu z rozsudku Okresního soudu v Blansku ze dne 21. 10. 1999, sp. 
zn. 1 T 166/99, jakož i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Pro skutek uvedený ad 4) soud dle § 37 tr. zákona upustil od uložení dalšího 
trestu. Současně byl uložen i trest zákazu činnosti dle § 49 odst. 1 a § 50 
odst. 1 tr. zákona spočívající v zákazu podnikatelské činnosti v oboru koupě 
zboží za účelem dalšího prodeje na dobu pěti let. Dále byly učiněny výroky o 
povinnosti obviněného dle § 228 odst. 1 tr. řádu zaplatit na náhradě škody 
specifikovaným poškozeným v určené výši, jeden z poškozených byl dle § 229 
odst. 2 tr. řádu odkázán s nárokem na náhradu škody na řízení ve věcech 
občanskoprávních.

Proti rozsudku podali v zákonné lhůtě odvolání obviněný R. J. a okresní státní 
zástupce. Vrchní státní zástupce vzal podané odvolání zpět svým výslovně 
učiněným prohlášením ve veřejném zasedání dne 9. 10. 2002, a  toto zpětvzetí 
odvolání vzal předseda senátu na  vědomí dle § 250 odst. 1, odst. 4 tr. řádu.

Z podnětu odvolání, jež podal obviněný, odvolací soud podle § 258 odst. 1 písm. 
b), d), f), odst. 2 tr. řádu částečně zrušil napadený rozsudek ve výrocích o 
vině pod body 1), 2), v celém výroku o trestu a způsobu jeho výkonu, ve výroku 
učiněném dle § 37 tr. zákona a výroku o náhradě škody učiněných dle § 228 odst. 
1 tr. řádu ve vztahu k poškozeným M. M., J. V., J. N., P. C., P. P., L. Z. a 
Ing. J. Š.

Za podmínek § 259 odst. 3 tr. řádu nově uznal obviněného R. J. vinným, že 
ačkoliv si byl vědom, že nebude schopen dostát svým závazkům a neměl dostatek 
finančních prostředků,

a) v přesně nezjištěné době v měsíci listopadu 1997, v místě svého trvalého 
bydliště v obci R., ul. S., okr. B., pozměnil svůj živnostenský list  vystavený 
OÚ B. pro předmět podnikání – obchodní živnost – koupě zboží za účelem jeho 
dalšího prodeje a prodej tak, že na psacím stroji dopsal do předmětu podnikání 
položku „klempířství a pokrývačství“, takto padělaný živnostenský list použil 
dne 8. 12. 1997 při uzavření smlouvy o dílo s B. N., bytem K., K., na kompletní 
opravu střechy, a v souvislosti s touto smlouvou v den uzavření smlouvy obdržel 
zálohu ve výši 90.000,- Kč, dne 8. 5. 1998 obdržel další zálohu ve výši 
95.000,- Kč a dne 28. 5. 1998 další zálohu ve výši 119.469,80 Kč, na opakované 
urgence na dodání materiálu a zahájení stavby nereagoval, termíny prací 
oddaloval, práci neprovedl a z materiálu dodal pouze folii v hodnotě 4.334,- 
Kč, zálohy nevrátil a způsobil tak B. N. škodu ve výši celkem 300.135,80 Kč,

b) dne 25. 1. 1998 si půjčil od M. M., bytem B., S., částku 100.000,- Kč, 
údajně na nákup materiálu s tím, že dluh vrátí do 15. 3. 1998, dne 26. 2. 1998 
si opětovně půjčil částku 85.000,- Kč za účelem zakoupení materiálu s tím, že 
dluh vrátí do 4. 3. 1998, přičemž v uvedených termínech ani dosud dluh nevrátil 
a na urgence reagoval výmluvami a oddalováním termínu vrácení, čímž způsobil M. 
M. škodu ve výši 185.000,- Kč,

c) dne 29. 1. 1998 uzavřel smlouvu o dílo s J. V., bytem D. n. S., N. h., na 
zhotovení krovů, střešních latí a bednění, v této souvislosti dne         3. 2. 
1998 odebral zboží v celkové hodnotě 74.423,90 Kč, kdy mu tato částka byla 
vyfakturována, avšak fakturu v termínu splatnosti 14 dnů neuhradil a podmiňoval 
úhradu platby snížením ceny, k čemuž došlo a původní cena byla snížena na 
částku 66.153,90 Kč, avšak ani tuto částku ve lhůtě splatnosti ani dosud 
nevrátil,

d) dne 25. 2. 1998 si půjčil od J. N., bytem R., n. 9. k., částku 24.000,- Kč, 
údajně na nákup dlažby, kterou mu měl dodat a nebo vrátit peníze do 4. 3. 1998, 
dále dne 13. 5. 1998 si půjčil od J. N. částku 75.000,- Kč s tím, že ji vrátí 
do 30. 5. 1998 a dne 18. 5. 1998 si od J. N. půjčil další částku ve výši 
118.000,- Kč, údajně na nákup střešních oken V., dne 3. 6. 1998 požadoval po J. 
N. částku 140.000,- Kč s tím,  že do 5. 6. 1998 zaplatí všechny dluhy, pokud mu 
tuto požadovanou částku půjčí, J. N. mu částku 140.000,- Kč půjčil, avšak 
peníze do dnešního dne nesplatil, čímž způsobil J. N. škodu ve výši 357.000,- Kč

e) v přesně nezjištěné době v měsíci březnu 1998, na základě ústní smlouvy o 
dílo provedl pro jeho firmu tesařské práce P. C., bytem D. L. s tím, že mu obv. 
R. J. přislíbil uhradit zálohu ve výši 30.000,- Kč a následné platby za další 
provedené práce, kdy na tuto částku byla R. J. vystavena faktura ze dne 1. 3. 
1998, kterou však ve lhůtě splatnosti a přes četné urgence do dnešního dne 
neuhradil, čímž způsobil P. C. škodu ve výši 30.000,- Kč,

f) v přesně nezjištěné době v měsíci březnu 1998, na základě ústní smlouvy o 
dílo provedl pro jeho firmu tesařské práce P. P., bytem Ž., okr. Ž. n. S. s 
tím, že mu obv. R. J. přislíbil uhradit zálohu ve výši 30.000,- Kč, kdy na tuto 
částku byla R. J. vystavena faktura ze dne 1. 3. 1998, kterou  však ve lhůtě 
splatnosti a přes četné urgence do dnešního dne neuhradil, čímž způsobil P. P. 
škodu ve výši 30.000,- Kč,

g) dne 22. 5. 1998 na základě rámcové kupní smlouvy odebral od firmy S. A., a. 
s. O., střešní krytinu v hodnotě 616.982,50 Kč, kdy na úhradu tohoto zboží mu 
byla poskytnuta záloha firmou P. ve výši 1.200.000,- Kč, na  zboží byla 
vystavena faktura ze dne 22. 5. 1998, kterou však obv. R. J. do dnešního dne 
neuhradil, částku ve výši 550.000,- Kč za něho uhradila firma P. a zbývající 
částku 66.982,50 Kč obv. R. J. dodnes dluží firmě S. A., a. s.,

což bylo kvalifikováno v bodě a) jednak jako trestný  čin padělání a 
pozměňování veřejné listiny podle  § 176 odst. 1 tr. zákona podle § 176 odst. 1 
tr. zákona ve znění zákona č. 265/2001 Sb., jednak v bodech a-g) jako trestný 
čin podvodu podle § 250 odst. 1, odst. 3 písm. b) tr. zákona ve znění zákona č. 
265/2001 Sb.

Za tyto trestné činy, jakož i trestný čin podvodu dle § 250 odst. 1, odst. 2 
tr. zákona v nezměněném výroku o vině rozsudku soudu prvního stupně ad 3) a 
stejný trestný čin uvedený v tomto rozsudku ad 4) byl obviněnému v sazbě § 250 
odst. 3 tr. zákona, za užití ustanovení § 35 odst. 1 tr. zákona  uložen úhrnný 
trest odnětí svobody v trvání čtyř a půl roku. Pro výkon trestu byl dle § 39a 
odst. 2 písm. c) tr. zákona zařazen do věznice s ostrahou. Obviněnému byl 
uložen dle § 49 odst. 1 a § 50 odst. 1 tr. zákona i trest zákazu činnosti 
spočívající v zákazu podnikatelské činnosti s předmětem podnikání obchodní 
živnost – koupě zboží za účelem jeho dalšího prodeje a prodej a klempířství a 
pokrývačství na dobu pěti let. Současně byly učiněny výroky o náhradě škody 
podle § 228 odst. 1 a § 229 odst. 1 tr. řádu. 

Proti výše citovanému pravomocnému rozsudku Vrchního soudu v Olomouci podala 
ministryně spravedlnosti podle § 266 odst. 1, 2 tr. řádu stížnost pro porušení 
zákona ve prospěch obviněného R. J. Podle jejího názoru byl zákon v neprospěch 
tohoto obviněného porušen zákon v ustanoveních čl. I. písm. a) rozhodnutí 
prezidenta republiky  o amnestii ze dne 3. 2. 1998 ve vztahu k ustanovení § 176 
odst. 1 tr. zákona, § 259 odst. 4  tr. řádu ve vztahu k ustanovením § 49 odst. 
1 tr. zákona v tehdy platném znění a § 50 odst. 1 tr. zákona.

Podle názoru stěžovatelky, pokud Vrchní soud v Olomouci rozhodoval o vině 
obviněného trestným činem padělání a pozměňování veřejné listiny a užil právní 
kvalifikace pro toto jednání dle § 176 odst. 1  tr. zákona, v době, kdy 
rozhodoval, měl na tento trestný čin aplikovat amnestii prezidenta republiky z 
3. 2. 1998, neboť na tento trestný čin se vztahovalo aboliční ustanovení čl. I. 
písm. a) rozhodnutí o amnestii. Vrchní soud ve svém rozhodnutí zdůvodnil proč 
v  intencích tohoto zákonného ustanovení nepostupoval, což odůvodnil tvrzením, 
že trestný čin byl dokonán až po vyhlášení amnestie a ta se proto na něj 
nevztahovala. S tímto právním názorem ministryně spravedlnosti nesouhlasila a 
argumentuje tím, že čin byl dokonán samotným předložením padělaného 
živnostenského listu a uzavřením smlouvy  v listopadu 1997.

Ministryně spravedlnosti zaměřila mimořádný opravný prostředek rovněž do 
uloženého trestu zákazu činnosti, který Vrchní soud v Olomouci ve svém rozsudku 
nově koncipoval. Byť ponechal stejnou výměru trestu v trvání pěti let, rozšířil 
okruh činností, na který se uložený zákaz vztahuje, přičemž pominul, že 
rozhoduje pouze o odvolání obviněného a nemůže svým rozhodnutím zhoršit jeho 
postavení. Postupoval tak v rozporu s ustanovením § 259 odst. 4 tr. řádu.

Závěrem svého mimořádného opravného prostředku stěžovatelka navrhla, aby 
Nejvyšší soud vyslovil podle § 268 odst. 2 tr. řádu, že napadeným rozsudkem 
Vrchního soudu v Olomouci ze dne 9. 10. 2002, sp. zn. 5 To 46/2001, byl v 
neprospěch obviněného porušen zákon v namítaném rozsahu. Podle § 269 odst. 2 
tr. řádu navrhla zrušit rozsudek ve výroku o vině trestným činem padělání a 
pozměňování veřejné listiny podle § 176 odst. 1 tr. zákona, ve výroku o trestu 
odnětí svobody a způsobu jeho výkonu, ve výroku o trestu zákazu činnosti, jakož 
i všechna další rozhodnutí, na zrušené části rozsudku obsahově navazující, 
pokud vzhledem ke změně, k níž došlo zrušením, pozbyla podkladu. Dále navrhla, 
aby věc byla podle § 270 odst. 1 tr. řádu vrácena Vrchnímu soudu v Olomouci s 
pokynem věc znovu projednat a rozhodnout.

Nejvyšší soud podle § 267 odst. 3 tr. řádu přezkoumal zákonnost a odůvodněnost 
těch částí výroků rozhodnutí, proti nimž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející, a shledal, že zákon byl porušen.

K důvodnosti užití amnestie prezidenta republiky ze dne 3. 2. 1998 zaujal 
Nejvyšší soud tento právní názor:

Ustanovení § 176 odst. 1 tr. zákona stanoví, že trestného činu padělání a 
pozměňování veřejné listiny se dopustí ten, kdo padělá veřejnou listinu nebo 
podstatně změní její obsah v úmyslu, aby jí bylo užito jako pravé, nebo kdo 
užije takové listiny jako pravé. Podstatou protiprávního jednání obviněného, 
jenž byl tímto trestným činem uznán vinným, bylo pozměnění obsahu 
živnostenského listu někdy v měsíci listopadu 1997, kdy oproti originálu 
doplnil rozsah živnostenského oprávnění o položku „klempířství a pokrývačství“. 
Takto pozměněný doklad použil jako pravý dne 8. 12. 1997 při uzavírání smlouvy 
o dílo s B. N. na kompletní opravu střechy.

Vrchní soud důvodně toto jednání obviněného posoudil pouze jako trestný čin 
padělání a pozměňování veřejné listiny podle § 176 odst. 1 tr. zákona, nikoli 
dle § 176 odst. 1, odst. 2 písm. b) tr. zákona, neboť především toto jednání 
obviněného nehodnotil jako samostatný skutek, ale jako jeden skutek spolu s 
trestným činem podvodu spáchaný v jednočinném souběhu, nadto vzhledem ke změně 
zákonné úpravy § 89 odst. 11 tr. zákona, provedené novelou č. 265/2001 Sb., 
užil ustanovení § 16 odst. 1 tr. zákona a užil příznivější právní kvalifikace 
ve vztahu k té části skutku, jež je posouzena jako majetkový trestný čin a 
odkázal na nová zákonná kriteria ve vztahu k výši škody, od čehož se posléze 
odvíjela i mírnější právní kvalifikace činu posouzeného dle § 176 tr. zákona.

Nelze však přisvědčit té právní úvaze vrchního soudu, že na uvedenou právní 
kvalifikaci nelze vztáhnout užití amnestie prezidenta republiky ze dne 3. 2. 
1988, neboť obviněný na základě padělaného živnostenského listu pobíral zálohy 
až do 28. 5. 1998 a svou trestnou činnost dokonal po vyhlášení amnestie, jejíž 
účinky se tudíž na něj nevztahují. Podle ustálené judikatury a soudní praxe je 
trestný čin padělání a pozměňování veřejné listiny v intencích § 176 odst. 1 
tr. zákona dokonán okamžikem, kdy podstatně změněná veřejná listina je 
předložena a užita jako pravá, což se v posuzovaném případě stalo blíže 
nezjištěného dne v měsíci listopadu 1997, přičemž vyplácení záloh a jejich 
přebírání obviněným je třeba hodnotit jako podstatné náležitosti ve vztahu k 
naplnění skutkové podstaty trestného činu podvodu dle § 250 tr. zákona. Je 
proto nutné konstatovat, že nepodřazení té části skutku, jež je kvalifikována 
dle § 176 odst. 1 tr. zákona pod aboliční ustanovení čl. I. písm. a) amnestie 
prezidenta republiky ze dne 3. 2. 1988 je porušením zákona v tomto ustanovení, 
jakož i § 176 odst. 1 tr. zákona ve znění zákona č. 265/2001 Sb.

K otázce zákazu reformationis in peius dle § 259 odst. 4 tr. řádu:

Podle citovaného zákonného ustanovení může odvolací soud změnit napadený 
rozsudek v neprospěch obviněného jen na podkladě odvolání státního zástupce, 
jež bylo podáno v neprospěch obviněného. Řízení o opravném prostředku bylo před 
vrchním soudem vedeno původně jak z podnětu odvolání obviněného, tak z podnětu 
odvolání státního zástupce, které podal v neprospěch obviněného. Pokud však 
státní zástupce vzal svým výslovně učiněným prohlášením ve veřejném zasedání 
dne 9. 10. 2002 toto odvolání zpět, a předseda senátu vzal toto zpětvzetí 
odvolání na vědomí dle § 250 odst. 1, odst. 4 tr. řádu, nemohlo výsledné 
rozhodnutí odvolacího soudu vyznít v neprospěch obviněného, neboť pro takovýto 
výsledek odvolacího řízení vedeného toliko na podkladě odvolání obviněného 
platí zásada zákazu reformationis in peius – čili zákazu změny k horšímu v 
neprospěch obviněného.  Odvolací soud sice znovu uložil trest zákazu činnosti 
dle § 49 odst. 1 a § 50 odst. 1 tr. zákona na dobu pěti let, avšak rozsah 
trestu vymezil šířeji než učinil soud prvního stupně, tedy vyslovil nejen zákaz 
podnikatelské činnosti s předmětem podnikání obchodní  živnost – koupě zboží za 
účelem jeho dalšího prodeje a prodej, ale nadto tento trest rozšířil i o zákaz 
klempířství a pokrývačství, kterýžto výrok soud prvního stupně neučinil. Takto 
koncipovaný trest zákazu činnosti je širší a zakazuje větší rozsah činností 
než  vyslovil nalézací soud, což ve svých důsledcích je porušením zákazu 
stanoveného § 259 odst. 4 tr. řádu. Okolnost, že obviněnému byl uložen trest 
odnětí svobody v nižší výměře než vyslovil soud prvního stupně, je důsledkem 
aplikace nové zákonné úpravy a užití mírnější právní kvalifikace v intencích 
zákonného ustanovení § 250 tr. zákona, nemá vliv na formulaci šíře ukládaného 
trestu zákazu činnosti a nemůže proto být vnímána jako kompenzační možnost ve 
vztahu k přísněji vymezenému trestu zákazu činnosti.

Vzhledem k výše uvedené argumentaci dospěl Nejvyšší soud k závěru, že napadeným 
rozsudkem Vrchního soudu v Olomouci ze dne 9. 10. 2002, sp. zn. 5 To 46/2001, 
byl porušen zákon v rozsahu, jež je specifikován ve výroku tohoto rozsudku a v 
intencích § 268 odst. 2 tr. řádu vyslovil toto porušení zákona v neprospěch 
obviněného R. J. Podle  § 269 odst. 2 tr. řádu poté v napadeném rozsudku zrušil 
výrok o vině pod bodem a), pokud jím byl obviněný uznán vinným trestným činem 
padělání a pozměňování veřejné listiny podle § 176 odst. 1 tr. zákona v souběhu 
s trestným činem podvodu podle § 250 odst. 1, odst. 3 písm. b)  tr. zákona v 
obou případech ve znění zákona č. 265/2001 Sb., dále zrušil výrok  o trestu 
odnětí svobody a způsobu jeho výkonu, jakož i trest zákazu činnosti. Dále 
zrušil všechna další rozhodnutí, která na zrušené výroky obsahově navazovala, 
pokud vzhledem ke změně, k níž došlo zrušením, pozbyla podkladu. Věc podle § 
270 odst. 1 tr. řádu vrátil Vrchnímu soudu v Olomouci, aby ji v potřebném 
rozsahu znovu projednal a rozhodl. 

Vrchní soud v Olomouci v nově nařízeném veřejném zasedání rozhodne o užití 
amnestie ve vztahu k § 176 odst. 1 tr. zákona tak, jak výše podrobně uvedeno, a 
poté v intencích § 37a a § 35 odst. 1 tr. zákona uloží nově společný a úhrnný 
trest odnětí svobody  a nově rozhodne též o uložení trestu zákazu činnosti, 
avšak při stanovení jeho výměry a rozsahu bude vázán právním názorem Nejvyššího 
soudu - § 270 odst. 4 tr. řádu.

Poučení: Proti tomuto rozhodnutí není opravný prostředek přípustný.

V Brně dne 19. listopadu 2009

Předsedkyně senátu:

JUDr. Danuše Novotná   

	

	

