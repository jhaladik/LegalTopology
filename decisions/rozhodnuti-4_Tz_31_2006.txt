Soud: Nejvyšší soud

Spisová značka: 4 Tz 31/2006

Datum rozhodnutí: 27.06.2006

Typ rozhodnutí: Rozsudek




4 Tz 31/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal  ve veřejném zasedání konaném dne  27. 
června 2006 v senátě složeném z předsedy senátu JUDr. Františka Hrabce a 
soudců   JUDr. Danuše Novotné a JUDr. Jiřího Pácala stížnost pro porušení 
zákona, kterou podal ministr spravedlnosti ve prospěch obviněného O.  B., proti 
usnesení Krajského soudu v Hradci Králové ze dne 10. 10. 2005, sp. zn. 11 To 
294/2005, který rozhodoval jako soud odvolací v trestní věci obviněného vedené 
u Okresního soudu v Trutnově pod sp. zn. 2 T 26/2005, a podle § 268 odst. 2, § 
269 odst. 2  a  § 271 odst. 1 tr. ř. rozhodl  t a k t o:

Usnesením Krajského soudu v Hradci Králové ze dne 10. 10. 2005, sp. zn. 11 To 
294/2005,  b y l   p o r u š e n  z á k o n   v ustanoveních § 254 odst. 1, § 
256 tr. ř. a v řízení, které mu předcházelo, v ustanoveních § 8 odst. 1, § 250 
odst. 1 tr. zák. v neprospěch obviněného O. B.        

		

Napadené usnesení   s e   z r u š u j e . Zrušuje se rovněž jemu předcházející 
rozsudek Okresního soudu v Trutnově ze dne 26. 4. 2005, sp. zn. 2 T 26/2005. 

Zrušují se také všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.  

Podle  §  226   písm. b)  tr.  ř.   s e   obviněný  O.  B.   z p r o š ť u j 
e      n á v r h u    n a   p o t r e s t á n í   náměstkyně okresního státního 
zástupce v Trutnově ze dne 24. 2. 2005, sp. zn. 1 Zk 14/2005, pro skutek 
spočívající v tom, že 

 dne 18. 2. 2005 ve Š. M., okres T., od lyžařů končících zde pobyt koupil za 
částku 100 – 300,-  Kč za kus celkem 30 jízdenek pro dopravu na lanových 
drahách a lyžařských vlecích provozovaných S. Š. M., a. s., které byly vydány 
na dobu od 14. 2. do 18. 2. 2005, tyto jízdenky pak dne 19. 2. 2005 prodával 
náhodným lyžařům, kteří po jejich předložení u pokladny obdrželi bezplatně 
celodenní jízdenku na tento den jako náhradu za den 16. 2. 2005, kdy z důvodu 
nepříznivých povětrnostních podmínek  nebyly lanové dráhy a vleky v provozu, 
takto se mu podařilo prodat pouze jednu jízdenku za 300,- Kč, čímž způsobil 
škodu ve výši 650,- Kč společnosti S. a. s.  Š. M. a v případě, že by mu nebylo 
v dalším prodeji zabráněno a prodal by zbývajících 29 jízdenek, způsobil by 
této společnosti další škodu ve výši 18 850,- Kč, neboť jednodenní jízdenka má 
hodnotu 650,- Kč.,       

n e b o ť    tento skutek není trestným činem.   

Podle § 229 odst. 3 tr. ř.   s e  poškozený S. Š. M., a. s. se sídlem Š. M.  o 
d k a z u j e  s nárokem na náhradu škody na řízení ve věcech 
občanskoprávních.   

O d ů v o d n ě n í : 	

Obviněný O. B. byl rozsudkem Okresního soudu v Trutnově ze dne 26. 4. 2005, sp. 
zn. 2 T 26/2005, uznán vinným trestným činem podvodu podle § 250 odst. 1 tr. 
zák. dílem dokonaného a dílem nedokonaného ukončeného ve stádiu pokusu podle § 
8 odst. 1 tr. zák., jehož se dopustil tím, že dne 18. 2. 2005 ve Š. M., okres 
T., od lyžařů končících zde pobyt koupil za částku 100 – 300,-  Kč za kus 
celkem 30 jízdenek pro dopravu na lanových drahách a lyžařských vlecích 
provozovaných S. Š. M., a. s., které byly vydány na dobu od 14. 2. do 18. 2. 
2005, tyto jízdenky pak dne 19. 2. 2005 prodával náhodným lyžařům, kteří by po 
jejich předložení u pokladny obdrželi bezplatně celodenní jízdenku  na tento 
den jako náhradu za den 16. února 2005, kdy z důvodu nepříznivých 
povětrnostních podmínek nebyly lanové dráhy a vleky v provozu, tak se mu 
podařilo prodat pouze jednu jízdenku za 300,- Kč, čímž způsobil škodu ve výši 
650,- Kč společnosti S., a. s. Š. M., a v případě, že by mu nebylo v dalším 
prodeji zabráněno a prodal by zbývajících 29 jízdenek, způsobil by této 
společnosti další škodu ve výši 18 850,- Kč, neboť jednodenní jízdenka má 
hodnotu 650,- Kč. 

Za to byl obviněný odsouzen k trestu zákazu pobytu na okrese Trutnov na dobu 
dvou let. Bylo mu rovněž uloženo, aby do výkonu trestu zákazu pobytu uhradil 
podle svých sil způsobenou škodu. Dále byl obviněnému uložen trest propadnutí 
věci, a to finanční částky 300,- Kč a dále 29 kusů celodenních jízdenek pro 
dopravu na lanových drahách a lyžařských vlecích provozovaných S.  Š. M., a. 
s., které byly vydány na dobu od 14. 2. do 18. 2. 2005. 

Podle § 228 odst. 1 tr. ř. bylo obviněnému uloženo, aby nahradil společnosti S. 
Š. M.  škodu  ve výši 650,- Kč. 

Podle § 229 odst. 2 tr. ř. byla poškozená společnost  S., a. s. Š. M. odkázána 
se zbytkem svého nároku na náhradu škody na řízení ve věcech občanskoprávních. 

Proti uvedenému rozhodnutí si podal obviněný odvolání, o němž rozhodoval 
Krajský soud v Hradci Králové, který je usnesením ze dne 10. 10. 2005, sp. zn. 
11 To 294/2005, podle § 256 tr. ř., jako nedůvodné zamítl. 

Proti tomuto usnesení Krajského soudu v Hradci Králové podal ministr 
spravedlnosti k Nejvyššímu soudu podle § 266 odst. 1 tr. ř. stížnost pro 
porušení zákona ve prospěch obviněného O. B. Napadeným rozhodnutím byl podle 
názoru stěžovatele porušen zákon v ustanoveních § 254 odst. 1, § 256 tr. ř. a v 
řízení, které mu předcházelo, též v ustanovení § 2 odst. 5, 6 tr. ř. v 
neprospěch obviněného.  

V odůvodnění svého podání ministr spravedlnosti zdůraznil, že právní 
kvalifikace jednání obviněného B. neodpovídá zjištěnému skutkovému ději. Je 
tomu tak proto, že obviněný B. neuvedl nikoho v omyl ani něčího omylu 
nevyužíval. Nově příchozí lyžaře upozornil na to, že jim prodává permanentku, 
která již byla používána v období na ní uvedeném s tím, že dne 16. 2. 2005 
použita nebyla, neboť v tento den nebyly vleky v provozu v důsledku 
nepříznivého počasí. Kupujícím pak obviněný vysvětlil, že na základě předložení 
této permanentky obdrží na pokladně společnosti S. Š. M., a. s.  celodenní 
jízdenku na vlek jako náhradu za den 16. 2. 2005, kdy nebylo možno původní 
permanentku z objektivních důvodů využít. 

Takové jednání podle stěžovatele nebylo možno posoudit jako trestný čin podvodu 
podle § 250  odst. 1 tr. zák., ale jako návod k trestnému činu podvodu podle § 
10 odst. 1   písm. b) tr. zák. k § 250 odst. 1 tr. zák., neboť v omyl uvedli 
provozovatele vleku nově příchozí lyžaři, kteří z pohledu provozovatele vleku 
předložili permanentku na uplynulé období jako její uživatelé s tím, že žádali 
náhradu za den 16. 2. 2005, ačkoli nebyli původními majiteli permanentek. Této 
právní kvalifikaci však neodpovídá popis skutku ve skutkové větě napadeného 
rozhodnutí. 

V návaznosti na výše uvedené je ministr spravedlnosti toho názoru, že lze též 
těžko dovodit podvodný úmysl obviněného vůči provozovateli vleku, a to ať už 
jako přímý pachatel či návodce, a to v důsledku skutečnosti, že celou  
transakci je možno považovat za jednání podle občanského zákoníku, tedy za 
občanskoprávní vztah, když prodávající nevěděl, že nárok na kompenzaci je 
nepřenosný a že takový prodej je zakázaný, a tudíž trestný. 

Je evidentní, že obviněný neprodával permanentky jako takové, ale tzv. voucher, 
resp. poukázku ve smyslu ustanovení § 535 obč. zák. Věděl, že jízdné bylo 
společnosti lanové dráhy a vleky uhrazeno původními majiteli permanentek, 
přičemž s ohledem na povětrnostní podmínky nebyly zaplacené služby vyčerpány a 
přicházela v úvahu kompenzace. 

Pokud jde o tuto kompenzaci je s ohledem na charakter poskytnuté služby a na 
teritorium, v jakém se tato služba provozuje, zcela jasné, že pro původního 
majitele permanentek je zcela nereálná, neboť pobyt v inkriminovaném horském 
středisku je vázán na ubytování a v období zimních měsíců přesně nasmlouván. 
Pro původní majitele permanentek bylo tedy nemožné této kompenzace nabízené 
provozovatelem vleku využít, a to v důsledku nemožnosti setrvání v tomto 
lyžařském středisku. 

Z nepřenosnosti kompenzace pak vyplývá pro majitele zavazovací  podmínka, 
kterou nemohou původní majitelé permanentek splnit. Pokud je možno takovou 
situaci přirovnat k jinému provozování služeb, např. uměleckých vystoupení, pak 
přichází v úvahu v důsledku nemožnosti kompenzace jiným způsobem, vrácení 
finančních prostředků, což v provozním řádu provozovatele vleku uvedeno není. 
Takový postup provozovatele vleku pak ministr spravedlnosti považuje za 
nezákonný. 

V důsledku posledně uvedených skutečností nevznikla provozovateli vleku ani 
žádná škoda, neboť služby byly původními  majiteli permanentek zcela uhrazeny. 
Ke skutečnosti, že noví lyžaři by jinak byli nuceni si zakoupit novou jízdenku, 
je pouze třeba uvést, že za normálních okolností by měl provozovatel vleku 
původním majitelům permanentek finančně vynahradit zbytečně vynaložené 
finanční  prostředky na zakoupení permanentky za jeden den, kdy vleky nebyly v 
provozu. V důsledku nemožnosti realizace kompenzace za jeden neprolyžovaný den 
se vznik škody jeví jako pochybný. 

Vzhledem k tomu, že obviněný svým jednáním nenaplnil subjektivní ani objektivní 
stránku trestného činu podvodu podle § 250 odst. 1 tr. zák., považuje ministr 
spravedlnosti usnesení Krajského soudu v Hradci Králové ze dne 10. 10. 2005, 
sp. zn. 11 To 294/2005, za nezákonné. 

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Hradci Králové ze dne 10. 10. 2005, sp. zn. 11 To 294/2005, byl porušen zákon 
v neprospěch obviněného O. B. v ustanoveních § 254 odst. 1, § 256 tr. ř. a v 
řízení, které mu předcházelo, též ustanovení § 2 odst. 5, 6 tr. ř. Dále navrhl, 
aby Nejvyšší soud podle § 269 odst. 2 tr. ř. napadené usnesení zrušil a aby 
zrušil  i  jemu předcházející rozsudek Okresního soudu  v Trutnově  ze dne 26. 
4. 2005, sp. zn. 2 T 26/2005, jakož i všechna další rozhodnutí na zrušené 
výroky obsahově navazující, pokud vzhledem ke změně, k níž dojde zrušením, 
pozbudou podkladu a aby bylo následně postupováno podle § 270 odst. 1 tr. 
ř.        

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

V odůvodnění rozsudku Okresního soudu v Trutnově ze dne 26. 4. 2005, sp. zn. 2 
T 26/2005, se uvádí, že bylo bezpečně prokázáno, že obviněný skupoval tzv. 
vícedenní časové jízdenky, které následně prodával zájemcům, jež sám oslovoval. 
Tímto jednáním byla provozovateli lanových drah způsobena škoda, a to z toho 
důvodu, že jízdenky, které obviněný takto prodával, byly nepřenosné, a proto 
osoby, které jízdenky provozovateli předložily, neměly nárok na vydání nové 
jízdenky jako náhrady za dobu, kdy vleky v lyžařském areálu nebyly v provozu. 
Jinými slovy,  tito cestující – převážně lyžaři by jinak při respektování 
nepřenosnosti jízdenek byli nuceni si zakoupit jízdenky nové. ( Zcela odlišná 
situace by nastala v případě, kdyby jízdenky byly podle přepravního řádu 
přenosné, neboť pak by bylo možno jednání obviněného posoudit z 
občanskoprávního hlediska, jako postoupení pohledávky, čímž by společnosti 
škoda nevznikla.) Pokud se obviněný hájil tím, že nevěděl          o tom, že 
vícedenní časové jízdenky byly nepřenosné, považoval okresní soud takové 
tvrzení za zcela účelové, neboť z předmětné jízdenky vyplývá, že jízdenka je 
nepřenosná a že jediným  výlučným prodejcem jízdenek je společnost S. Š. M., a. 
s., jak je uvedeno v přepravním řádu. Pokud obhajoba poukazovala na to, že 
ustanovení  o nepřenosnosti jízdenky je ustanovením mrtvým, neboť je 
nerealizovatelné, nelze se s tímto názorem ztotožnit. Je sice pravdou, že 
kontrola, zda osoba uplatňující nárok z jízdního dokladu je osobou, která 
jízdenku zakoupila, je velmi ztížena, protože jízdenky nejsou na jméno, ale 
jistá kontrola možná je, o čemž svědčí tento projednávaný případ. Pokud 
obviněný poukazoval na to, že  jeho jednání mělo být právně kvalifikováno podle 
ustanovení § 535 a násl. obč. zák., tedy jako poukázka, pak je jeho názor 
právně irelevantní. Pokud totiž užívá přepravní řád termín poukázka, je tím 
míněno poskytnutí plnění mezi stejnými účastníky smlouvy o přepravě v náhradním 
termínu, ovšem obsah a funkce institutu poukázky podle § 535 obč. zák. jsou 
zcela odlišné. Je nepochybné, že smluvní vztah mezi poškozenou společností jako 
dopravcem a lyžařem jako osobou přepravovanou se řídí ustanoveními § 760 a 
násl. obč. zák., přičemž jeho příslušná ustanovení odkazují na přepravní řády, 
které upravují práva a povinnosti cestujícího vůči dopravci. Podle přepravního 
řádu poškozené společnosti je pak jediným a výlučným prodejcem jízdenek pouze 
a. s. S. Š. M., což je patrné i z textu uvedeného na předmětných jízdenkách. Je 
třeba zdůraznit, že přepravní řád přesně stanoví, za jakých podmínek dopravce 
vrací jízdné a kdy místo vrácení jízdného  dochází ke kompenzaci v podobě 
poukázky na náhradní jízdu v jiném  termínu. Proto je podle okresního soudu 
zavádějící názor obhajoby, podle nějž má zato, že původní majitel jízdenky, 
který ji pro nepřízeň počasí  nemohl využít, je osobou poškozenou. Každý 
cestující totiž při uzavření smlouvy o přepravě přistupuje na podmínky uvedené 
v přepravním řádu, kde je mimo jiné též stanoveno, kdy a za jakých podmínek se 
místo náhrady jízdného poskytuje poukázka na náhradní jízdu v jiném termínu. 

Krajský soud v Hradci Králové odůvodnil svůj zamítavý postoj k odvolání 
obviněného tím, že okresní soud náležitě vysvětlil základní skutečnosti, od 
nichž se odvíjí trestní odpovědnost obviněného. Motiv jeho počínání byl zjevně 
zištný. Krajský soud rovněž neuvěřil obhajobě obviněného v tom směru, že 
obviněný nevěděl o nepřenosnosti jízdenek. Obviněný totiž doznal, že je sám 
lyžařem a jezdí do Š. M. s tím, že zde má sezónní jízdenku s fotografií, kde je 
i odpovídající poučení dopravce. Obhajobu obviněného proto odvolací soud 
hodnotil jako zcela nepřesvědčivou, protože  z množství nakoupených jízdenek a 
z aktivit obviněného jednoznačně vyplývá cílenost jeho počínání. Tím, že 
obviněný odkoupil jízdenky od osob majících nárok na náhradní jízdy a prodal je 
dalším osobám či se o to pokusil, přičemž tyto osoby by mohly jezdit v daný den 
bezplatně, ačkoliv jinak by musely zaplatit poškozené organizací částku 650,- 
Kč, uvedl poškozenou organizaci v omyl. 

Nejvyšší soud je v prvé řadě nucen konstatovat, že skutek, tak jak byl popsán 
ve výroku rozsudku okresního soudu, postrádá jeden ze základních znaků, jenž 
charakterizuje trestný čin podvodu podle § 250 odst. 1 tr. zák, případně 
některé jeho vývojové stádium, a tímto znakem je uvedení někoho v omyl, když 
okresní soud sice uvedl tento znak v právní větě rozsudečného výroku, ale 
nikterak jej nekonkretizoval v popisu samotné skutkové věty,  ani později v 
odůvodnění odsuzujícího rozsudku.

Obviněný přitom prokazatelně neuvedl v omyl osoby, kterým jízdenky prodal, ale 
v omyl neuvedl ani společnost S. Š. M., a. s., jak nesprávně dovodil v 
odůvodnění svého usnesení odvolací soud, neboť s tímto subjektem žádná jednání 
nevedl. Obviněný této společnosti ve skutečnosti svým počínáním ani nezpůsobil 
škodu, což je další ze znaků, který musí být prokázán, aby jeho jednání bylo 
možné označit za trestné podle ustanovení o trestném činu podvodu.

Z přepravního řádu horských dopravních zařízení – smluvních přepravních  
podmínek  vydaných S. Š. M., a. s.  na základě vyhlášky č. 175/2000 Sb., o 
přepravním řádu pro veřejnou drážní a silniční dopravu,  vyplývá, že uvedené 
přepravní podmínky platí pro pravidelnou přepravu osob, zavazadel, živých 
zvířat na horských dopravních zařízeních dopravce. Podle cit. přepravních 
podmínek je přepravní smlouva  uzavřena, jestliže cestující využije svého práva 
z jízdního dokladu tím, že nastoupí na sedačku visuté lanové dráhy nebo vstoupí 
do označeného prostoru nástupu nebo výstupu přístupného jen s platným jízdním 
dokladem. Zakoupením jízdenky účastníci přepravy stvrzují, že jsou seznámeni se 
Smluvními přepravními podmínkami, Jízdním řádem a Ceníkem s tím, že jsou 
povinni respektovat pokyny pro užívání sjezdových tratí. Výlučným a jediným 
oprávněným prodejcem jízdenky je pouze S. Š. M. a jím pověřené osoby. 

Přepravní řád rovněž upravuje podmínky náhrady jízdného za nevyužité vícedenní 
časové jízdenky, a to po odečtení částky vypočtené  procentuelně z doby jejího 
používání. Jedná se o případy,  kdy dojde a) k úrazu ve S. Š. M., a. s.,  b) v 
případech nemoci prokázané dokladem od lékaře, c) při technické poruše všech 
lanových drah  provozovaných S. Š. M., a. s. trvající déle než dvě hodiny,  d) 
v případě poškození jízdenky (čárového kódu), které nebylo zaviněno cestujícím. 

Podle čl. 4 bodu 9 smluvních přepravních podmínek se poskytuje náhrada jízdného 
formou poukázky (voucheru) na náhradní jízdu v jiném termínu v případě 
současného zastavení sedačkových lanovek S. P. – P. a Š. M. – M. na dobu delší 
než dvě hodiny z důvodu nepříznivého počasí, nadměrné rychlosti větru, bouřky, 
technické poruchy nebo při výpadku elektrické energie.  

Z odůvodnění příslušných rozhodnutí soudů obou stupňů vyplývá, že soudy při 
posuzování jednání obviněného vycházely ze zjištění, že na předmětných 
jízdenkách se nachází údaj o jejich nepřenosnosti. Tato skutečnost společně s 
ustanovením smluvních podmínek dopravce označených jako přepravní řád 
provozovatele vleků o tom, že jediným oprávněným prodejcem jízdenek na vleky je 
provozovatel, pak byla pro soudy obou stupňů zásadní okolností, pro kterou bylo 
jednání obviněného kvalifikováno jako trestný čin podvodu podle § 250 odst. 1 
tr. zák., a to dílem dokonaný a dílem nedokonaný ukončený ve stádiu pokusu 
podle § 8 odst. 1 tr. zák.

S uvedeným právním názorem se však Nejvyšší soud nemohl z níže uvedených důvodů 
ztotožnit a dospěl k závěru, že jednání obviněného O. B. nenaplňovalo skutkovou 
podstatu žádného trestného činu, tedy ani trestného činu podvodu podle § 250  
odst. 1 tr. zák., a to v žádném vývojovém stádiu.

Z ustanovení § 760 obč. zák. totiž  vyplývá, že smlouvou o přepravě osob vzniká 
cestujícímu, který za stanovené jízdné použije dopravní prostředek, právo, aby  
ho dopravce přepravil do místa určení řádně a včas.  Podle § 772 věty první 
obč. zák. podrobnější úpravu osobní a nákladní přepravy stanoví zvláštní právní 
předpisy, zejména přepravní řády a tarify.  V konkrétním případě se pak jedná o 
přepravní řád pro veřejnou drážní a silniční osobní dopravu č. 175/2000 Sb., 
vydaný jako prováděcí vyhláška k zákonu č. 266/1994 Sb., o drahách, který 
stanoví podmínky pro přepravu osob, zavazadel, věcí a živých zvířat ve veřejné 
drážní a silniční osobní přepravě. Citovaný přepravní řád upravuje základní 
přepravní podmínky pro dopravu drážní i silniční a doplňuje tak obecnou právní 
úpravu občanského zákoníku tím, že podrobně vymezuje práva a povinnosti 
účastníků přepravních smluv. Tato vyhláška má vzhledem k podrobné úpravě práv a 
povinností účastníků přepravního vztahu zásadní význam, a to i v konkrétním 
projednávaném případě (srov. Jehlička, O.,  Švestka, J.,  Škárová, M. a kol. 
Občanský zákoník, Komentář, 6. vydání, Praha: C. H. Beck  2001,              
str. 1177 – 1178). Soudy obou stupňů však tento obecně závazný prováděcí právní 
předpis ve svých závěrech nebraly v úvahu a omezily se pouze na obsah smluvních 
přepravních podmínek dopravce, které bez dalšího považovaly za přepravní řád ve 
smyslu § 772 obč. zák., i když tomu tak ve skutečnosti není.

Uvedený prováděcí právní předpis č. 175/2000 Sb. v ustanovení § 3 odst. 1 
stanoví, že uzavřením přepravní smlouvy o přepravě osob vzniká mezi dopravcem a 
cestujícím na základě přepravního řádu, tarifu a vyhlášených smluvních 
přepravních podmínek závazkový právní vztah, jehož obsahem je zejména závazek 
dopravce přepravit cestujícího ze stanice nástupní do stanice cílové spoji 
uvedenými v jízdním řádu řádně a včas a závazek cestujícího dodržovat přepravní 
řád, smluvní přepravní podmínky a zaplatit cenu za přepravu  -  jízdné podle 
tarifu.

V této souvislosti Nejvyšší soud zdůrazňuje, že citovaný přepravní řád  č. 
175/2000 Sb. výslovně počítá s tím, že dopravce vydá smluvní přepravní 
podmínky, jak v projednávaném případě také učinil. Pokud dopravce smluvní 
přepravní podmínky v souladu s ustanovením § 3 odst. 1 vyhl. č. 175/2000 Sb. 
skutečně vydá, pak musí tyto smluvní přepravní podmínky být v souladu, jak s 
příslušnými ustanoveními občanského zákoníku, tak  i s vyhláškou č. 175/2000 
Sb., na kterou občanský zákoník ve svém ustanovení § 772 odkazuje (viz § 49 
odst. 2 cit. vyhl.). Z toho pak vyplývá, že pokud jednotlivá ustanovení 
smluvních přepravních podmínek dopravce nejsou v souladu se shora citovanými 
právními předpisy, nemohou se taková ustanovení  platně  stát  součástí obsahu 
smlouvy uzavřené mezi  dopravcem a cestujícím.

 Podle § 38 odst. 1 vyhlášky č. 175/2000 Sb. je k uplatňování práv vůči 
dopravci  oprávněn ten, kdo předloží originál jízdenky nebo zavazadlového 
lístku; zní-li jízdenka na držitele, je oprávněným držitel. Podle odst. 2 
citovaného ustanovení vyhlášky práva z přepravní smlouvy o přepravě osob 
uplatňuje oprávněný u dopravce, u něhož skutečnost zakládající uplatnění práva 
z přepravní smlouvy o přepravě osob nastala, a to v místech k tomu dopravcem 
určených ve smluvních přepravních podmínkách. Podle odst. 4 téhož ustanovení 
vyhlášky se práva z přepravní smlouvy uplatňují písemnou žádostí s uvedením 
důvodů a výše požadované náhrady. Jde-li o vrácení jízdného nebo jiných částek 
z přepravy cestujících, může být žádost podána i ústně. 

Jestliže obviněný O. B. nakoupil jízdenky od cestujících – lyžařů, kteří z 
důvodu špatného počasí nemohli plně vyčerpat své nároky z  uzavřené smlouvy o 
přepravě, a takto získané časové vícedenní jízdenky prodal, případně zamýšlel 
prodat třetím osobám s tím, že tyto obdrží na základě jejich předložení 
dopravci náhradu v podobě naturálního plnění formou celodenní jízdenky, 
nedopustil se jednání, v němž by bylo možné spatřovat cokoli protiprávního. 
Podle ustanovení § 38 odst. 1 vyhlášky č. 175/2000 Sb., je k uplatňování práv 
vůči dopravci  oprávněn ten, kdo předloží originál jízdenky, zní-li jízdenka na 
držitele, je oprávněným držitel. Ze zajištěných jízdenek v žádném případě není 
patrné, že by tyto byly vydány na jméno konkrétního cestujícího – lyžaře a 
tudíž se nejednalo o jízdenky, které by zněly na držitele. Podle uvedeného 
kogentního ustanovení vyhlášky je třeba  chápat prohlášení provozovatele vleků 
na jízdence ohledně její nepřenosnosti (na tomto místě Nejvyšší soud 
zdůrazňuje, že přepravní podmínky dopravce se o něčem takovém vůbec nezmiňují) 
tak, že na základě jedné jízdenky může lanovku či vlek využívat v tentýž 
okamžik pouze jeden cestující – lyžař.  Výklad prohlášení dopravce o 
nepřenosnosti jízdenky provedený soudy obou stupňů ve smyslu, že jedině ten, 
kdo jízdenku zakoupil, z ní může uplatňovat práva, např. nárok na vrácení 
jízdného, ale i práva další, je nepochybně v rozporu s ustanovením § 38 odst. 1 
vyhlášky č.  175/2000 Sb., ale i s logikou věci. Pokud by měl takový výklad 
platit, pak každý jednotlivý cestující by mohl nakoupit jízdenku pouze sám pro 
sebe a nikoli i pro další cestující osoby. To by v praxi znamenalo, že např. 
zakoupení jízdenky manželem a její předání manželce by bylo nepřípustné, neboť 
z této jízdenky by mohl příslušná práva uplatňovat pouze ten, kdo ji zakoupil, 
tedy manžel.

Současně je též třeba poukázat na okolnost, že pokud provozovatel lanovek a 
vleků hodlal cestujícím poskytnout kompenzaci za jeden den, kdy lanovky a vleky 
nebyly z důvodu nepříznivého počasí v provozu, nemohla mu jednáním obviněného 
vzniknout škoda.  Obviněný totiž na sebe převedl pouze ty jízdenky, které 
opravňovaly původní cestující – lyžaře k využití nabízené kompenzace, kterou 
ale oni z nějakých důvodů nechtěli anebo nemohli využít. V opačném případě by 
tato nabízená kompenzace propadla a společnosti S. Š. M., a. s. by zůstala 
platba bez poskytnutí předplacené přepravní služby. Obviněný se ale tímto 
převodem stal osobou, která měla právo požadovat po dopravci na základě 
předložení původních jízdenek poskytnutí jízdenek na náhradní termín. 
Obviněnému nebránilo žádné zákonné či podzákonné ustanovení a ani platné 
smluvní ujednání v tom, aby právo na náhradní jízdenku na jiný termín úplatně 
převedl na třetí osobu. Na této okolnosti nemůže nic změnit ani klauzule 
smluvních přepravních podmínek dopravce o tom, že výlučným a jediným oprávněným 
prodejcem jízdenky je pouze S. Š. M., a. s. a jím pověřené osoby. Tento bod 
smluvních podmínek je třeba chápat totiž tak, že jedině S. Š. M., a. s. a jím 
pověřené osoby mohou být tím, kdo uzavírají s cestujícím smlouvu o přepravě a 
kdo příslušnou jízdenku prodává jako doklad o uzavření této smlouvy 
cestujícímu, který smlouvu o přepravě s dopravcem původně - originálně sjednal. 
Tím ovšem v žádném případě nelze vyloučit následný převod jízdenky na jinou 
osobu.           

Protože jednání obviněného každopádně nevykazovalo přinejmenším objektivní 
stránku trestného činu podvodu, Nejvyšší soud podle § 268 odst. 2 tr. ř. 
vyslovil, že usnesením Krajského soudu v Hradci Králové ze dne 10. 10. 2005, 
sp. zn. 11 To 294/2005, byl porušen zákon v ustanoveních § 254 odst. 1, § 256 
tr. ř. a v řízení, které mu předcházelo, též v ustanoveních § 8 odst. 1 a § 250 
odst. 1 tr. zák., v neprospěch obviněného O. B.  Podle § 269 odst. 2 tr. ř. 
Nejvyšší soud napadené usnesení Krajského soudu v Hradci Králové zrušil, zrušil 
i jemu předcházející rozsudek Okresního soudu v Trutnově ze dne 26. 4. 2005, 
sp. zn. 2 T 26/2005, jakož i všechna další rozhodnutí, na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. Protože v dané věci bylo možné meritorně rozhodnout na základě 
skutkových zjištění, která učinil soud prvního stupně, přičemž další vedení 
trestního stíhání O. B. by bylo nadbytečné a nepřijatelné zároveň, rozhodl 
Nejvyšší soud podle § 271 odst. 1 tr. ř. tak, že obviněného O. B. zprostil 
podle § 226 písm. b) tr. ř. návrhu na potrestání náměstkyně okresního státního 
zástupce v Trutnově ze dne 24. 2. 2005, sp. zn. 1 Zk 14/2005, protože skutek 
označený v tomto návrhu není ze shora podrobně rozvedených důvodů trestným 
činem. Jelikož Nejvyšší soud obviněného O. B. návrhu na potrestání zprostil, 
odkázal poškozeného podle § 229 odst. 3 tr. ř. s jeho nárokem na náhradu škody 
na řízení ve věcech občanskoprávních. 

P o u č e n í :  Proti tomuto rozhodnutí není opravný prostředek přípustný. 

V Brně dne 27. června 2006

Předseda senátu:

JUDr. František   H r a b e c  	

	

	

	
