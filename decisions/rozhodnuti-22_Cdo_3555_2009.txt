Soud: Nejvyšší soud

Spisová značka: 22 Cdo 3555/2009

Datum rozhodnutí: 26.09.2011

Typ rozhodnutí: ROZSUDEK


Heslo: Podílové spoluvlastnictví

Dotčené předpisy: § 142 odst. 1 obč. zák.

Kategorie rozhodnutí: C




22 Cdo 3555/2009
ROZSUDEK

Nejvyšší soud České republiky rozhodl v senátě složeném z 
předsedy                         Mgr. Michala Králíka, Ph.D., a soudců JUDr. 
Františka Baláka a JUDr. Jiřího Spáčila, CSc., ve věci žalobkyně PhMr. L. L., 
bytem v O., zastoupené JUDr. Wieslawem Firlou, advokátem se sídlem v Havířově–
Městě,  Svornosti 2, proti žalovanému Ing. R. K., bytem v D., zastoupenému 
JUDr. Miroslavem Pavlasem, advokátem se sídlem v Ostravě–Přívozu, Fügnerova 12, 
o zrušení a vypořádání podílového spoluvlastnictví, vedené u Okresního soudu ve 
Frýdku–Místku pod sp. zn. 13 C 115/2004, o dovolání žalovaného proti rozsudku 
Krajského soudu v Ostravě ze dne 8. dubna 2009, č. j. 8 Co 46/2009–455, takto:

Rozsudek Krajského soudu v Ostravě ze dne 8. dubna 2009, č. j. 8 Co 46/2009 – 
455, se ruší a věc se vrací tomuto soudu k dalšímu řízení.

O d ů v o d n ě n í : 

	Okresní soud ve Frýdku - Místku (dále jen „soud prvního stupně“) 
rozsudkem ze dne 18. března 2008, č. j. 13 C 115/2004–371, zrušil „podílové 
spoluvlastnictví žalobkyně a žalovaného k rodinnému domu bez čp. a če. 
vystavěného na parcele v k. ú. a obci M., zapsaného na LV u Katastrálního úřadu 
pro Moravskoslezský kraj, Katastrální pracoviště F.“ a uvedenou nemovitost 
přikázal do vlastnictví žalovaného (výrok I. rozsudku), žalovanému uložil 
povinnost zaplatit žalobkyni náhradu v částce 3,400.000,- Kč do tří dnů od 
právní moci rozsudku (výrok II. rozsudku) a rozhodl o nákladech řízení (výroky 
III. a IV. rozsudku).  
	Vyšel ze zjištění, že reálné rozdělení nemovitosti – rodinného domu - 
není možné. Ve vztahu k přikázání věci do výlučného vlastnictví žalovaného 
zohlednil souhlasná stanoviska účastníků vycházející rovněž zejména z toho, že 
nemovitost se nachází na pozemku ve výlučném vlastnictví žalovaného. Spornou 
mezi účastníky zůstala toliko výše přiměřené náhrady, již by měl žalovaný 
poskytnout žalobkyni. Soud prvního stupně nechal zpracovat znalecký posudek za 
účelem stanovení obvyklé ceny nemovitosti bez pozemku ve vlastnictví žalovaného 
znalkyní Ing. Bajerovou, která stanovila obvyklou cenu částkou 
6,000.000,- Kč. Vzhledem k tomu, že žalovaný poté předložil soudu posudky 
zpracované na jeho žádost Jaromírem Kleinem, který stanovil obvyklou cenu domu 
ve výši 
2,600.000,- Kč, a znaleckým ústavem Ostravská znalecká a. s., který stanovil 
cenu ve výši 3,250.000,- Kč, soud prvního stupně ustanovil revizního znalce, 
znalecký ústav AREAS Brno. Tento stanovil obvyklou cenu stavby domu v částce 
3,400.000,- Kč, přihlížeje přitom k tomu, že dům je stavbou na pozemku jiného 
vlastníka. Z revizního posudku, jenž narozdíl od předchozích posudků posoudil 
jako nejpřesvědčivější, poté soud prvního stupně vyšel při stanovení výše 
přiměřené náhrady. Jelikož dospěl k závěru, že žalobkyně jednoznačně prokázala, 
že od počátku financovala stavbu výlučně sama z vlastních prostředků, zohlednil 
tuto skutečnost při stanovení náhrady a uložil žalovanému povinnost zaplatit 
žalobkyni náhradu ve výši odpovídající stanovené obvyklé ceně domu, tj. 
3,400.000,- Kč.  
	Krajský soud v Ostravě (dále jen „odvolací soud“) rozsudkem ze dne 8. 
dubna 2009, č. j. 8 Co 46/2009–455, rozsudek soudu prvního stupně ve výroku pod 
bodem I. potvrdil, ve výrocích pod body II., III. a IV. rozsudek změnil tak, že 
žalovanému uložil povinnost zaplatit žalobkyni na vypořádacím podílu částku 
3,000.000,- Kč do třiceti dnů od právní moci rozsudku a rozhodl o nákladech 
řízení před soudem prvního stupně a před odvolacím soudem.
	Odvolací soud se ztotožnil se závěry soudu prvního stupně vyjma jeho 
úvah, na základě nichž dospěl k závěru ohledně přiměřené náhrady ve výši 
3,400.000,- Kč stanovené  ve výši  obvyklé ceny domu zjištěné revizním 
znaleckým posudkem Znaleckého ústavu AREAS Brno s ohledem na skutečnost, že 
žalobkyně prokázala, že stavba byla od počátku financována výlučně z jejích 
prostředků. Podle názoru odvolacího soudu tento závěr z provedených důkazů 
nevyplývá a je chybný. Pokud se spoluvlastníci shodli na velikosti podílů, 
nelze přihlížet k částkám, poskytnutým oběma podílovými spoluvlastníky. Takové 
částky nelze ani započítat tak, aby došlo ke snížení náhrady nutné k vyplacení 
druhého spoluvlastníka. Podle názoru odvolacího soudu se nemůže v daném případě 
jednat o vypořádání v širším smyslu, protože toto vypořádání zahrnuje otázky 
tzv. investic 
do již existující věci. Účastníci pouze poukazovali na jimi prováděné 
investice, 
aniž by po druhém ze spoluvlastníků uplatňovali nárok na zaplacení těchto 
finančních prostředků. V případě, že by se tedy mělo jednat o vypořádání 
podílového spoluvlastnictví v širším smyslu a přihlédnout tedy k investicím 
jednotlivých podílových spoluvlastníků, takto uplatněný nárok by nezbytně 
vyžadoval samostatný návrh žalobkyně, resp. vzájemný návrh žalovaného, se všemi 
zákonnými náležitostmi, o němž by muselo být rozhodnuto samostatným výrokem, 
jelikož řízení o zrušení a vypořádání podílového spoluvlastnictví má 
konstitutivní charakter a nelze ve vztahu k náhradě za spoluvlastnický podíl 
uvažovat o jakékoliv formě započtení. Z uvedených důvodů soud prvního stupně 
nemohl stanovit výši přiměřené náhrady s přihlédnutím k tomu, že celou 
nemovitost financovala žalobkyně. 
Odvolací soud se dále neztotožnil se stanovením hodnoty vypořádávaného domu 
podle znaleckého posudku Znaleckého ústavu AREAS Brno, který stanovil cenu domu 
za situace, kdy tento stojí na cizím pozemku. Jestliže se dům přikazuje do 
výlučného vlastnictví toho ze spoluvlastníků, který je rovněž vlastníkem 
pozemku, je podle názoru odvolacího soudu nutno vycházet z obvyklé ceny domu 
bez ceny pozemku. Takovýmto závěrům pak odpovídá obvyklá cena domu ve výši 
6,000.000,- Kč tak, jak ji stanovila znalkyně Ing. Bajerová, tj. po odpočtu 
ceny pozemku, na němž dům stojí. Takovýto postup odpovídá podle názoru 
odvolacího soudu ustálené soudní praxi, kdy je zjišťována obvyklá cena v době 
rozhodování s tím, že náhradu soud určí podílem z ceny celé věci, nikoliv 
cenou, za niž by bylo možné prodat jen spoluvlastnický podíl žalobkyně. 
Dovolacímu soudu se obvyklá cena domu, který je novostavbou, ve výši 
6,000.000,- Kč nejevila jako nadhodnocená, když podle posudku Znaleckého ústavu 
AREAS Brno byla nákladová cena stanovena částkou 7,800.000,- Kč, reprodukční 
cena částkou 8,200.000,- Kč, nákladová cena stanovená Ing. Bajerovou byla 
7,448.130,- Kč a ceny posudkem Ing. Bajerové porovnávaných srovnatelných 
nemovitostí novostaveb v obdobných lokalitách a obdobných rozměrů obvyklé ceně 
zjištěné Ing. Bajerovou odpovídají. Z uvedených důvodů odvolací soudu snížil 
výši přiměřené náhrady na polovinu uvedené obvyklé ceny s ohledem na zjištěnou 
velikost spoluvlastnického podílu žalobkyně, tj. na částku 3,000.000,- Kč. 
Změnil rovněž lhůtu ke splnění povinnosti úhrady přiměřené náhrady z původní 
délky tří dnů na třicet dní. 
	Proti části výroku rozsudku odvolacího soudu, jímž odvolací soud změnil 
výrok II. rozsudku soudu prvního stupně ohledně výše přiměřené náhrady, podal 
žalovaný 
(dále jen „dovolatel“) dovolání, které považuje za přípustné podle § 237 odst. 
1 písm. a) občanského soudního řádu (dále jen „o. s. ř.“) a uplatňuje dovolací 
důvod podle § 241a odst. 2 písm. b) a odst. 3 o. s. ř. Poukázal na skutečnost, 
že odvolací soud při stanovení vypořádacího podílu vycházel ze znaleckého 
posudku Ing. Bajerové zpracovaného ke dni 21. srpna 2006 a posudku Znaleckého 
ústavu AREAS zpracovaného ke dni 15. ledna 2008, aniž přihlédl k námitce 
žalovaného, že z nich použité ceny neodpovídaly aktuálním cenám ke dni 
rozhodování soudu. Rovněž tak odvolací soud neakceptoval znalecký posudek 
Znaleckého ústavu AREAS vypracovaný na návrh žalovaného jako revizní znalecký 
posudek 
a který při oceňovaní přihlédl k tomu, že dům je postaven na cizím pozemku a že 
elektrická přípojka k domu je také ve vlastnictví jiné osoby a budování nové 
přípojky by případného nabyvatele nemovitosti stálo cca 500.000,- Kč. Podle 
názoru dovolatele skutečnost, že žalovaný je vlastníkem pozemku a elektrické 
přípojky nemůže jít při vypořádání účastníků ke společnému domu k jeho tíži. 
Odvolací soud spekulativně dovozuje, že kdyby se vlastníci rozhodli nemovitost 
prodat, prodávali by ji i s pozemkem a na cenu nemovitosti by rozdílné 
vlastnictví pozemku a stavby nemělo vliv. Žalovaný s tímto názorem nesouhlasí, 
protože jej nikdo nemůže nutit prodávat jeho pozemek, který netvoří pouze 
pozemek pod stavbou, ale i okolní zahradu a přístup k domu. Odvolací soud 
rovněž nevzal v potaz znalecký posudek Ostravské znalecké a. s., objednaný 
žalovaným, která ohodnotila nemovitost v obvyklé ceně na částku  3,250.000,- 
Kč, tj. v ceně v podstatě shodné s obvyklou cenou stanovenou posudkem 
Znaleckého ústavu AREAS. Pro dovolatele je nepochopitelné, proč si odvolací 
soud vybral pro stanovení obvyklé ceny posudek, který narozdíl od shora 
uvedených dvou posudků, jež se takřka shodují, tržní cenu nemovitosti vůbec 
nestanovil. Dovolatel rovněž nesouhlasí s tím, že nalézací soudy se náležitě 
nezabývaly financováním stavby nemovitosti, zejména pak důkazy předloženými 
žalovaným, z nichž vyplývá, že převážnou část smluv uzavřel svým jménem a 
rovněž za dílo, či dodávky materiálu sám platil. Skutečnost, že nebyla 
prokázána dohoda spoluvlastníků o tom, v jakém poměru bude vyjádřen jejich 
spoluvlastnický vztah, ještě neznamená, že účastníci nemohou uplatňovat své 
investice do podílového spoluvlastnictví, i když věc teprve na základě těchto 
investic vzniká. Konečně dovolatel vymezuje tři otázky zásadního právního 
významu: krajský soud popřel zásadu, že při vypořádání podílového 
spoluvlastnictví se vychází z aktuální ceny nemovitostí v době rozhodování 
soudu, odvolací soud extrémně vybočil ze své pravomoci, když si bez jakéhokoliv 
dalšího důkazu a bez odborných znalostí vybral původní a nejstarší posudek, 
jehož správnost byla dvěma dalšími posudky vyvrácena, a otázku, že při výstavbě 
věci se k rozdílným investicím podílových spoluvlastníků nepřihlíží. Navrhl 
proto, aby rozsudek odvolacího soudu byl zrušen a věc mu byla vrácena k dalšímu 
řízení. 
	Žalobkyně se ve vyjádření k dovolání ztotožnila s rozhodnutím 
odvolacího soudu a navrhla, aby bylo dovolání zamítnuto. Souhlasí s postupem 
odvolacího soudu, který použil posudek Ing. Bajerové  a jím zjištěné obvyklé 
ceny rodinného domu jako základu pro určení výše přiměřené náhrady a který při 
tomto určení nebral v potaz skutečnost, že dům je postaven na pozemku 
žalovaného a dále to, že elektrická přípojka je ve vlastnictví žalovaného. 
Námitku dovolatele, že cena nemovitostí měla být aktualizována ke dni 
rozhodnutí odvolacího soudu považuje za nedůvodnou, neboť pro zjišťování závěru 
o skutkovém stavu je rozhodující okamžik v době, kdy o vypořádání rozhoduje 
soud prvního stupně. Také námitka, že nalézací soudy nezohlednily žalovaným 
vynaložené investice do společné nemovitosti neobstojí ve světle ustálené 
judikatury, podle níž pohledávka z titulu zaplacení přiměřené náhrady za 
spoluvlastnický podíl vzniká teprve právní mocí rozsudku o zrušení podílového 
spoluvlastnictví. Pokud se žalovaný domáhal uspokojení nároku na vypořádání jim 
vynaložených investic, musel by tak učinit v průběhu řízení samostatnou 
vzájemnou žalobou.
Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů; užití nového ustanovení § 243c odst. 2 tím 
není dotčeno.
	Dovolací soud proto při projednání dovolání postupoval podle občanského 
soudního řádu ve znění účinném do novely provedené zákonem č. 7/2009 Sb.,
	Podle § 237 odst. 1, 3 o. s. ř. dovolání je přípustné proti rozsudku 
odvolacího soudu a proti usnesení odvolacího soudu, a) jimiž bylo změněno 
rozhodnutí soudu prvního stupně ve věci samé, b) jimiž bylo potvrzeno 
rozhodnutí soudu prvního stupně, kterým soud prvního stupně rozhodl ve věci 
samé jinak než v dřívějším rozsudku (usnesení) proto, že byl vázán právním 
názorem odvolacího soudu, který dřívější rozhodnutí zrušil, c) jimiž bylo 
potvrzeno rozhodnutí soudu prvního stupně, jestliže dovolání není přípustné 
podle písmena b) a dovolací soud dospěje k závěru, že napadené rozhodnutí má ve 
věci samé po právní stránce zásadní význam. Rozhodnutí odvolacího soudu má po 
právní stránce zásadní význam [odstavec 1 písm. c)] zejména tehdy, řeší-li 
právní otázku, která v rozhodování dovolacího soudu dosud nebyla vyřešena nebo 
která je odvolacími soudy nebo dovolacím soudem rozhodována rozdílně, nebo řeší-
li právní otázku v rozporu s hmotným právem.
Přípustnost dovolání proti měnícímu rozsudku odvolacího soudu je založena na 
rozdílnosti (nesouhlasnosti) rozsudku odvolacího soudu s rozsudkem soudu 
prvního stupně. O nesouhlasné rozsudky jde tehdy, jestliže okolnosti významné 
pro rozhodnutí věci byly posouzeny oběma soudy rozdílně, takže práva a 
povinnosti stanovené účastníkům jsou podle závěrů těchto rozsudků odlišné. 
Odlišností je závěr, který rozdílně konstituuje nebo deklaruje práva a 
povinnosti v právních vztazích účastníků. Pro posouzení, zda jde o měnící 
rozsudek odvolacího soudu, není samo o sobě významné, jak odvolací soud 
formuloval výrok svého rozsudku, rozhodující je obsahový vztah rozsudků soudů 
obou stupňů v tom, zda a jak rozdílně posoudily práva a povinnosti v právních 
vztazích účastníků řízení.      
Nejvyšší soud po zjištění, že dovolání bylo podáno včas, oprávněnou osobou, 
účastníkem řízení zastoupeným advokátem (§ 240 odst. 1  a § 241 odst. 1, 4 o. 
s. ř.) dospěl oproti přesvědčení dovolatele k závěru, že v daném případě je 
nutno přípustnost dovolání do části výroku rozsudku odvolacího soudu, jímž byla 
změněna výše přiměřené náhrady, posuzovat do výše 3,000.000,- Kč podle § 237 
odst. 1 písm. c) o. s. ř. a ohledně částky 400.000,- Kč, o níž oproti soudu 
prvního stupně odvolací soud přiměřenou náhradu snížil, je dovolání subjektivně 
nepřípustné. 
Pokud jde o přípustnost dovolání proti výroku rozsudku odvolacího soudu v 
části, v níž výši přiměřené náhrady stanovenou soudem prvního stupně snížil, 
proti této části je dovolání subjektivně nepřípustné. K podání dovolání je 
subjektivně oprávněn 
pouze ten účastník, v jehož poměrech rozhodnutím odvolacího soudu nastala újma, 
odstranitelná tím, že dovolací soud toto rozhodnutí zruší. Protože v poměrech 
žalovaného rozhodnutím odvolacího soudu v této části nenastala újma, která by 
byla odstranitelná tím, že dovolací soud rozhodnutí odvolacího soudu zruší, 
neboť odvolací soud platební povinnosti žalovaného vůči žalobkyni snížil, není 
v této části dovolání žalovaného subjektivně přípustné (k tomu rozsudek 
Nejvyššího soudu České republiky ze dne 1. února 2001, sp. zn. 
29 Cdo 2357/2000, publikovaný ve Sbírce civilních rozhodnutí a stanovisek 
Nejvyššího soudu, C. H. Beck, pod pořadovým č. C 154).
Ve zbývající části pak shledal Nejvyšší soud dovolání přípustným podle § 237 
odst. 1 písm. c) o. s. ř. pro posouzení právní otázky zohlednění vlastnictví 
pozemku pod stavbou, která je předmětem vypořádání podílového spoluvlastnictví, 
jedním z podílových spoluvlastníků jako okolnosti významné z hlediska určení 
ceny vypořádávané nemovitosti výše přiměřené náhrady, kterou posoudil odvolací 
soud v rozporu s judikaturou dovolacího soudu. 
Podle § 142 odst. 1 obč. zák. nedojde-li k dohodě, zruší spoluvlastnictví a 
provede vypořádání na návrh některého spoluvlastníka soud. Přihlédne přitom k 
velikosti podílů a účelnému využití věci. Není-li rozdělení věci dobře možné, 
přikáže soud věc za přiměřenou náhradu jednomu nebo více spoluvlastníkům; 
přihlédne přitom k tomu, aby věc mohla být účelně využita. Nechce-li věc žádný 
ze spoluvlastníků, nařídí soud její prodej a výtěžek rozdělí podle podílů.
Dovolatelem naznačená otázky vypořádání investic nemůže v daném případě založit 
přípustnost dovolání pro řešení otázky zásadního právního významu. Žalovaným 
tvrzenou investici z výlučných finančních prostředků na stavbu domu v podílovém 
spoluvlastnictví odvolací soud nezohlednil s poukazem na skutečnost, že nemůže 
jít o tzv. vypořádání podílového spoluvlastnictví v širším smyslu proto, že 
„toto vypořádání zahrnuje především otázky tzv. investic do již existující 
společné věci“. Současně však zdůraznil, že vypořádání spoluvlastnictví v 
širším smyslu předpokládá samostatný návrh účastníka řízení, v daném případě 
vzájemný návrh žalovaného, který však v průběhu řízení učiněn nebyl, neboť 
účastníci toliko poukazovali na jimi prováděné investice, aniž by se po druhém 
spoluvlastníku domáhali výslovného zaplacení takto investovaných finančních 
prostředků. Dále odvolací soud poukázal na skutečnost, že o částku odpovídající 
investicím nelze snižovat výši vypořádacího podílu na základě započtení 
pohledávek. 
Dovolací soud souhlasí s odvolacím soudem potud, že vypořádání podílového 
spoluvlastnictví v tzv. širším smyslu je zpravidla dáno požadavkem na 
vypořádání tzv. investic do společné věci,  nicméně může však jít také např. o 
vypořádání společného závazku vzniklého spoluvlastníkům v souvislosti s 
pořízením vypořádávané věci 
(k tomu srovnej rozsudek Nejvyššího soudu České republiky ze dne 14. prosince 
2010, sp. zn. 22 Cdo 4193/2008, uveřejněný v časopise Soudní rozhledy, 2011, č. 
7, str. 252) 
nebo o požadavek na zaplacení peněžité náhrady za užívání předmětu 
spoluvlastnictví nad rámec spoluvlastnického podílu (k tomu srovnej nález 
Ústavního soudu Slovenské republiky ze dne 30. března 2005, sp. zn. III. ÚS 
347/04, uveřejněný na internetových stránkách Ústavního soudu Slovenské 
republiky - http://www.concourt.sk).
Přesto však závěr odvolacího soudu bez dalšího obstojí. 
Vedle požadavku na zrušení a vypořádání podílového spoluvlastnictví účastníci 
někdy v řízení poukazují na finanční aspekty průběhu podílového 
spoluvlastnictví, zejména z pohledu finančních prostředků investovaných do 
společné věci (ať již na její údržbu, opravu, zhodnocení apod.). Tato 
argumentace zpravidla bývá odůvodňována některým ze tří důvodů: a) 
spoluvlastník tímto způsobem argumentuje proto, aby podpořil své procesní 
stanovisko, na základě kterého požaduje přikázání věci do svého výlučného 
vlastnictví, b) tvrzenou pohledávku navrhuje započíst proti uvažovanému 
vypořádacímu podílu, případně jiné pohledávce, která je v rámci řízení o 
zrušení a vypořádání podílového spoluvlastnictví uplatněna, c) výslovně 
požaduje zaplacení určité částky. 
Jestliže se jedná o případ třetí (sub c), je nutno vždy o nároku rozhodnout 
samostatným výrokem; je vyloučeno provést zohlednění finančních aspektů věci v 
rámci rozhodování o náhradě za spoluvlastnický podíl (rozsudek Nejvyššího soudu 
České republiky ze dne 31. března 1989, sp. zn. 3 Cz 9/89, uveřejněný ve Sbírce 
soudních rozhodnutí a stanovisek, 1991, pod pořadovým č. 46 nebo rozsudek 
Nejvyššího soudu České republiky ze dne 15. dubna 2005, sp. zn. 22 Cdo 
2503/2004, uveřejněný v Souboru civilních rozhodnutí a stanovisek Nejvyššího 
soudu, C. H. Beck (dále jen „Soubor“) pod pořadovým č. C 3380). Odvolací soud 
vyšel ze zjištění, že takový způsob vypořádání podílového spoluvlastnictví v 
širším smyslu žalovaný neuplatnil a s tímto závěrem odvolacího soudu dovolatel 
v dovolání nepolemizuje. 
Jestliže pak odvolací soud uzavřel, že nelze žalovaným tvrzené investované 
výlučné finanční prostředky započítat oproti pohledávce vyplývající z tzv. 
vypořádacího podílu, jak žalovaný v průběhu řízení navrhoval, je tento jeho 
závěr v souladu s ustálenou praxí dovolacího soudu. 
V rozsudku Nejvyššího soudu České republiky ze dne 14. prosince 2010, sp. zn. 
22 Cdo 4193/2008, uveřejněném v časopise Soudní rozhledy, 2011, č. 7, str. 252, 
dovolací soud vyložil, že soud stanoví náhradu za přikázání určité věci 
některému ze spoluvlastníků věci za přiměřenou náhradu odpovídajícím podílem z 
obvyklé ceny celé věci, aniž by tuto výši jakkoli upravoval s ohledem na 
vzájemné pohledávky nebo kompenzační námitky účastníků.
Ostatně již v dřívější době judikatura vyslovila závěr, podle kterého během 
řízení o zrušení a vypořádání podílového spoluvlastnictví spoluvlastník, 
kterému je ukládáno, aby zaplatil druhému spoluvlastníkovi přiměřenou náhradu 
za vypořádávané nemovitosti, nemůže proti takovému nároku spoluvlastníka 
započíst jiný majetkový nárok. Rozhodnutí soudu o zrušení a vypořádání 
podílového spoluvlastnictví má totiž konstitutivní povahu, a zakládá tak práva 
a povinnosti teprve do budoucna. Právo na zaplacení náhrady tak vzniká 
spoluvlastníkovi až právní mocí tohoto rozhodnutí, a teprve proti takto 
existujícímu nároku lze namítat započtení (k tomu srovnej rozsudek Nejvyššího 
soudu České republiky ze dne 28. července 2005, sp. zn. 22 Cdo 1927/2004, 
uveřejněný v Souboru pod č. C 3422). Pohledávka z důvodu zaplacení přiměřené 
náhrady za spoluvlastnický podíl tak vzniká až právní mocí rozsudku, jímž se 
podílové spoluvlastnictví ruší a vypořádává. Okolnosti, týkající se užívání 
společné věci či investic na ni vynaložených mohou být zohledněny při 
rozhodování o tom, zda podílové spoluvlastnictví zrušit či kterému z účastníků 
věc po takovém zrušení přikázat za náhradu, nebo při rozhodování o návrhu na 
tzv. širší vypořádání; zásadně se však nemohou promítnout do výroku o přiměřené 
náhradě 
(k tomu srovnej rozsudek Nejvyššího soudu České republiky ze dne 6. května 
2008, sp. zn. 22 Cdo 1509/2007, uveřejněný v Souboru pod pořadovým č. C 6282).
Odvolací soud se však odchýlil od závěrů ustálené judikatury, jestliže odlišně 
od soudu prvního stupně, který vycházel při stanovení přiměřené náhrady z 
revizního znaleckého posudku znaleckého ústavu AREAS Brno spol. s r. o., užil 
jako základ pro stanovení přiměřené náhrady obvyklou cenu stanovenou původním 
znaleckým posudkem Ing. Bajerové, která nezohlednila při určení obvyklé ceny 
domu okolnost, že dům je postaven na pozemku ve výlučném vlastnictví 
žalovaného. 
Nejvyšší soud České republiky v rozsudku ze dne 30. ledna 1998, sp. zn. 2 Cdo 
425/96 (uveřejněném ve Sbírce soudních rozhodnutí a stanovisek, 1999, pořadové 
č. 15) sjednotil judikaturu obecných soudů, neboť od přijetí tohoto rozhodnutí 
lze považovat soudní praxi za ustálenou potud, že základem pro stanovení 
přiměřené náhrady za nemovitosti 
je její obecná cena obvyklá v daném místě v době rozhodování s tím, že tuto 
náhradu soud určí odpovídajícím podílem z ceny celé věci, nikoliv cenou, za 
kterou by bylo možno prodat spoluvlastnický podíl.
Při stanovení přiměřené náhrady se přihlíží především k cenám, za něž by byly v 
daném místě a čase v souladu s nabídkou a poptávkou  prodány nemovitosti 
obdobných kvalit (rozsudek Nejvyššího soudu České republiky ze dne 27. května 
2002, sp. zn. 
22 Cdo 885/2001 – Soubor, pořadové č. C 1225), a náhrada tak musí vyjadřovat 
cenu závislou nejenom na konstrukci a vybavení, ale i na poptávce a nabídce v 
daném místě a čase (rozsudek Nejvyššího soudu České republiky ze dne 30. ledna 
2001, sp. zn. 22 Cdo 356/2000 – Soubor, pořadové č. C 110). Pro účely 
rozhodování soudů v konkrétních řízeních je 
pak pro určení přiměřené náhrady rozhodující cena nemovitostí v době jejich 
vypořádání (rozsudek Nejvyššího soudu České republiky ze dne 28. července 2005, 
sp. zn. 
22 Cdo 1927/2004 – Soubor, pořadové č. C 3421). Existence podílového 
spoluvlastnictví není sama o sobě důvodem, pro který by měla být obecná cena 
nemovitosti stanovená pro účely vypořádání spoluvlastnictví snížena (rozsudek 
Nejvyššího soudu České republiky ze dne 23. října 2003, sp. zn. 22 Cdo 539/2003 
– Soubor, pořadové č. C 2199).
V rozsudku Nejvyššího soudu České republiky ze dne 17. července 2008, sp. zn. 
22 Cdo 3924/2007 (Soubor, pořadové č. C 6296), vyložil dovolací soud mimo jiné 
dvě zásady: a) má-li být účastníku vylučovanému ze spoluvlastnictví poskytnuta 
přiměřená náhrada, odpovídající majetkové újmě, která mu nastane v důsledku 
zániku podílového spoluvlastnictví, je třeba vzít v úvahu všechny významné 
okolnosti, které mají vliv na stanovení obvyklé ceny, která je i cenou „tržní“;
b) v řízení o zrušení a vypořádání podílového spoluvlastnictví k domu, stojícím 
na pozemku, jehož výlučným vlastníkem je jen jeden ze spoluvlastníků, případně 
k domu, ke kterému je přístup přes pozemek jen jednoho spoluvlastníka, musí 
soud k uvedeným skutečnostem snižujícím celkovou cenu domu přihlédnout a 
zohlednit je při stanovení výše náhrady za vyloučení ze spoluvlastnictví.
	Vždy musí jít o to, aby náhrada opravdu kompenzovala to, o co 
vylučovaný přichází, je-li výchozím principem přiměřenost náhrady.
	Jestliže stavba domu v podílovém spoluvlastnictví je postavena na 
pozemku ve výlučném vlastnictví jednoho z podílových spoluvlastníků, dovolací 
soud nemá pochybnost o správnosti závěrů revizního znaleckého posudku 
znaleckého ústavu AREAS Brno spol. s. r. o. (dále jen “revizní posudek“), 
použitého soudem prvního stupně, potud, že tato okolnost může ovlivňovat 
obecnou (tržní) cenu předmětné stavby. Na výši kupní ceny za dům může mít 
nepochybně vliv posouzení, zda se jedná o stavbu postavenou na pozemku jiného 
vlastníka (byť v daném případě jen částečně), jak také znalecký ústav AREAS 
Brno spol. s r. o. ve svém revizním posudku správně odlišil. Vyšel-li odvolací 
soud naproti tomu ze závěrů o obvyklé ceně převzatých z posudku znalkyně Ing. 
Bajerové, která okolnosti existence vypořádávané stavby na pozemku jiného 
vlastníka nevzala při výpočtu obvyklé ceny v potaz, a na základě toho určil 
výši přiměřené náhrady, nelze tento postup považovat za správný.  Nesprávná je 
podle názoru dovolacího soudu i odvolacím soudem v tomto směru hypoteticky 
uvažovaná okolnost, že v případě prodeje předmětného domu oběma spoluvlastníky 
lze předpokládat, že by tito prodávali dům i společně s pozemkem, na němž je 
postaven. Dovolací soud považuje za důvodnou námitku žalovaného, že okolnost 
výlučného vlastnictví žalovaného ve vztahu k pozemku, na němž je sporný dům 
postaven, nemůže jít při stanovení přiměřené náhrady za podíl vylučovaného 
spoluvlastníka, který není vlastníkem pozemku, na němž je oceňovaná stavba 
postavena, k tíži výlučného vlastníka pozemku a spoluvlastníka stavby, který se 
po zrušení spoluvlastnictví stane i výlučným vlastníkem stavby. Jen tímto 
způsobem může být naplněn požadavek, aby přiměřená náhrada nahradila to, o co 
vylučovaný spoluvlastník přichází. Přestože tedy žalovaný získá v daném případě 
lepší majetkové postavení tím, že se po vypořádání podílového spoluvlastnictví 
ke spornému domu stane výlučným vlastníkem pozemku i na něm postaveného domu, 
než kdyby se výlučnou vlastnicí domu stala žalobkyně, nejedná se o okolnost, 
která by odůvodňovala stanovení hodnoty přiměřené náhrady způsobem, jaký zvolil 
odvolací soud (k tomu srovnej též obdobně použitelné závěry rozsudku Nejvyššího 
soudu České republiky ze dne 30. srpna 2011, sp. zn. 22 Cdo 2903/2009, 
uveřejněného na jeho webových stránkách www.nsoud.cz). 
	Rozhodnutí odvolacího soudu je tedy z hlediska stanovení přiměřené 
náhrady vylučovaného spoluvlastníka bez toho, že by při stanovení její výše 
bylo přihlédnuto k okolnosti, že se jedná o stavbu postavenou na pozemku jiného 
vlastníka, nesprávné.
	Odvolací soud však rovněž pochybil, jestliže při stanovení obvyklé ceny 
vypořádávané nemovitosti  vycházel ze znaleckého posudku Ing. Bajerové, který 
byl podle obsahu spisu vypracován dne 21. srpna 2006, zatímco jeho rozsudek byl 
vydán až dne 8. dubna 2009, tedy po takřka třech letech. Jestliže totiž soud v 
řízení o zrušení a vypořádání podílového spoluvlastnictví při zjištění ceny 
předmětu spoluvlastnictví vezme za základ znalecký posudek vypracovaný před 
více lety, pak nesprávně nevychází z ceny v době vypořádání; nejedná se o 
procesní vadu, ale o nesprávné právní posouzení věci (k tomu srovnej rozsudek 
Nejvyššího soudu České republiky ze dne 17. srpna 2010, sp. zn. 22 Cdo 
2597/2010, uveřejněný v časopise Právní rozhledy, 2011, č. 2, str. 71). 
Rozhodnutí odvolacího soudu tudíž není správné. Dovolací soud proto napadený 
rozsudek odvolacího soudu podle ustanovení § 243b odst. 2, 3 o. s. ř. zrušil a 
věc vrátil tomuto soudu k dalšímu řízení, v němž je odvolací soud vázán 
vysloveným právním názorem dovolacího soudu ve smyslu § 243d odst. 1 věta první 
o. s. ř.
P o u č e n í : Proti tomuto rozsudku není opravný prostředek přípustný.
V Brně dne 26. září 2011 

Mgr. Michal Králík, Ph. D. 
předseda senátu


