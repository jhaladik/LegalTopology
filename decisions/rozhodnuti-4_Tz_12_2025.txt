Soud: Nejvyšší soud

Spisová značka: 4 Tz 12/2025

Datum rozhodnutí: 26.03.2025

Typ rozhodnutí: ROZSUDEK


Heslo: Společný trest za pokračování v trestném činu, Pokračování v trestném činu

Dotčené předpisy: § 116 tr. zákoníku, § 45 odst. 1 tr. zákoníku

Kategorie rozhodnutí: C




4 Tz 12/2025





ČESKÁ REPUBLIKA
ROZSUDEK
JMÉNEM REPUBLIKY



	Nejvyšší soud projednal v neveřejném zasedání konaném dne 26. 3. 2025 v 
senátě složeném z předsedy JUDr. Jiřího Pácala a soudkyň JUDr. Pavly 
Augustinové a JUDr. Marty Ondrušové stížnost pro porušení zákona, kterou podal 
ministr spravedlnosti České republiky ve prospěch obviněného Z. S., proti 
pravomocnému trestnímu příkazu Okresního soudu v Karviné ze dne 23. 6. 2023, 
sp. zn. 4 T 37/2023, a podle § 268 odst. 2, § 269 odst. 2 a § 270 odst. 1 tr. 
ř. rozhodl t a k t o :


	Pravomocným trestním příkazem Okresního soudu v Karviné ze dne 23. 6. 
2023, sp. zn. 4 T 37/2023, byl   porušen   zákon v ustanoveních § 45 odst. 1 a 
§ 116 tr. zákoníku v neprospěch obviněného Z. S.

Napadený trestní příkaz se zrušuje. Současně se zrušují také všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Okresnímu soudu v Karviné se přikazuje, aby věc v potřebném rozsahu znovu 
projednal a rozhodl.


Odůvodnění:

1. Trestním příkazem Okresního soudu v Karviné ze dne 16. 5. 2023, sp. zn. 1 T 
60/2023, byl obviněný Z. S. uznán vinným jednak přečinem ohrožení pod vlivem 
návykové látky podle § 274 odst. 1, odst. 2 písm. c) tr. zákoníku a jednak 
přečinem maření výkonu úředního rozhodnutí a vykázání podle § 337 odst. 1 písm. 
a) tr. zákoníku, kterých se podle výroku o vině daného trestního příkazu 
dopustil tím, že (včetně pravopisných chyb a překlepů):

„dne 11. 4. 2023 v době kolem 09.40 hodin v XY, okres XY, po vědomém požití 
alkoholických nápojů, řídil na ulici XY a jinde osobní motorové vozidlo zn. 
Škoda Octavia, registrační značky XY, šedé barvy, kdy byl kontrolován hlídkou 
Obvodního oddělení XY a vlivem alkoholických nápojů nebyl schopen bezpečně 
řídit a ovládat vozidlo, přičemž z dechu byla zjištěna hladina odpovídající 
úrovni 3,13 g/kg alkoholu v krvi, 

a tohoto jednání se dopustil přesto, že byl trestním příkazem Okresního soudu v 
Karviné ze dne 9. 2. 2023, sp. zn. 3 T 20/2023, který nabyl právní moci dne 7. 
3. 2023, odsouzen pro přečin ohrožení pod vlivem návykové látky podle § 274 
odst. 1 trestního zákoníku mimo jiné k trestu zákazu činnosti spočívajícímu v 
zákazu řízení všech motorových vozidel na dobu 30 měsíců“.

2. Za uvedené jednání byl obviněný Z. S. odsouzen podle § 337 odst. 1 tr. 
zákoníku, za použití § 43 odst. 1 tr. zákoníku, § 70 odst. 2 písm. a) tr. 
zákoníku, s přihlédnutím k § 314e odst. 2 tr. ř. k úhrnnému trestu propadnutí 
věci, a to osobního motorového vozidla zn. Škoda Octavia, registrační značky 
XY, šedé barvy. Dále byl odsouzen podle § 73 odst. 1, 3 tr. zákoníku k trestu 
zákazu činnosti spočívajícímu v zákazu řízení motorových vozidel na dobu 36 
měsíců.

3. Trestním příkazem Okresního soudu v Karviné ze dne 23. 6. 2023, sp. zn. 4 T 
37/2023, byl obviněný Z. S. uznán vinným přečinem maření výkonu úředního 
rozhodnutí a vykázání podle § 337 odst. 1 písm. a) tr. zákoníku, kterého se 
podle výroku o vině daného trestního příkazu dopustil tím, že (včetně 
pravopisných chyb a překlepů):

„1. v přesně nezjištěný den na začátku měsíce dubna roku 2023 v XY, okres XY, 
bez závažného důvodu řídil osobní motorové vozidlo tovární značky Škoda 
Octavia, registrační značky XY, barvy šedé metalízy, a to po obecní komunikaci 
od svého současného bydliště v XY, XY, k místní prodejně potravin XY v XY a 
stejnou trasou zpět, 

2. v přesně nezjištěný den v polovině měsíce dubna roku 2023 v XY, okres XY, 
bez závažného důvodu řídil osobní motorové vozidlo tovární značky Škoda 
Octavia, registrační značky XY, barvy šedé metalízy, a to po obecní komunikaci 
od svého současného bydliště v XY, XY, přes XY – XY až za státní hranici s 
Polskou republikou a stejnou trasou zpět, 

a jednání uvedeného pod body 1 – 2) se dopustil přesto, že věděl, že trestním 
příkazem Okresního soudu v Karviné ze dne 9. 2. 2023, sp. zn. 3 T 20/2023, 
který nabyl právní moci dne 7. 3. 2023, byl odsouzen pro přečin ohrožení pod 
vlivem návykové látky podle § 274 odst. 1 trestního zákoníku mimo jiné k trestu 
zákazu činnosti spočívajícímu v zákazu řízení všech motorových vozidel na dobu 
30 měsíců, tj. od 7. 3. 2023 do 7. 9. 2025“.

4. Za uvedené jednání byl obviněný Z. S. odsouzen podle § 337 odst. 1 tr. 
zákoníku, s přihlédnutím k § 314e odst. 2 tr. ř. a za použití § 62 odst. 1 tr. 
zákoníku k trestu obecně prospěšných prací ve výměře 150 hodin. Podle § 63 
odst. 2 tr. zákoníku mu byla uložena povinnost zdržet se během výkonu trestu 
požívání alkoholických nápojů nebo jiných návykových látek a na vyžádání 
probačního úředníka se podrobovat namátkovým testům na přítomnost těchto látek 
v těle. Podle § 73 odst. 1, 3 tr. zákoníku mu byl dále uložen trest zákazu 
činnosti spočívající v zákazu řízení motorových vozidel na dobu 36 měsíců.

	5. Proti trestnímu příkazu Okresního soudu v Karviné ze dne 23. 6. 
2023, sp. zn. 4 T 37/2023, podal ministr spravedlnosti České republiky stížnost 
pro porušení zákona ve prospěch obviněného Z. S. Vytkl v ní, že zákon byl 
porušen v ustanoveních § 45 odst. 1 a § 116 tr. zákoníku. V odůvodnění 
stížnosti pro porušení zákona ministr spravedlnosti shrnul dosavadní řízení a 
dále uvedl, že samosoudce Okresního soudu v Karviné dne 23. 6. 2023 ve věci sp. 
zn. 4 T 37/2023 při vyhotovení trestního příkazu pominul existenci v té době 
již pravomocného trestního příkazu ze dne 16. 5. 2023, č. j. 1 T 60/2023-86. V 
důsledku tohoto přehlédnutí se samosoudce v trestní věci sp. zn. 4 T 37/2023 
nezabýval problematikou pokračujícího přečinu maření výkonu úředního rozhodnutí 
a vykázání podle § 337 odst. 1 písm. a) tr. zákoníku, jehož se obviněný 
dopustil v průběhu měsíce dubna 2023 třemi útoky, a na tuto určující skutečnost 
nereagoval ani v rovině ukládaných sankcí, především stran trestu zákazu 
činnosti. Pochybení samosoudce Okresního soudu v Karviné tedy spočívá v tom, že 
neuložil za situace, kdy pro tento postup byly splněny zákonné podmínky podle § 
45 odst. 1 tr. zákoníku, společný trest ve vztahu k trestnímu příkazu téhož 
soudu ze dne 16. 5. 2023, č. j. 1 T 60/2023-86. Tato vada se v neprospěch 
obviněného odrazila jak ve výroku o vině, tak i ve výroku o trestu. Za 
aktuálního stavu má obviněný namísto jednoho trestu zákazu činnosti uloženy dva 
tresty zákazu činnosti na 36 měsíců, tj. celkově na 72 měsíců, přičemž uložený 
trest převyšuje hranici stanovenou ve shora citovaném § 314e odst. 2 tr. ř.

6. Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Karviné ze dne 23. 6. 2023, sp. zn. 4 T 37/2023, byl porušen 
zákon v neprospěch obviněného Z. S. ve vytýkaném směru, aby podle § 269 odst. 2 
tr. ř. napadený trestní příkaz zrušil, aby dále zrušil všechna další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř.

7. Státní zástupce Nejvyššího státního zastupitelství se ve svém vyjádření se 
stížností pro porušení zákona ztotožnil, včetně závěrečného návrhu.

8. Nejvyšší soud podle § 267 odst. 3 tr. ř. přezkoumal zákonnost a odůvodněnost 
toho výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen v neprospěch obviněného 
v ustanoveních § 45 odst. 1 a § 116 tr. zákoníku.

9. Pokračování v trestném činu se podle § 116 tr. zákoníku rozumí takové 
jednání, jehož jednotlivé dílčí útoky vedené jednotným záměrem naplňují, byť i 
v souhrnu, skutkovou podstatu stejného trestného činu, jsou spojeny stejným 
nebo podobným způsobem provedení a blízkou souvislostí časovou a souvislosti v 
předmětu útoku. Lze konstatovat, že pokračování v trestném činu je vymezeno 
čtyřmi znaky, které musí být splněny současně: a) útoky musí naplňovat, byť i v 
souhrnu stejnou skutkovou podstatu; b) musí být vedeny jednotným záměrem 
(subjektivní souvislost); c) musí být spojeny stejným nebo podobným způsobem 
provedení; d) blízkou souvislostí časovou a také souvislostí v předmětu útoku 
(objektivní souvislost). Posouzení více aktů pachatele jako pokračujícího 
trestného činu předpokládá, že v jeho jednání lze rozlišit jednotlivé dílčí 
útoky. Jestliže tomu tak není a čin je spáchán jediným souvislým jednáním, 
které nelze rozdělit na jednotlivé dílčí útoky, nejde o pokračování v trestném 
činu, byť jednání pachatele jinak vykazuje znaky pokračování (srov. usnesení 
Nejvyššího soudu ze dne 4. 10. 2006, sp. zn. 5 Tdo 1154/2006; ze dne 10. 1. 
2007, sp. zn. 7 Tdo 1480/2006; ze dne 30. 8. 2010, sp. zn. 11 Tdo 561/2010). V 
takovém případě jde o jediný nedělitelný skutek, a proto se ani neuplatní 
procesní ustanovení § 12 odst. 12 tr. ř. Pokračování v trestném činu je z 
povahy věci vyloučeno u nedbalostních trestných činů. (DRAŠTÍK, Antonín. 
Trestní řád: komentář. II. díl. Praha: Wolters Kluwer, 2017).

10. Základní podmínkou tak je, že pachatel dílčími útoky uskutečňuje určitý 
trestný čin (srov. usnesení Nejvyššího soudu ze dne 30. 11. 1988, sp. zn. Ndt 
72/88). Dílčí útoky (a to každý z nich) tedy musí naplňovat stejnou skutkovou 
podstatu trestného činu, a to popř. i různé alternativy téhož ustanovení. Ze 
spojení „byť i v souhrnu“, pak vyplývá, že pokračování lze naplnit i v případě 
dílčích útoků, které teprve v jejich souhrnu danou skutkovou podstatu ve všech 
znacích naplňují (ŠÁMAL, Pavel a kol. Trestní zákoník. 2. vydání. Praha: C. H. 
Beck, 2012, s. 1289). Všechny dílčí akty pokračování tvoří jediné jednání, 
které pak má jediný následek, resp. účinek (usnesení Nejvyššího soudu ze dne 
24. 4. 1978, sp. zn. 3 To 11/78). 

11. Z předmětného spisového materiálu je zřejmé, že obviněný se v měsíci dubnu 
2023 třikrát dopustil jednání, které naplňuje shodnou skutkovou podstatu 
trestného činu maření výkonu úředního rozhodnutí a vykázaní podle § 337 odst. 1 
písm. a) tr. zákoníku. Jednání z blíže nezjištěného dne na začátku a v polovině 
dubna 2023 (stížností napadený trestní příkaz, sp. zn. 4 T 37/2023) se dopustil 
tím způsobem, že ač měl vysloven zákaz řízení motorových vozidel z trestního 
příkazu Okresního soudu v Karviné ze dne 9. 2. 2023, sp. zn. 3 T 20/2023, který 
nabyl právní moci dne 7. 3. 2023, řídil osobní motorové vozidlo tovární značky 
Škoda Octavia jednak od jeho současného bydliště k místní prodejně potravin a 
zpět a jednak od jeho současného bydliště až za státní hranici s Polskou 
republikou a zpět. V dané souvislosti je třeba uvést, že ve věci bylo vedeno 
zkrácené přípravné řízení. Záznam o sdělení podezření obviněný převzal dne 23. 
5. 2023, návrh na potrestání byl podán dne 31. 5. 2023, přičemž návrh na 
potrestání byl obviněnému doručen dne 18. 7. 2023 (č. l. 45). Zde je třeba 
akcentovat, že až dnem 18. 7. 2023 došlo k zahájení trestního stíhání pro daný 
skutek vůči obviněnému, neboť v případě, že se ve věci konalo zkrácené 
přípravné řízení, trestní stíhání se zahajuje doručením návrhu na potrestání 
soudu (§ 314b odst. 1 tr. ř.), když ovšem ve vztahu k obviněnému nastávají 
účinky zahájení trestního stíhání až okamžikem doručení návrhu na potrestání 
obviněnému (srov. rozsudek Nejvyššího soudu ze dne 3. 4. 2002, sp. zn. 14 To 
49/2002).

12. Dalšího jednání ze dne 11. 4. 2023 (trestní příkaz Okresního soudu v 
Karviné ze dne 16. 5. 2023, sp. zn. 1 T 60/2023) se dopustil tím způsobem, že 
po vědomém požití alkoholických nápojů řídil osobní motorové vozidlo zn. Škoda 
Octavia, a to přesto, že byl trestním příkazem Okresního soudu v Karviné ze dne 
9. 2. 2023, sp. zn. 3 T 20/2023, který nabyl právní moci dne 7. 3. 2023, 
odsouzen mimo jiné k trestu zákazu činnosti spočívajícímu v zákazu řízení všech 
motorových vozidel na dobu 30 měsíců. V této věci bylo rovněž vedeno zkrácené 
přípravné řízení. Záznam o sdělení podezření obviněný převzal dne 12. 4. 2023, 
návrh na potrestání byl podán dne 3. 5. 2023, přičemž návrh na potrestání byl 
obviněnému doručen dne 8. 6. 2023 (č. l. 86).

13. Z výše uvedeného je tak patrné, že obviněný se v blízké časové souvislosti 
(duben 2023) dopustil třikrát totožného jednání, tedy řídil motorové vozidlo po 
nabytí právní moci trestního příkazu Okresního soudu v Karviné ze dne 9. 2. 
2023, sp. zn. 3 T 20/2023. Tato tři jednání přitom nepochybně představovala 
jednotlivé dílčí útoky, které naplňují skutkovou podstatu trestného činu maření 
úředního rozhodnutí a vykázání podle § 337 odst. 1 písm. a) tr. zákoníku. Tato 
jednání přitom bez větších pochyb obviněný páchal v úmyslu přímém, přičemž je 
zřejmé, že obviněný zamýšlel alespoň v těch nejhrubších rysech kontinuálně 
uložený zákaz řízení motorových vozidel porušovat, tedy dopouštět se dalších 
útoků, kterými realizoval uvedený jednotný záměr. Obviněný tyto útoky páchal v 
dubnu 2023, přitom mu bylo pro jednání ze dne 11. 4. 2023 doručen návrh na 
potrestání dne 8. 6. 2023 (tímto okamžikem byl ukončen skutek z pohledu 
ustanovení § 12 odst. 11 a § 12 tr. ř.) a usnesení o zahájení trestního stíhání 
pro jednání z blíže nezjištěného dne na začátku a v polovině dubna 2023 mu bylo 
doručeno až 18. 7. 2023. Všech tří jednání se tak dopustil v době před 
doručením návrhu na potrestání jeho osobě. Všechna jednání obviněného z dubna 
2023 tak naplňují současně všechny znaky pokračování v trestném činu.

14. Podle § 45 odst. 1 tr. zákoníku, pokud soud odsuzuje pachatele za dílčí 
útok u pokračování v trestném činu (§ 116), za jehož ostatní útoky byl odsouzen 
rozsudkem, který již nabyl právní moci, zruší v tomto dřívějším rozsudku výrok 
o vině o pokračujícím trestném činu a trestných činech spáchaných s ním v 
jednočinném souběhu, celý výrok o trestu, jakož i další výroky, které mají v 
uvedeném výroku o vině svůj podklad, a znovu při vázanosti skutkovými 
zjištěními v zrušeném rozsudku rozhodne o vině pokračujícím trestným činem, 
včetně nového dílčího útoku, popřípadě trestných činech spáchaných s ním v 
jednočinném souběhu, o společném trestu za pokračující trestný čin, který nesmí 
být mírnější než trest uložený rozsudkem dřívějším, a případně i o navazujících 
výrocích, které mají ve výroku o vině svůj podklad. V rámci společného trestu 
za pokračování v trestném činu musí soud vyslovit trest ztráty čestných titulů 
nebo vyznamenání, ztráty vojenské hodnosti, propadnutí majetku nebo propadnutí 
věci, jestliže takový trest byl vysloven již rozsudkem dřívějším.

15. Lze se tedy ztotožnit s výtkou obsaženou ve stížnosti pro porušení zákona, 
že obviněnému nebyl uložen za jednání uvedené v napadeném trestním příkazu a za 
jednání uvedené v trestním příkazu Okresního soudu v Karviné ze dne 16. 5. 
2023, sp. zn. 1 T 60/2023, společný trest ve smyslu § 45 odst. 1 tr. zákoníku.

16. V případě této trestní věci byl obviněný Z. S. nejprve odsouzen trestním 
příkazem Okresního soudu v Karviné ze dne 16. 5. 2023, sp. zn. 1 T 60/2023, pro 
přečin ohrožení pod vlivem návykové látky podle § 274 odst. 1, odst. 2 písm. c) 
tr. zákoníku a přečin maření výkonu úředního rozhodnutí a vykázání podle § 337 
odst. 1 písm. a) tr. zákoníku mimo jiné k trestu zákazu činnosti spočívajícímu 
v zákazu řízení motorových vozidel na dobu 36 měsíců, a následně byl odsouzen 
trestním příkazem Okresního soudu v Karviné ze dne 23. 6. 2023, sp. zn. 4 T 
37/2023, pro další přečin maření výkonu úředního rozhodnutí a vykázání podle § 
337 odst. 1 písm. a) tr. zákoníku mimo jiné k trestu zákazu činnosti 
spočívajícímu v zákazu řízení motorových vozidel na dobu 36 měsíců.

17.  Za této situace je zřejmé, že obviněnému byly místo jednoho trestu zákazu 
činnosti uloženy dva tresty zákazu činnosti, každý na 36 měsíců, tj. celkem na 
72 měsíců. 

18. Podle § 314e odst. 2 písm. d) tr. ř. však lze trestním příkazem uložit 
trest zákazu činnosti v maximální výměře pěti let. Uložený trest tak převyšuje 
hranici stanovenou v citovaném ustanovení § 314e odst. 2 tr. ř.
 
19. Nejvyšší soud shledal, že podaná stížnost pro porušení zákona je důvodná, 
když zákon byl porušen v ustanoveních § 45 odst. 1 a § 116 tr. zákoníku, a to v 
neprospěch obviněného Z. S.

            20. Nejvyšší soud proto podle § 268 odst. 2 tr. ř. vyslovil, že 
napadeným trestním příkazem Okresního soudu v Karviné ze dne 23. 6. 2023, sp. 
zn. 4 T 37/2023, byl porušen zákon v ustanoveních § 45 odst. 1 a § 116 tr. 
zákoníku v neprospěch obviněného Z. S., podle § 269 odst. 2 tr. ř. napadený 
trestní příkaz zrušil a dále zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. bylo přikázáno Okresnímu 
soudu v Karviné, aby věc v potřebném rozsahu znovu projednal a rozhodl.

Poučení: Proti tomuto rozhodnutí není opravný prostředek přípustný.


V Brně dne 26. 3. 2025


JUDr. Jiří Pácal
předseda senátu

	
	




