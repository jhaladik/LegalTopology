Soud: Nejvyšší soud

Důvod dovolání: § 266 odst. 1 tr. ř. 

Spisová značka: 3 Tz 1/2011

Datum rozhodnutí: 02.02.2011

Typ rozhodnutí: ROZSUDEK


Dotčené předpisy: § 45a odst. 4 tr. zák., § 2 odst. 1 tr. zákoníku, § 65 odst. 2 tr. zákoníku

Kategorie rozhodnutí: C




 3 Tz 1/2011-23
                                                                        
ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 2. 
února 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti ve prospěch obviněného R. Ř., proti usnesení 
Okresního soudu v Českých Budějovicích ze dne 28. 5. 2010, sp. zn. 5 T 
178/2001, a podle § 268  odst. 2, § 269 odst. 2 a § 270 odst. 1 tr. ř. rozhodl  
takto:

Pravomocným usnesením Okresního soudu v Českých Budějovicích ze dne 28. 5. 
2010, sp. zn. 5 T 178/2001,  byl porušen zákon v ustanoveních § 65 odst. 2, § 
56 odst. 2 písm. b), a § 2 odst. 1 zákona č. 40/2009 Sb. v neprospěch 
obviněného R. Ř.

Napadené usnesení se zrušuje.  Zrušuje se i usnesení Krajského soudu v Českých 
Budějovicích ze dne 11. 8. 2010, sp. zn. 4 To 703/2010.

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Českých Budějovicích se přikazuje, aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Českých Budějovicích ze dne 15. 5. 2002, sp. zn. 5 
T 178/2001, byl obviněný R. Ř. uznán vinným pokusem trestného činu krádeže 
podle § 8 odst. 1 tr. zák. k § 247 odst. 1 písm. b), e) zákona č. 140/1961 Sb. 
účinného do 31. 12. 2009 (dále jen tr. zák., a byl mu uložen za tento trestný 
čin a sbíhající se trestný čin krádeže podle § 247 odst. 1 písm. a) tr. zák., 
jímž byl uznán vinným trestním příkazem Okresního soudu v Českém Krumlově ze 
dne 27. 9. 2001, sp. zn. 3 T 278/2001, který nabyl právní moci dne 11. 10. 
2001, podle § 247 odst. 1 tr. zák. za použití § 35 odst. 2, 45 odst. 1 a § 45a 
odst. 1 tr. zák. souhrnný trest obecně prospěšných prací ve výměře 250 hodin. 
Současně byl zrušen výrok o trestu z trestního příkazu Okresního soudu v Českém 
Krumlově ze dne 27. 9. 2001, sp. zn. 3 T 278/2001, jakož i všechna další 
rozhodnutí, na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Dále bylo rozhodnuto o nároku na náhradu 
škody. Rozsudek nabyl právní moci dne 13. 2. 2003.

Okresní soud v Českých Budějovicích poté vydal dne 28. 4. 2005 usnesení sp. zn. 
8 T 81/2007, jímž obviněnému podle § 336 odst. 2 tr. ř. nařídil výkon trestu 
obecně prospěšných prací ve výměře 250 hodin u Městského úřadu N. H. Obviněnému 
stanovil povinnost dostavit se do čtrnácti dnů na obecní úřad k projednání 
podmínek výkonu uloženého trestu. Toto usnesení bylo obviněnému doručeno do 
vlastních rukou dne 9. 5. 2005.

Obviněný výkon trestu obecně prospěšných prací zahájil dne 4. 1. 2005, jak 
plyne ze zprávy Probační a mediační služby ČR, středisko České Budějovice ze 
dne 6. 5. 2005 a 7. 11. 2007 a vykonal 25 hodin z uloženého trestu. Opatřením 
Okresního soudu v Českých Budějovicích ze dne 29. 7. 2008 bylo rozhodnuto o 
výkonu trestu obecně prospěšných prací ve prospěch Obecního úřadu H. S., okr. 
České Budějovice. Ze zprávy Probační a mediační služby ČR, středisko České 
Budějovice ze dne 20. 5. 2010 se podává, že obviněný z uloženého trestu obecně 
prospěšných prací vykonal ve prospěch obce H. S. celkem 32 hodin. Středisko 
České Budějovice oddělení OPP navrhlo okresnímu soudu, aby rozhodl o přeměně 
nevykonaného trestu obecně prospěšných prací v nepodmíněný trest odnětí 
svobody, neboť obviněný o další výkon trestu obecně prospěšných prací 
neprojevil zájem.

Na podkladě tohoto podnětu Okresní soud v Českých Budějovicích ve věci nařídil 
veřejné zasedání na den 28. 5. 2010, kdy vydal usnesení pod sp. zn. 5 T 
178/2001, jímž podle § 65 odst. 2 zákona č. 40/2009 Sb. (dále jen tr. zákoník) 
přeměnil nevykonaný trest obecně prospěšných prací ve výměře 193 hodin v 
nepodmíněný trest odnětí svobody v trvání 193 dnů, pro jehož výkon obviněného 
podle § 56 odst. 2 písm. b) tr. zákoníku zařadil do věznice s dozorem. Usnesení 
nabylo právní moci dne 1. 6. 2010, když stížnost obviněného Krajský soud v 
Českých Budějovicích usnesením ze dne 11. 8. 2009, sp. zn. 4 To 703/2010, jako 
opožděnou, podle § 148 odst. 1 písm. b) tr. ř., zamítl.

Proti posledně citovanému usnesení podal ministr spravedlnosti podle § 266 
odst. 1 tr. ř. stížnost pro porušení zákona ve prospěch obviněného R. Ř. 
Namítal v ní, že napadeným rozhodnutím byl v neprospěch obviněného porušen 
zákon v ustanoveních § 45a odst. 4 tr. zákona č. 140/1961 Sb., účinného do 31. 
12. 2009  a § 2 odst. 1 tr. zákoníku. Podle názoru stěžovatele okresní soud 
vadně vyložil posledně citované zákonné ustanovení o časové působnosti nového 
zákona a neujasnil si, užití kterého zákona je pro obviněného příznivější. V 
opačném případě by totiž musel postupovat podle zákona č. 140/1961 Sb., který 
stanoví příznivější poměr při přeměňování trestu obecně prospěšných prací v 
nepodmíněný trest odnětí svobody, takže závěr o nutnosti aplikovat trestní 
zákoník a z něj vyplývající uložení přísnější výměry trestu, je porušením 
zákona v neprospěch obviněného.

V petitu svého mimořádného opravného prostředku navrhl, aby Nejvyšší soud České 
republiky vyslovil podle § 268 odst. 2 tr. ř., že napadeným usnesením byl 
porušen zákon v namítaném rozsahu v neprospěch obviněného, aby podle § 269 
odst. 2 tr. ř. toto usnesení zrušil včetně všech na něj obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu, 
zejména usnesení Krajského soudu v Českých Budějovicích ze dne 11. 8. 2010, sp. 
zn. 4 To 703/2010. Poté navrhl, aby Nejvyšší soud České republiky buďto věc 
podle § 270 odst. 1 tr. ř. přikázal Okresnímu soudu v Českých Budějovicích s 
pokynem znovu v ní jednat a rozhodnout, případně, aby podle § 271 odst. 
1          tr. ř. ve věci rozhodl sám.

Nejvyšší soud České republiky (dále jen Nejvyšší soud) přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a shledal, že zákon byl porušen.

Od 1. 1. 2010 je účinný nový trestní zákoník (zákon č. 40/2009 Sb. ve znění 
novely), který v § 2 stanoví podmínky trestnosti činu a dobu jeho spáchání. 
Podle odstavce 1 se trestnost činu posuzuje podle zákona účinného v době, kdy 
byl čin spáchán. Podle pozdějšího zákona jen tehdy, jestliže je to pro 
pachatele příznivější. Trestností činu nutno rozumět možnost, že pachatel je 
pro určitý trestný čin odsouzen, tj. po zažalování činu bude pro tento trestný 
čin uznán vinným a uložen mu trest či jiná trestní sankce. Trestnost činu je 
tedy charakteristikou činu jako činu soudně trestného, jehož druh, povaha i 
sankce musí být popsána v trestním zákoně. Jsou to tedy všechny podmínky 
relevantní pro výrok o vině i trestu (srov. Šámal, Pavel a kol., Trestní 
zákoník I, Komentář, str. 39, l. vydání 2009, C.H.Beck).

Jestliže za účinnosti trestního zákona č. 140/1961 Sb. nastaly podmínky pro 
rozhodnutí, že je nutno celý či nevykonaný zbytek uloženého trestu obecně 
prospěšných prací přeměnit v nepodmíněný trest odnětí svobody, pak podle 
ustanovení § 45a odst. 4 tr. zák. platilo, že každé, i jen započaté dvě hodiny 
nevykonaného trestu obecně prospěšných prací, se počítají za jeden den odnětí 
svobody. Znamená to, že v konkrétním případě by při použití tohoto právního 
předpisu byl obviněnému přeměněn trest 193 hodin obecně prospěšných prací v 
trest odnětí svobody v trvání 97 dnů.

Podle ustanovení §  65 odst. 2  tr. zákoníku je takováto přeměna trestu obecně 
prospěšných prací stanovena tak, že každá i jen započatá jedna hodina 
takovéhoto nevykonaného trestu se počítá za jeden den odnětí svobody. V 
konkrétním případě tak bylo přeměněno nevykonaných 193 hodin trestu obecně 
prospěšných prací v trest odnětí svobody v trvání 193 dnů.

V posuzované trestní věci bylo namístě při úvaze, který zákon bude aplikován a 
které  podmínky jsou pro obviněného příznivější pro posouzení trestnosti, 
porovnat výše citovaná zákonná ustanovení, přičemž je zřejmé, že nová právní 
úprava v trestním zákoníku pro obviněného příznivější není. Bylo proto při 
přeměně trestu užít ustanovení § 45 odst. 4 tr. zák. a při zařazení obviněného 
pro výkon trestu postupovat v intencích ustanovení § 39a odst. 2 písm. b) tr. 
zák., nikoli podle § 56 odst. 1 písm. b) tr. zákoníku. Aplikace zákonných 
ustanovení trestního zákoníku byla v daném případě porušením zákona v 
neprospěch obviněného.

Nejvyšší soud vzhledem k těmto závěrům podle § 268 odst. 2 tr. ř. vyslovil, že 
pravomocným usnesením Okresního soudu v Českých Budějovicích ze dne 28. 5. 
2010, sp. zn. 5 T 178/2001, byl porušen zákon v ustanoveních § 65 odst. 2, § 56 
odst. 2 písm. b), § 2 odst. 1 tr. zákoníku v neprospěch obviněného R. Ř. Podle 
§ 269 odst. 2 tr. ř. napadené usnesení zrušil, současně pak zrušil i všechna 
další rozhodnutí na toto usnesení obsahově navazující, pokud vzhledem ke změně, 
k níž došlo zrušením, pozbyla podkladu. Zrušeno bylo rovněž usnesení Krajského 
soudu v Českých Budějovicích ze dne 11. 8. 2010, sp. zn. 4 To 703/2010. Podle § 
270 odst. 1 tr. ř. přikázal Okresnímu soudu v Českých Budějovicích, aby věc 
znovu projednal a rozhodl.

Při rozhodování o přeměně trestu obecně prospěšných prací bude okresní soud 
postupovat v intencích právního názoru, který v tomto rozsudku Nejvyšší soud 
vyslovil (§ 270 odst. 4  tr. řádu).

P o u č e n í :   Proti tomuto rozhodnutí není opravný prostředek přípustný.

V Brně dne 2. února 2011

Předseda senátu:
JUDr. Petr  Š a b a t a
