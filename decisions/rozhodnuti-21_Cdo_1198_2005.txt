Právní věta: 
Zástavní právo nezaniká, jestliže dluh odpovídající zajištěné pohledávce nemůže  být uspokojen právnickou osobou jako dlužníkem proto, že zanikla bez právního  nástupce.

Soud: Nejvyšší soud

Spisová značka: 21 Cdo 1198/2005

Datum rozhodnutí: 09.02.2006

Typ rozhodnutí: ROZSUDEK


Heslo: Zástavní právo

Dotčené předpisy: § 152 předpisu č. 40/1964Sb., § 165 odst. 1 předpisu č. 40/1964Sb., § 170 odst. 1 písm. a) předpisu č. 40/1964Sb., § 579 odst. 1 písm. a) předpisu č. 40/1964Sb., § 470 odst. 1 písm. a) předpisu č. 40/1964Sb., § 311 odst. 2 písm. a) předpisu č. 513/1991Sb.

Kategorie rozhodnutí: A


Publikováno ve sbírce pod číslem: 16 / 2007



21 Cdo 1198/2005

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedy senátu JUDr. 
Ljubomíra Drápala a soudců JUDr. Romana Fialy a JUDr. Mojmíra Putny v právní 
věci žalobců a) Ing. R. K. a b) Ing. R. K., obou zastoupených advokátkou, proti 
žalovaným 1) K. b., a.s., a 2) F. C. s.r.o., zastoupenému advokátem, o určení, 
že nemovitosti nejsou zatíženy zástavním právem, vedené u Okresního soudu ve 
Vsetíně pod sp. zn. 10 C 46/2003, o dovolání žalobců proti rozsudku Krajského 
soudu v Ostravě ze dne 7. prosince 2004 č.j. 57 Co 559/2004-85, takto:

 I. Dovolání žalobců se zamítá.

 II. Žádný z účastníků nemá právo na náhradu nákladů dovolacího řízení.

O d ů v o d n ě n í :

 Žalobci se domáhali, aby bylo určeno, že na \"nemovitostech zapsaných v 
katastru nemovitostí u Katastrálního úřadu ve V. na LV č. 1489 pro k.ú., obec a 
okres V., a to objektu bydlení čp. 763 postaveném na p.č.st. 1112 a p.č.st. 
1112 nevázne zástavní právo podle zástavní smlouvy, která byla uzavřena mezi 
zástavním věřitelem K. b. a.s. a zástavci Z. P. a M. P., oba v době uzavření 
smlouvy bytem V., V. 763 a kdy vklad práva byl povolen rozhodnutím 
Katastrálního úřadu ve V. č.j. 110 V 2-38/95 s právními účinky vkladu dnem 
16.1.1995\". Žalobu zdůvodnili tím, že žalovaná 1) uzavřela dne 27.12.1994 s K. 
M. společností s ručením omezeným smlouvu o úvěru č. A40384-00, podle které mu 
poskytla střednědobý úvěr ve výši 800.000,- Kč, že závazek z této smlouvy byl 
zajištěn mimo jiné zástavním právem k uvedeným nemovitostem, zřízeným na 
základě zástavní smlouvy ze dne 27.12.1994, a že žalobci jsou podle kupní 
smlouvy ze dne 12.9.1996 podílovými spoluvlastníky těchto nemovitostí. Dlužník 
K. M. společnost s ručením omezeným zanikl, neboť byl \"rozhodnutím Krajského 
soudu v Ostravě ze dne 20.8.2002, které nabylo právní moci dne 4.9.2002\", 
vymazán z obchodního rejstříku \"z důvodu zamítnutí návrhu na prohlášení 
konkursu na majetek dlužníka pro nedostatek majetku\". Žalobci dovozují, že 
zánikem dlužníka zanikl rovněž jeho závazek ze smlouvy o úvěru ze dne 
27.12.1994 (ustanovení § 579 občanského zákoníku platí \"i pro právnické osoby 
a jejich zánik, když speciální úprava pro právnické osoby není\") a že zánikem 
zajištěné pohledávky zaniklo podle ustanovení § 170 odst.1 písm.a) občanského 
zákoníku také zástavní právo, neboť má jen akcesorickou povahu.

Okresní soud ve Vsetíně rozsudkem ze dne 21.6.2004 č.j. 10 C 46/2003-62 zamítl 
žalobu na určení, že na \"nemovitostech zapsaných v katastru nemovitostí, dříve 
u Katastrálního úřadu ve V., nyní u Katastrálního úřadu pro Z. kraj, 
katastrální pracoviště V., na LV č. 1489 pro k.ú., obec a okres V., a to 
objektu bydlení čp. 763 postaveném na p.č.st. 1112 a p.č.st. 1112 nevázne 
zástavní právo podle zástavní smlouvy uzavřené mezi zástavním věřitelem K. b. 
a.s. a zástavci Z. P. a M. P., oba v době uzavření smlouvy bytem V., V. 763 a 
kdy vklad práva byl povolen rozhodnutím Katastrálního úřadu ve V. č.j. 110 V 
2-38/95 s právními účinky vkladu dnem 16.1.1995\", a rozhodl, že ve vztahu 
žalobců a žalované 1) žádný z účastníků nemá právo na náhradu nákladů řízení a 
že žalobci jsou povinni zaplatit žalovanému 2) na náhradě nákladů řízení 
10.694,- Kč advokátovi. Z provedených důkazů zjistil, že žalovaná 1) poskytla 
podle smlouvy o úvěru ze dne 27.12.1994 obchodní společnosti K. M. společnost s 
ručením omezeným úvěr ve výši 800.000,- Kč, který byl zajištěn jednak zástavním 
právem k uvedeným nemovitostem, jež dali do zástavy jejich tehdejší vlastníci 
Z. a M. P., jednak ručením, když ručení za celou pohledávku převzali Z. P., 
nar. 1936, Z. P., nar. 1964, P. S. a L. P., že žalobci koupili zastavené 
nemovitosti od Z. a M. P. kupní smlouvou ze dne 12.9.1996, že žalovaná 1) 
smlouvou ze dne 29.3.2002 postoupila zajištěnou pohledávku žalovanému 2) a že 
obchodní společnost K. M. společnost s ručením omezeným byla vymazána z 
obchodního rejstříku (usnesením ze dne 20.8.2002, které nabylo právní moci dnem 
4.9.2002). Podle názoru soudu prvního stupně zánikem dlužníka K. M. společnost 
s ručením omezeným nedošlo k zániku zástavního práva. Dluh \"firmy K. M. \" 
totiž vzhledem k ustanovení § 311 odst.2 obchodního zániku dosud nezanikl, 
neboť \"je zajištěn čtyřmi ručiteli\", a zástavní právo je \"právem s 
akcesorickou povahou a je spjato s existencí zajišťované pohledávky\". Proti 
žalované 1) musela být žaloba zamítnuta rovněž pro nedostatek pasivní 
legitimace. Argument žalobců, kteří se dovolávali analogického užití ustanovení 
§ 579 odst.1 občanského zákoníku, soud prvního stupně odmítl s odůvodněním, že 
\"toto ustanovení analogicky použít nelze\" a že \"smrtí dlužníka fyzické osoby 
nezaniká navíc každá povinnost dlužníka, ale jen ta, jejímž obsahem bylo 
plnění, které mělo být provedeno osobně dlužníkem, tzn. že záviselo na osobních 
vlastnostech či schopnostech zemřelého dlužníka\".

K odvolání žalobců Krajský soud v Ostravě rozsudkem ze dne 7.12.2004 č.j. 57 Co 
559/2004-85 připustil změnu žaloby provedenou podáním žalobců ze dne 20.7.2004 
[tak, aby bylo určeno, že na \"nemovitostech zapsaných v katastru nemovitostí u 
Katastrálního úřadu pro Z. kraj, katastrální pracoviště V., na LV č. 1489 pro 
k.ú., obec a okres V., a to objektu bydlení čp. 763 postaveném na parc. č. 3206 
(dříve p.č. 1112) a parc. č. 3206 (dříve p.č. 1112) nevázne zástavní právo 
původně pro prvého žalovaného podle zástavní smlouvy, která byla uzavřena mezi 
zástavním věřitelem K. b. a.s. a zástavci Z. P. a M. P., oba v době uzavření 
smlouvy bytem V., V. 763 a kdy vklad práva byl povolen rozhodnutím 
Katastrálního úřadu ve V. č.j. 110V2-38/95 s právními účinky vkladu dnem 
16.1.1995 a nově zapsaného pro druhého žalovaného na základě souhlasného 
prohlášení prvého a druhého žalovaného o změně osoby zástavního věřitele 
postoupením pohledávky ze dne 29.3.2002\"], změnil rozsudek soudu prvního 
stupně tak, že žalobu \"v tomto znění\" zamítl, že žalobci a žalovaná 1) nemají 
vůči sobě právo na náhradu nákladů řízení a že žalobci jsou povinni zaplatit 
žalovanému 2) na náhradě nákladů řízení 10.694,- Kč advokátovi, a rozhodl, že 
žalobci jsou povinni zaplatit žalovanému 2) na náhradě nákladů odvolacího 
řízení 10.952,- Kč advokátu a že žalobci a žalovaná 1) nemají vůči sobě právo 
na náhradu nákladů odvolacího řízení. Odvolací soud se ztotožnil se závěrem 
soudu prvního stupně v tom, že zástavní právo váznoucí na nemovitostech žalobců 
ve prospěch pohledávky žalovaného 2) dosud nezaniklo. Zdůraznil, že smlouva o 
úvěru ze dne 27.12.1994 byla uzavřena podle ustanovení § 497 a násl. obchodního 
zákoníku a že proto rovněž zánik závazku z této smlouvy \"je nutné hodnotit 
podle obchodního zákoníku\" a že \"žádné ustanovení obchodního zákoníku 
nehovoří o tom, že závazek zaniká zánikem dlužníka\". Ustanovení § 311 odst.2 
obchodního zákoníku určuje, že ručení nezaniká, jestliže závazek zanikl pro 
nemožnost plnění dlužníka a závazek je splnitelný ručitelem nebo pro zánik 
právnické osoby, jež je dlužníkem, a podle názoru odvolacího soudu \"není 
důvod, aby totéž nebylo možné dovodit u zástavního práva\". Analogické užití 
ustanovení § 579 občanského zákoníku \"se nevztahuje na zánik právnické 
osoby\", neboť \"smrt u jiného právního subjektu než u fyzické osoby je pojmově 
vyloučena\" a \"pro případ, že by tomu tak nebylo, zaniká smrtí dlužníka jen ta 
povinnost, jejíž splnění mělo být provedeno osobně dlužníkem, a o takovou 
povinnost se v dané věci nejedná\". Žaloba proti žalované 1) musela být 
zamítnuta pro nedostatek pasivní legitimace, neboť zástavní právo působí po 
postoupení zajištěné pohledávky jen mezi žalobci a žalovaným 2). Odvolací soud 
uzavřel, že žaloba není důvodná; rozsudek soudu prvního stupně musel být změněn 
\"jen z formálních důvodů\", neboť žalobci \"nově formulovali žalobní petit\".

Proti tomuto rozsudku odvolacího soudu podali žalobci dovolání. Poté, co 
rozebrali povahu a obsah právního vztahu mezi věřitelem a osobním dlužníkem, 
povahu pohledávky a dluhu a osobní a věcnou odpovědnost za splnění závazku, 
zdůraznili, že \"žádné subjektivní právo nebo povinnost nemůže existovat bez 
svého nositele\" a že \"po dobu trvání práv a povinností\" může dojít \"ke 
změnám subjektů různými druhy právního nástupnictví\". U fyzických osob 
občanský zákoník vyjadřuje \"v zájmu právní jistoty\" zásadu, že \"smrt 
dlužníka či věřitele zásadně zánik závazku nepůsobí a smrtí jednoho z nich 
přecházejí práva i povinnosti na právní nástupce dlužníka či věřitele (§ 579 
odst.1 občanského zákoníku)\" s výjimkou závazku, jehož \"obsahem bylo plnění, 
které mělo být provedeno osobně dlužníkem\" nebo které \"bylo omezeno jen na 
osobu věřitele\". Obdobný princip musí platit podle názoru žalobců i pro 
právnické osoby; zanikne-li právnická osoba a nejde o právo či povinnost vázané 
výlučně na tuto osobu, přechází právo či povinnost na právní nástupce, a 
zanikne-li právnická osoba bez právního nástupce, je nutno \"kategoricky trvat 
na tom, že zanikají i subjektivní práva a povinnosti, jejichž nositelem byla 
tato právnická osoba\". Zajišťovací právní prostředky mají akcesorický a 
subsidiární charakter. Protože dluh nemůže existovat bez jeho nositele, zaniká, 
jestliže po smrti fyzické osoby nebo výmazu právnické osoby nedošlo k přechodu 
na právního nástupce, a současně zaniká i pohledávka. Zánik zajišťované 
pohledávky pak má za následek zánik zajištění, nestanoví-li zákon jinak. Ve 
vztahu k zástavnímu právu právní řád neobsahuje \"výjimku z této akcesority\" 
(na rozdíl od ručení, u něhož \"odchylku\" stanoví § 311 odst.2 obchodního 
zákoníku, nebo smluvní pokuty podle ustanovení § 545 odst.1 občanského 
zákoníku) a \"s odkazem na analogii výjimky nelze rozšiřovat i na jiné 
zajišťovací instrumenty\". Žalobci uzavírají, že zánikem dlužníka \"zanikají 
zástavní práva váznoucí na majetku třetích osob, které zajišťují tuto (bývalou) 
pohledávku\", přípustnost dovolání dovozují z ustanovení § 237 odst.1 písm.c) 
o.s.ř. a navrhují, aby dovolací soud rozsudek odvolacího soudu zrušil a aby mu 
věc vrátil k dalšímu řízení.

Nejvyšší soud České republiky jako soud dovolací (§ 10a o.s.ř.) po zjištění, že 
dovolání proti pravomocnému rozsudku odvolacího soudu bylo podáno oprávněnými 
osobami (účastníky řízení) ve lhůtě uvedené v ustanovení § 240 odst. 1 o.s.ř., 
se nejprve zabýval otázkou přípustnosti dovolání.

Dovoláním lze napadnout pravomocná rozhodnutí odvolacího soudu, pokud to zákon 
připouští (§ 236 odst. 1 o.s.ř.).

Podmínky přípustnosti dovolání proti rozsudku odvolacího soudu jsou obsaženy v 
ustanovení § 237 o.s.ř.

Dovolání je přípustné proti rozsudku odvolacího soudu, jímž bylo změněno 
rozhodnutí soudu prvního stupně ve věci samé [§ 237 odst.1 písm.a) o.s.ř.] nebo 
jímž bylo potvrzeno rozhodnutí soudu prvního stupně, kterým soud prvního stupně 
rozhodl ve věci samé jinak než v dřívějším rozsudku (usnesení) proto, že byl 
vázán právním názorem odvolacího soudu, který dřívější rozhodnutí zrušil [§ 237 
odst.1 písm.b) o.s.ř.], anebo jímž bylo potvrzeno rozhodnutí soudu prvního 
stupně, jestliže dovolání není přípustné podle ustanovení § 237 odst.1 písm.b) 
o.s.ř. a dovolací soud dospěje k závěru, že napadené rozhodnutí má ve věci samé 
po právní stránce zásadní význam [§ 237 odst.1 písm.c) o.s.ř.]; to neplatí ve 
věcech, v nichž dovoláním dotčeným výrokem bylo rozhodnuto o peněžitém plnění 
nepřevyšujícím 20.000,- Kč a v obchodních věcech 50.000,- Kč, přičemž se 
nepřihlíží k příslušenství pohledávky [§ 237 odst.2 písm.a) o.s.ř.], a ve 
věcech upravených zákonem o rodině, ledaže jde o rozsudek o omezení nebo 
zbavení rodičovské zodpovědnosti nebo pozastavení jejího výkonu, o určení 
(popření) rodičovství nebo o nezrušitelné osvojení [§ 237 odst.2 písm.b) 
o.s.ř.].

Přípustnost dovolání podle ustanovení § 237 o.s.ř. je mimo jiné založena na 
rozdílnosti (nesouhlasnosti) rozsudku odvolacího soudu s rozsudkem soudu 
prvního stupně. O nesouhlasný rozsudek jde tehdy, jestliže okolnosti významné 
pro rozhodnutí věci byly posouzeny oběma soudy rozdílně, takže práva a 
povinnosti stanovené účastníkům rozhodnutími jsou podle závěrů těchto rozsudků 
odlišná. Odlišností nelze ovšem rozumět rozdílné právní posouzení, pokud nemělo 
vliv na obsah práv a povinností účastníků, ale jen takový závěr, který rozdílně 
konstituuje nebo deklaruje práva a povinnosti v právních vztazích účastníků. 
Okolnost, zda odvolací soud rozhodl podle ustanovení § 219 o.s.ř. nebo zda 
postupoval podle ustanovení § 220 o.s.ř. a jak z tohoto pohledu formuloval 
výrok svého rozsudku, není sama o sobě významná; pro posouzení přípustnosti 
dovolání podle ustanovení § 237 o.s.ř. je podstatné porovnání obsahu obou 
rozsudků.

V posuzovaném případě odvolací soud změnil rozsudek soudu prvního stupně jen 
proto, že podání žalobců ze dne 20.7.2004, kterým byly \"upřesněny\" sporné 
zástavní právo a zatížené nemovitosti, považoval za změnu žaloby, a že tuto 
\"změnu žaloby\" připustil. Při posouzení důvodnosti požadovaného nároku dospěl 
odvolací soud ke shodnému závěru jako soud prvního stupně v tom, že zástavní 
právo zřízené na základě zástavní smlouvy ze dne 27.12.1994 a váznoucí na 
nemovitostech žalobců v důsledku zániku dlužníka zajištěné pohledávky (obchodní 
společnosti K. M. společnosti s ručením omezeným) nezaniklo. Vzhledem k tomu, 
že oba soudy při tomto vymezení práv a povinností účastníků dospěly ke shodným 
závěrům, je třeba rozsudek odvolacího soudu považovat - bez ohledu na formulaci 
výroku tohoto rozsudku - z hlediska přípustnosti dovolání podle ustanovení § 
237 o.s.ř. za potvrzující rozsudek.

Dovolání žalobců není v projednávané věci přípustné podle ustanovení § 237 
odst.1 písm. b) o.s.ř., a to již z toho důvodu, že ve věci nebylo soudem 
prvního stupně vydáno rozhodnutí ve věci samé, které by bylo odvolacím soudem 
zrušeno. Dovolání žalobců proti rozsudku odvolacího soudu proto může být 
přípustné jen při splnění předpokladů uvedených v ustanovení § 237 odst.1 
písm.c) o.s.ř.

Rozhodnutí odvolacího soudu má po právní stránce zásadní význam ve smyslu 
ustanovení § 237 odst.1 písm.c) o.s.ř. zejména tehdy, řeší-li právní otázku, 
která v rozhodování dovolacího soudu dosud nebyla vyřešena nebo která je 
odvolacími soudy nebo dovolacím soudem rozhodována rozdílně, nebo řeší-li 
právní otázku v rozporu s hmotným právem [§ 237 odst.3 o.s.ř.].

Dovolací soud je při přezkoumání rozhodnutí odvolacího soudu zásadně vázán 
uplatněnými dovolacími důvody (srov. § 242 odst.3 o.s.ř.); vyplývá z toho mimo 
jiné, že při zkoumání, zda napadené rozhodnutí odvolacího soudu má ve smyslu 
ustanovení § 237 odst.3 o.s.ř. ve věci samé po právní stránce zásadní právní 
význam, může posuzovat jen takové právní otázky, které dovolatel v dovolání 
označil.

Přípustnost dovolání podle ustanovení § 237 odst.1 písm.c) o.s.ř. není založena 
již tím, že dovolatel tvrdí, že napadené rozhodnutí odvolacího soudu má ve věci 
samé po právní stránce zásadní význam. Přípustnost dovolání nastává tehdy, 
jestliže dovolací soud za použití hledisek, příkladmo uvedených v ustanovení § 
237 odst.3 o.s.ř., dospěje k závěru, že napadené rozhodnutí odvolacího soudu ve 
věci samé po právní stránce zásadní význam skutečně má.

V projednávané věci odvolací soud řešil mimo jiné právní otázku, zda zanikne 
zástavní právo v případě, že dojde k zániku právnické osoby, která je dlužníkem 
ze zajištěné pohledávky a nemá postavení zástavního dlužníka. Protože tato 
právní otázka dosud nebyla v rozhodování dovolacího soudu vyřešena, představuje 
napadený rozsudek odvolacího soudu rozhodnutí, které má po právní stránce 
zásadní význam. Dovolací soud proto dospěl k závěru, že dovolání žalobců proti 
rozsudku odvolacího soudu je přípustné podle ustanovení § 237 odst.1 písm.c) 
o.s.ř.

Po přezkoumání rozsudku odvolacího soudu ve smyslu ustanovení § 242 o.s.ř., 
které provedl bez jednání (§ 243a odst. 1 věta první o.s.ř.), Nejvyšší soud ČR 
dospěl k závěru, že dovolání není opodstatněné.

Podle ustanovení § 152 občanského zákoníku zástavní právo slouží k zajištění 
pohledávky pro případ, že dluh, který jí odpovídá, nebude včas splněn s tím, že 
v tomto případě lze dosáhnout uspokojení z výtěžku zpeněžení zástavy.

Podle ustanovení § 165 odst.1 občanského zákoníku není-li pohledávka zajištěná 
zástavním právem splněna včas, má zástavní věřitel právo na uspokojení své 
pohledávky z výtěžku zpeněžení zástavy. Totéž právo má zástavní věřitel, 
jestliže pohledávka byla po své splatnosti splněna jen částečně nebo nebylo-li 
splněno příslušenství pohledávky.

Podle ustanovení § 170 odst.1 písm.a) občanského zákoníku zástavní právo zaniká 
zánikem zajištěné pohledávky.

Zástavní právo má v první řadě funkci zajišťovací; zabezpečuje pohledávku 
zástavního věřitele již od okamžiku svého vzniku, vede (motivuje) dlužníka k 
tomu, aby pohledávku zástavního věřitele dobrovolně splnil, a zástavnímu 
věřiteli poskytuje jistotu, že se bude moci uspokojit ze zástavy, nebude-li 
jeho pohledávka včas splněna. Nebyla-li pohledávka zástavního věřitele včas 
splněna, uplatní se uhrazovací funkce zástavního práva; zástavní věřitel je 
oprávněn uspokojit se ze zástavy, aniž by musel spoléhat na to, že se domůže 
úhrady své pohledávky z majetku dlužníka.

Zástavní právo je právem subsidiárním a akcesorickým. Subsidiarita zástavního 
práva vyjadřuje, že jde o podpůrný zdroj uspokojení pohledávky zástavního 
věřitele, který se uplatní jen tehdy, jestliže pohledávka nebyla dlužníkem 
dobrovolně splněna a ani nezanikla jiným způsobem. Akcesorickým je zástavní 
právo zejména proto, že vzniká pouze tehdy, vznikla-li platně také pohledávka, 
k jejímuž zajištění má sloužit, a že dochází k jeho zániku, zanikla-li 
zajištěná pohledávka.

Ze zástavního práva vzniká zástavnímu dlužníku povinnost uspokojit (z výtěžku 
zpeněžení zástavy) zástavního věřitele (jeho pohledávku za dlužníkem), a to - 
jak vyplývá z jeho subsidiarity a akcesoriety - v případě, že dluh odpovídající 
zajištěné pohledávce nebyl včas splněn. Vzniklo-li zástavnímu věřiteli právo na 
uspokojení ze zástavy, má právo na plnění jak od zástavního dlužníka (z výtěžku 
zpeněžení zástavy), tak i od dlužníka (srov. 

§ 165a odst.3 občanského zákoníku). Zástavní dlužník tedy v tomto vztahu 
vystupuje jako tzv. náhradní dlužník, neboť v případě včasného nesplnění dluhu 
odpovídajícího zajištěné pohledávce ze strany hlavního dlužníka se zástavní 
věřitel bude moci uspokojit z jeho majetku (z výtěžku zpeněžení zástavy).

Akcesorietu zástavního práva je třeba chápat - jak vyplývá zejména z ustanovení 
§ 152 a § 165 odst.1 občanského zákoníku - ve vztahu k zajištěné pohledávce a 
nikoliv také k osobě dlužníka. Zástavní věřitel má totiž právo na uspokojení z 
výtěžku zpeněžení zástavy vždy, nebyl-li dluh odpovídající zajištěné pohledávce 
včas splněn (tedy aniž by bylo významné, proč nebyl splněn ze strany dlužníka), 
a zástavní dlužník může obdobně jako dlužník uplatnit promlčení, zánik nebo 
jiné námitky týkající se zajištěné pohledávky.

Smrtí dlužníka (fyzické osoby) povinnost plnit nezaniká, ledaže by jejím 
obsahem bylo plnění, které mělo být provedeno osobně dlužníkem (srov. § 579 
odst.1 občanského zákoníku). V případě, že povinnost plnit smrtí dlužníka 
nezanikla, nemohlo zaniknout ani zajištění pohledávky dlužníkova věřitele, 
včetně zajištění zástavním právem. Na tomto závěru nic nemění ani ustanovení § 
470 odst.1 občanského zákoníku, podle kterého dědic odpovídá do výše ceny 
nabytého dědictví za přiměřené náklady spojené s pohřbem zůstavitele a za 
zůstavitelovy dluhy, které na něj přešly zůstavitelovou smrtí, neboť toto 
ustanovení upravuje odpovědnost dědiců za zůstavitelovy dluhy, a nikoliv 
přechod dluhů na ně; nelze proto z něho ani dovozovat, že by smrtí dlužníka 
zanikaly jeho dluhy, jestliže převyšují cenu nabytého dědictví, a ani to, že se 
vztahuje na jiné osoby než dědice. Soudní praxe proto již dříve dospěla k 
závěru, že na uplatnění pohledávky, která byla zajištěna třetí osobou 
(například ručením, zástavním právem apod.), nemají vliv skutečnosti, že 
dlužník zemřel a že tu není nikdo, kdo by za jeho dluhy odpovídal, popřípadě že 
jeho dědici odpovídají za dluhy jen do výše ceny nabytého dědictví (srov. 
například obdobné věci se týkající rozsudek býv. Nejvyššího soudu ČSR ze dne 
26.1.1973 sp. zn. 1 Cz 78/72, který byl uveřejněn pod č. 62 ve Sbírce soudních 
rozhodnutí a stanovisek, roč. 1973) a i v současné době je jako správný 
přijímán.

Je-li dlužníkem právnická osoba, přechází povinnost plnit po jejím zániku na 
nástupnické společnosti nebo na jiné její právní nástupce. Zanikla-li právnická 
osoba bez právního nástupce, je zřejmé, že tu není nikdo, na koho by přešla 
její povinnost plnit (kdo by jako dlužník byl povinen splnit dluh). V zákoně se 
výslovně - na rozdíl od fyzických osob - neuvádí, jaké má tato skutečnost 
právní následky ve vztahu ke dluhům, které zůstaly po zániku právnické osoby 
neuhrazeny; část právní teorie a praxe za této situace dovozuje, že dluh 
zanikl, neboť nemůže \"existovat bez nositele povinnosti\", a že tedy musela 
zaniknout rovněž jemu odpovídající pohledávka.

Ze závěru, že pohledávka zanikla z důvodu zániku dlužnické právnické osoby bez 
právního nástupce, však nelze (i kdyby byl opravdu správný) úspěšně dovozovat 
(na základě principu akcesoriety), že by bez dalšího zaniklo její zajištění 
poskytnuté třetími osobami. Princip akcesoriety je totiž - jak uvedeno již výše 
- třeba vztáhnout jen k zajištěné pohledávce a nikoliv k osobě dlužníka. Smysl 
zajištění pohledávky spočívá v tom, že věřitel, který nemůže být uspokojen 
dlužníkem z důvodů spočívajících v osobě dlužníka (včetně toho, že dlužník, 
který je právnickou osobou, zanikl bez právního nástupce), má nárok na 
uspokojení ze zajištění poskytnutého třetími osobami; neznamená to tedy, že by 
tím zanikla povinnost náhradního dlužníka (vzniklá z titulu poskytnutí 
zajištění), neboť okolnosti týkající se hlavního dlužníka nedopadají do 
právních poměrů náhradního dlužníka a nemohou mít za následek (s ohledem na 
účel a smysl zástavního práva poskytnout zástavnímu věřiteli uspokojení jeho 
pohledávky vždy, neučiní-li tak dlužník) zánik jeho povinností vůči věřiteli. 
Povinnost náhradního dlužníka uspokojit věřitele (v případě, že dluh 
odpovídající zajištěné pohledávce nebyl včas splněn) tedy není (nemůže být) 
dotčena tím, že dluh odpovídající této pohledávce nemůže splnit zaniklá 
právnická osoba, která je dlužníkem.

Z uvedených důvodů dospěl dovolací soud k závěru, že zástavní právo nezaniká, 
jestliže dluh odpovídající zajištěné pohledávce nemůže být uspokojen právnickou 
osobou jako dlužníkem proto, že zanikla bez právního nástupce.

Na opačný názor nelze usuzovat z toho, že v zákoně není v tomto směru obsažena 
- na rozdíl například od právní úpravy ručení v obchodních závazkových vztazích 
- výslovná právní úprava. Uvedený závěr je obecně platný pro všechny právní 
prostředky zjištění závazků poskytnutého třetími osobami a ustanovení § 311 
odst.2 obchodního zákoníku není (jak se mylně domnívají dovolatelé) výjimkou 
potvrzující zásadu (o tom, že zánikem právnické osoby zaniká zajištění 
pohledávky jejího věřitele), ale projevem uvedeného závěru, který byl - v zájmu 
právní jistoty - výslovně zmíněn v právní úpravě ručení v obchodních 
závazkových vztazích a který samozřejmě platí rovněž při zajištění pohledávky 
zástavním právem nebo jiným právním prostředkem zajištění poskytnutého třetí 
osobou.

Z uvedeného vyplývá, že rozsudek odvolacího soudu je z hlediska uplatněných 
dovolacích důvodů správný. Protože nebylo zjištěno, že by rozsudek odvolacího 
soudu byl postižen některou z vad uvedených v ustanovení § 229 odst.1 o.s.ř., § 
229 odst. 2 písm. a) a b) o.s.ř. nebo v § 229 odst. 3 o.s.ř. anebo jinou vadou, 
která by mohla mít za následek nesprávné rozhodnutí ve věci, Nejvyšší soud 
České republiky dovolání žalobců podle ustanovení § 243b odst. 2 části věty 
před středníkem o.s.ř. zamítl.

O náhradě nákladů dovolacího řízení bylo rozhodnuto podle ustanovení § 243b 
odst. 5 věty první, § 224 odst. 1 a § 151 odst. 1 části věty před středníkem 
o.s.ř., neboť žalobci s ohledem na výsledek řízení na náhradu svých nákladů 
nemají právo a žalovaným, kteří měli v dovolacím řízení plný úspěch a kteří by 
tak měli právo na náhradu účelně vynaložených nákladů tohoto řízení (srov. § 
142 odst. 1 o.s.ř.), v dovolacím řízení žádné náklady nevznikly.

Proti tomuto rozsudku není přípustný opravný prostředek.

V Brně dne 9. února 2006

 JUDr. Ljubomír Drápal, v.r.

                                                                                
   předseda senátu

