Soud: Nejvyšší soud

Spisová značka: 4 Tz 76/2007

Datum rozhodnutí: 08.11.2007

Typ rozhodnutí: ROZSUDEK




4 Tz 76/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
listopadu 2007 v senátě složeném z předsedy JUDr. J. P. a soudců  JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného V.  M., proti pravomocnému usnesení 
státního zástupce Městského státního zastupitelství v Brně ze dne 10. 1. 2007, 
sp. zn.  6 ZT 482/2006, a podle  § 268 odst. 2, § 269 odst. 2 a § 270 odst. 1 
tr. ř. rozhodl      t a k t o :

Pravomocným usnesením státního zástupce Městského státního zastupitelství v 
Brně ze dne 10. 1. 2007, sp. zn. 6 ZT 482/2006 a v řízení předcházejícím   b y 
l            p o r u š e n  z á k o n  v ustanoveních § 80 odst. 1 tr. ř., § 2 
odst. 5, odst. 6 tr. ř. a  § 148 odst. 1 písm. c)  tr. ř. v neprospěch 
obviněného V. M.

Napadené usnesení  s e  z r u š u j e.  Zrušuje se i usnesení policejního 
komisaře Policie České republiky, Městského ředitelství Brno, Služby kriminální 
policie a vyšetřování, sp. zn. MRBM-141/TČ-03-2006, z 3. 11. 2006.

Zrušují se též všechna další rozhodnutí na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně s e  p ř i k a z u j e, aby věc v potřebném rozsahu 
znovu projednal a rozhodl.

	

Odůvodnění:

Usnesením státního zástupce Městského státního zastupitelství v Brně ze dne 10. 
1. 2007, sp. zn. 6 ZT 482/2006, byla podle § 148 odst. 1 písm. c) tr. ř. 
zamítnuta jako nedůvodná stížnost obviněného V. M., stíhaného pro trestný čin 
podílnictví podle § 251 odst. 1 písm. a) tr. zák., ze dne 9. 11. 2006, a to 
proti usnesení policejního orgánu Policie České republiky, Městského 
ředitelství Brno, Služby kriminální policie  a vyšetřování, odboru obecné 
kriminality, B., P., vydanému dne 3. 11. 2006,  sp. zn. MRBM-141/TČ-03-2006, 
kterým bylo dle § 80 odst. 1 věty druhé tr. ř. vydáno osobní motorové vozidlo 
tovární značky VW Passat Variant, černé barvy, pojišťovně A.,  V. – A.,  se  
sídlem  v B.  ve  S.  r.  N.  – prostřednictvím firmy N. – N. P., H. u B. 
Předmětné usnesení nabylo právní moci dne 10. 1. 2007.

Proti pravomocnému usnesení státního zástupce Městského státního zastupitelství 
v Brně ze dne 10. 1. 2007, sp. zn. 6 ZT 482/2006, podal ministr spravedlnosti 
České republiky stížnost pro porušení zákona ve prospěch obviněného V. M. Vytkl 
v ní, že zákon byl porušen v ustanoveních § 2 odst. 5, odst. 6 tr. ř., § 80 
odst. 1 tr. ř. a § 148 odst. 1 písm. c) tr. ř. 

V odůvodnění stížnosti pro porušení zákona ministr spravedlnosti uvádí, že 
podle protokolu o vydání věci ze dne 24. 7. 2006 vydal obviněný V. M. osobní 
vozidlo zn. VW Passat Tdi,  společně s klíči  a ovladačem vozidla. Policejní 
orgán – Policie České republiky, Městské ředitelství v Brně, Služba kriminální 
policie a vyšetřování, odbor obecné kriminality v Brně, poté usnesením ze dne 
2. 11. 2006 podle § 80 odst. 1 věta druhá tr. ř. vydal totéž osobní vozidlo zn. 
VW Passat Variant,  černé barvy  osobě R. S., bytem S.,  J. Proti tomuto 
usnesení si obviněný V. M. podal v zákonné lhůtě stížnost, v níž poukázal na 
to, že předmětné vozidlo zakoupil řádně v autobazaru, pouze některé náhradní 
díly na vozidle byly vyměněny, karoserie ale zůstala původní. Současně obviněný 
ve stížnosti požádal o řádnou identifikaci všech dílů karoserie a jejich 
porovnání s výrobním listem u firmy V. Dozorový státní zástupce usnesením ze 
dne 10. 1. 2007 podle § 149 odst. 1 tr. ř. napadené usnesení policejního orgánu 
zrušil s tím, že ve věci nebylo v době rozhodování policejního orgánu provedeno 
zcela dostatečné šetření k předmětnému vozidlu ve smyslu § 2 odst. 5 tr. ř. a 
že policejní orgán neměl k dispozici všechny dostupné materiály vztahující se k 
tomuto vozidlu,  konkrétně pak zejména materiály k pojistnému plnění 
vyplacenému pojišťovnou poškozenému R. S., kterému bylo vozidlo odcizeno a z 
pojistného plnění pak  uhrazena celá vzniklá škoda. 

Následně policejní orgán usnesením ze dne 3. 11. 2006 (ještě před rozhodnutím o 
výše uvedené stížnosti obviněného V. M.) rozhodl podle § 80 odst. 1, věta druhá 
tr. ř. o vydání předmětného osobního automobilu pojišťovně A., V.-A., se sídlem 
v B. ve S. r. N. – prostřednictvím firmy N.-N. P.,  H. u B. Proti tomuto 
rozhodnutí si obviněný V. M. opět podal stížnost, v níž požádal o řádné 
vyšetření, porovnání kupních smluv a především porovnání identifikačních znaků 
čísla karoserie a dalších identifikačních znaků dílů karoserie s identifikačním 
listem vozidla z koncernu V. Státní zástupce Městského státního zastupitelství 
v Brně poté usnesením ze dne 10. 1. 2007, sp. zn. 6 ZT 482/2006, stížnost 
obviněného jako nedůvodnou zamítl podle § 148 odst. 1 písm. c) tr. ř.      

Ministr spravedlnosti ve stížnosti pro porušení zákona proti pravomocnému 
usnesení státního zástupce Městského státního zastupitelství v Brně ze dne 10. 
1. 2007, sp. zn.  6 ZT 482/2006, namítá, že jak policejní orgán, tak i v 
navazujícím rozhodnutí dozorový státní zástupce pochybili ve svém rozhodnutí, 
neboť s ohledem na skutečnosti zjištěné v přípravném řízení a v době 
rozhodování obou orgánů činných v trestním řízení známé nebyly odůvodněny 
závěry o tom, že osoba, která uplatňuje právo na vydání věci, toto  právo  
skutečně  má, a  že o právu na věc není pochyb. Státní zástupce Městského 
státního zastupitelství v Brně se tedy dle názoru ministra spravedlnosti v 
napadeném usnesení a v řízení předcházejícím důsledně neřídil ustanoveními § 2 
odst. 5, odst. 6 tr. ř., § 80 odst. 1 tr. ř. a § 148 odst. 1 písm. c) tr. ř.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že usnesením 
státního zástupce Městského státního zastupitelství v Brně ze dne 10. 1. 2007, 
sp. zn. 6 ZT 482/2006, byl porušen zákon v neprospěch obviněného V. M. ve 
vytýkaném směru, aby podle § 269 odst. 2   tr. ř. napadené usnesení zrušil a 
dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Dle § 78 odst. 1 věty první tr. ř. kdo má u sebe věc důležitou pro trestní 
řízení, je povinen ji na vyzvání předložit soudu, státnímu zástupci nebo 
policejnímu orgánu; je-li ji nutno pro účely trestního řízení zajistit, je 
povinen věc na vyzvání těmto orgánům vydat. 

Dle § 80 odst. 1 tr. ř. není-li věci, která byla podle § 78 tr. ř. vydána nebo 
podle § 79  tr. ř. odňata, k dalšímu řízení už třeba a nepřichází-li v úvahu 
její propadnutí nebo zabrání, vrátí se tomu, kdo ji vydal nebo komu byla 
odňata. Jestliže na ni uplatňuje právo osoba jiná, vydá se tomu, o jehož právu 
na věc není pochyb. Při pochybnostech se věc uloží do úschovy a osoba, která si 
na věc činí nárok, se upozorní, aby jej uplatnila v řízení ve věcech 
občanskoprávních. 

Při rozhodování o vrácení věci důležité pro trestní řízení, jež byla podle § 78 
tr. ř. vydána nebo podle § 79 tr. ř. odňata, je tedy nutné vycházet z obsahu § 
80 odst. 1 tr. ř.

Nejvyšší soud České republiky z protokolu o vydání (odnětí) věci ze dne 24. 7. 
2006, sp. zn. ČVS: MRBM-141/TČ-03-2006, zjistil, že obviněný V. M. dobrovolně 
vydal pro účely trestního řízení osobní vozidlo zn. VW Passat  Tdi,  společně s 
klíči a ovladačem vozidla. Dle úředního záznamu policejního orgánu ze dne 24. 
7. 2006 se jednalo o vozidlo původní barvy černá metalíza, rok výroby 2005, na 
vozidle nebyly patrny stopy po přelakování. Prohlídkou vozidla byla zjištěna 
zjevná manipulace s příčkou, na které je umístěno číslo VIN, štítek  s číslem 
VIN, který je umístěn v motorovém prostoru, byl vyhodnocen jako neoriginální. 
Dále bylo prohlídkou vozidla zjištěno, že ve vozidle je namontován motor v 
provedení diesel 2.0 TDi, typ BGW, s nečitelným číslem motoru a manuální 6-ti 
rychlostní převodovka. Na místě tomu obvyklém bylo nalezeno číslo PKN ve tvaru 
---. 

Lustrací u importéra VW Praha bylo dle  zjištěno, že dle výrobce se má jednat o 
vozidlo VW Passat Variant, černé barvy (kód barvy A1), s motorem 1.9 TDi, typ 
motoru AVF,  s automatickou převodovkou, které bylo vyrobeno dne 4.  9. 2002 a 
určeno pro trh České republiky. 

Lustrací u Škoda auto-divize VW bylo  zjištěno původní VIN vozidla. U importéra 
VW Praha bylo pak zjištěno dle VIN, že se má jednat o osobní vozidlo zn. VW 
Passat Variant, barvy černá metalíza (kód barvy 2T), s motorem 2.0 TDi, typ 
motoru BGW, které bylo vyrobeno dne 29. 3. 2005 a určeno pro trh N. Do vozidla 
byla namontována manuální 6-ti rychlostní převodovka. Toto vozidlo bylo dne 26. 
1. 2006 odcizeno na parkovišti lyžařského areálu Š., V. n. J., původní  RZ, 
mpz: „D“.    

Ze závěrů odborného vyjádření Policie České republiky – SJmK, OKTE v Brně, ze 
dne 14. 8. 2006 vyplývá, že prohlídkou předmětného zajištěného vozidla bylo v 
místech obvyklých pro značení VIN vozidla VW Passat zjištěno VIN ve tvaru. 
Zkoumáním nebyl zjištěn zásah do jednotlivých znaků tohoto čísla. Zkoumáním 
okolí vyznačeného VIN byly na konstrukčním dílu zjištěny rozdílnosti ve skladbě 
nátěrových vrstev v okolí VIN a  ve vzdálenějších místech od VIN. Tato 
skutečnost nasvědčuje možnosti výměny části přepážky s vyznačeným VIN. Zkoumání 
k nalezení místa případného místa svaru nebylo pro značný rozsah destruktivního 
zásahu provedeno. Dle odborného vyjádření je výrobní číslo motoru u tohoto typu 
vozidla VW za daných podmínek zkoumání nepřístupné. Jeho zjištění vyžaduje 
částečnou demontáž zařízení motorového prostoru vozidla ke zpřístupnění 
výrobního čísla a aplikaci metalografických metod zkoumání. 

V návaznosti na výše uvedené skutečnosti dospěl Nejvyšší soud České republiky k 
závěru, že výrobní číslo karoserie odcizeného vozidla se neshodovalo s výrobním 
číslem vozidla, které obviněný V. M. dne 24. 7. 2006 dobrovolně vydal pro účely 
trestního řízení podle § 78 odst. 1 tr. ř. Ohledáním i odborným zkoumáním byly 
sice zjištěny skutečnosti svědčící o výměně části přepážky s vyznačeným VIN, 
avšak původní číslo karoserie předmětného vozidla se nepodařilo zjistit. 
Policii  se nepodařilo zjistit ani číslo motoru vydaného vozidla a nemohlo tak 
být porovnáno s číslem motoru vozidla odcizeného. Naproti tomu podle čísla PKN 
bylo lustrací u Škoda auto-divize VW zjištěno VIN vozidla, které bylo 26. 1. 
2006 odcizeno R. S. Tehdy provedenými důkazy tedy nebylo dostatečně a 
nepochybně prokázáno, zda motor a karoserie zajištěného vozidla je motorem a 
karoserií vozidla, které bylo dne 26. 1. 2006 odcizeno, a zda bylo tedy toto 
vozidlo majetkem pana R. S., v jehož prospěch provedla plnění pojišťovna A., 
V.-A., se sídlem v B. ve S. r. N.  

Za této situace je třeba přisvědčit názoru ministra spravedlnosti uvedenému ve 
stížnosti pro porušení zákona, že usnesením státního zástupce Městského 
státního zastupitelství v Brně ze dne 10. 1. 2007, sp. zn. 6 ZT 482/2006 a v 
řízení předcházejícím, byl porušen zákon, neboť pokud bylo rozhodnuto o vydání 
předmětného vozidla, aniž by bylo jednoznačně prokázáno, že  motor a karoserie 
zajištěného vozidla je motorem a karoserií vozidla odcizeného a že tedy není 
pochyb o právu na věc, je napadené rozhodnutí v rozporu  s ustanovením § 80 
odst. 1 věta druhá  tr. ř. 

V daném případě totiž s ohledem na skutkový stav věci nelze v souladu s § 2 
odst. 6  tr. ř. učinit jednoznačný závěr o právu k věci. Jestliže právo k věci 
uplatňuje více osob, je nezbytné jako předběžnou otázku ve smyslu § 9 odst. 1 
tr. ř. vyřešit, zda osoba, která uplatňuje právo na vydání věci, toto právo 
skutečně má a zda o právu na věc není pochyb. Přitom se postupuje zejména podle 
předpisů civilního práva, a proto si příslušný orgán činný v trestním řízení 
musí opatřit potřebné důkazy pro své rozhodnutí. Při pochybnostech o právu k 
věci nemůže a ani nesmí dojít k vydání věci, neboť orgány činné v trestním 
řízení jsou povinny v takovém případě věc uložit do úschovy a osobu, která si 
na věc činí nárok, upozorní, aby jej uplatnila v občanskoprávním řízení. 
Rozhodnutí podle § 80 odst. 1 věta druhá přichází tedy v úvahu jedině tehdy, 
jestliže vzhledem k zjištěným okolnostem (např. prokázanému vlastnickému právu) 
o uplatněném právu na věc ze strany konkrétní osoby nevznikají žádné 
pochybnosti.

Vzhledem ke shora uvedenému a ke skutečnosti, že k předmětnému vozidlu 
uplatňoval nárok jednak obviněný V. M. a dále pak z titulu vyplacení pojistného 
plnění R. S. i pojišťovna A., V.-A., se sídlem v B. ve S. r. N., je dle nározu 
Nejvyššího soudu České republiky nutná aplikace § 80  odst. 1 tr. ř. věty 
třetí, podle kterého se při pochybnostech věc (předmětné osobní vozidlo) uloží 
do úschovy a osoba, která si na věc činí nárok, se upozorní, aby jej uplatnila 
v řízení ve věcech občanskoprávních. 

Podle § 148 odst. 1 písm. c) tr. ř. nadřízený orgán (§ 146 odst. 2 písm. a) tr. 
ř.) zamítne stížnost, není-li důvodná, v opačném případě postupuje podle § 149 
odst. 1 tr. ř., když zruší napadené usnesení, a je-li podle povahy věci potřeba 
nového rozhodnutí, buď rozhodne sám ve věci, nebo uloží orgánu, proti jehož 
rozhodnutí stížnost směřuje, aby o věci znovu jednal a rozhodl.

Z obsahu trestního spisu vedeného u Městského státního zastupitelství v Brně 
pod sp. zn. 6 ZT 482/2006 jednoznačně vyplývá, že státní zástupce Městského 
státního zastupitelství v Brně v této trestní věci nepostupoval důsledně podle 
§ 80 odst. 1 tr. ř., § 147 odst. 1 a § 149 odst. 1 tr. ř., když vadné 
rozhodnutí policejního orgánu nezrušil a předmětné vozidlo do úschovy neuložil, 
čímž porušil zákon v ustanovení § 148 odst. 1 písm. c) tr. ř.

Podle § 2 odst. 5 trestního řádu orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. 

Podle § 2 odst. 6 trestního řádu orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Státním zástupcem Městského státního zastupitelství v Brně a v řízení 
předcházejícím nebyl zjištěn  skutkový stav věci v rozsahu, který byl nezbytný 
pro jeho rozhodnutí, důkazy byly chybně zhodnoceny, v důsledku čehož byl 
napadeným usnesením a v řízení předcházejícím porušen zákon i v ustanoveních § 
2 odst. 5, odst. 6 tr. ř.  v neprospěch obviněného V. M.  

Nejvyšší soud proto podle § 268 odst. 2 tr. ř. vyslovil, že pravomocným 
usnesením státního zástupce Městského státního zastupitelství v Brně ze dne 10. 
1. 2007, sp. zn. 6 ZT 482/2006 a v řízení předcházejícím byl porušen zákon v 
ustanoveních § 2 odst. 5, odst. 6 tr. ř., § 80 odst. 1 tr. ř. a § 148 odst. 1 
písm. c) tr. ř. v neprospěch obviněného V. M. a podle § 269 odst. 2 tr. ř. 
napadené usnesení zrušil stejně jako jemu předcházející rozhodnutí policejního 
komisaře. Nejvyšší soud dále zrušil všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. bylo přikázáno Městskému soudu v Brně, který nyní 
tuto trestní věc projednává, aby věc v potřebném rozsahu znovu projednal a 
rozhodl, přičemž aby při rozhodování respektoval všechna výše uvedená zákonná 
ustanovení, zejména ustanovení  § 80 odst. 1 věta třetí tr. ř. Dále bude 
potřebné při rozhodování zabývat se i znaleckým posudkem znalce P. K., který 
předložil soudu obhájce obviněného V. M. Nejvyšší soud v této souvislosti 
zdůrazňuje, že v novém řízení nemůže dojít ke změně rozhodnutí v neprospěch 
obviněného V. M., neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne  8. listopadu 2007

Předseda senátu:

JUDr. J. P.

	

	
