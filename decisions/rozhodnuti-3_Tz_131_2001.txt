Soud: Nejvyšší soud

Spisová značka: 3 Tz 131/2001

Datum rozhodnutí: 21.08.2001

Typ rozhodnutí: Rozsudek




3 Tz 131/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
srpna 2001 v senátě složeném z předsedy JUDr. Eduarda Teschlera a soudců JUDr. 
Františka Hrabce a Mgr. Josefa Hendrycha stížnost pro porušení zákona podanou 
ministrem spravedlnosti České republiky ve prospěch obviněného F. W., proti 
usnesení bývalého Vojenského obvodového soudu v Olomouci ze dne 21. 7. 1992, 
sp. zn. 1 Rtv 34/92, a podle § 268 odst. 2, § 269 odst. 2 a § 270 odst. 1 tr. 
ř. rozhodl   t a k t o :

Pravomocným usnesením Vojenského obvodového soudu v Olomouci ze dne 21. 7. 
1992, sp. zn. 1 Rtv 34/92, a v řízení, jež mu předcházelo,

b y l   p o r u š e n   z á k o n

v ustanoveních § 2 odst. 5, 6 a § 134 odst. 2 tr. ř. v tehdy platném znění a v 
§ 1 odst. 1, 2 a § 14 odst. 1 zák. č. 119/1990 Sb., o soudní rehabilitaci, ve 
znění zák. č. 47/1991 Sb., v neprospěch obviněného F. W.

Toto usnesení   s e   z r u š u j e .

Zrušuje se též rozsudek Vojenského obvodového soudu v Olomouci ze dne 21. 7. 
1992, č. j. 1 Rtv 34/92-12, a všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Olomouci se p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Obviněný F. W.  byl rozsudkem bývalého Vojenského obvodového soudu v Olomouci 
ze dne 16. 4. 1975, sp. zn. T - 43/75, uznán vinným trestným činem nenastoupení 
služby v ozbrojených silách podle § 269 odst. 1 tr. zák. v tehdy platném znění, 
jehož se podle výroku rozsudku dopustil tím, že „dne 5. 3. 1975 se do 12 hod. 
nedostavil k  v J. a neučinil tak ani do 24 hod. po uvedené době, ačkoliv 
převzal povolávací rozkaz řady F od OVS v B., na základě něhož měl konat 
vojenské cvičení v délce 21 dní, a to proto, že mu podle jeho prohlášení brání 
jeho náboženské přesvědčení konat vojenskou službu“. Za tento trestný čin byl 
obviněný odsouzen k nepodmíněnému trestu odnětí svobody v trvání 18 měsíců, 
přičemž soud podle § 39a odst. 1, odst. 2 písm. a) tr. zák. dále rozhodl, že 
trest vykoná v I. nápravně výchovné skupině.

O odvolání, které proti tomuto rozsudku obviněný F. W.  podal, rozhodl bývalý 
Vyšší vojenský soud v Táboře usnesením ze dne 8. 5. 1975, sp. zn. To 97/75, 
tak, že odvolání podle § 256 tr. ř. jako nedůvodné zamítl. Rozsudek soudu I. 
stupně tak k výše uvedenému datu nabyl právní moci.

Dne 25. 6. 1992 byl Vojenskému obvodovému soudu v Olomouci doručen návrh 
obviněného F. W.  na zahájení řízení podle zák. č. 119/1990 Sb., o soudní 
rehabilitaci (dále též reh. zák.). V předmětném návrhu poukázal  zejména na to, 
že jednání, za něž byl odsouzen spočívalo v uplatnění práva na náboženskou 
svobodu, zaručeného Ústavou a vyjádřeného v mezinárodních dokumentech a 
mezinárodních právních normách. V petitu svého návrhu se proto domáhal, aby v 
rehabilitačním řízení byl shora citovaný rozsudek zrušen v celém rozsahu.

Vojenský obvodový soud v Olomouci ve věci nejprve rozhodl ve veřejném zasedání 
usnesením ze dne 21. 7. 1992, sp. zn. 1 Rtv 34/92, jímž podle § 14 odst. 1 
písm. f) reh. zák. zrušil původní rozsudek ve výroku o trestu, včetně dalších 
rozhodnutí, na tento zrušený výrok obsahově navazujících. Téhož dne pak v 
hlavním líčení následně rozhodl novým rozsudkem č. j. 1 Rtv 34/92-12 tak, že se 
při nezměněném výroku o vině trestným činem nenastoupení služby v ozbrojených 
silách podle § 269 odst. 1 tr. zák. za podmínek § 24 odst. 1 písm. a) tr. zák. 
od potrestání obviněného upouští. Předmětné usnesení i rozsudek nabyly právní 
moci dne 21. 7. 1992.

Ministr spravedlnosti České republiky podal podle § 266 odst. 1 tr. ř. proti 
usnesení bývalého Vojenského obvodového soudu v Olomouci ze dne 21. 7. 1992, 
sp. zn. 1 Rtv 34/92, u Nejvyššího soudu České republiky (dále jen Nejvyšší 
soud) ve prospěch obviněného F. W.  stížnost pro porušení zákona.

V tomto svém mimořádném opravném prostředku stěžovatel především namítl, že 
Vojenský obvodový soud v Olomouci důsledně nepostupoval v souladu s účelem 
zákona č. 119/1990 Sb., o soudní rehabilitaci, jenž je vymezen v ustanovení § 1 
odst. 1, 2 cit. zákona. V uvedené souvislosti namítl, že v případě obviněného 
se jednalo o čin, který směřoval k uplatnění základního práva, zaručeného 
Ústavou a vyhlášeného ve Všeobecné deklaraci lidských práv, a proto byl v 
rozporu s mezinárodním právem prohlášen za trestný. V dané souvislosti poukázal 
též na stanovisko Ústavního soudu České republiky vyslovené v jeho nálezu, sp. 
zn. II. ÚS 187/2000, že postup soudů v rehabilitačních věcech je třeba hodnotit 
podle § 3, § 4 a § 6 zák. č. 198/1993 Sb., o protiprávnosti komunistického 
režimu a odporu proti němu, přičemž rehabilitaci nelze zužovat na výrok o 
trestu a ponechat bez povšimnutí výrok o vině. Ve shodě s citovaným nálezem 
vyslovil stěžovatel přesvědčení, že rehabilitováni by měli být především ti, 
kteří v období totalitního režimu trpěli a byli pronásledováni a odsouzeni za 
to, že se chovali podle svého přesvědčení, projevovali svobodně své názory a 
hájili tak svá základní práva a svobody. Z uvedených důvodů napadenému usnesení 
vytkl, že nebylo založeno na řádně zjištěném skutkovém stavu, neboť soud v 
rehabilitačním řízení při hodnocení důkazů nepostupoval důsledně podle § 2 
odst. 6 tr. ř. v tehdy platném znění. V důsledku tohoto vadného postupu byl 
proto ponechán nedotčen původní výrok o vině trestným činem nenastoupení služby 
v ozbrojených silách podle § 269 odst. 1 tr. zák. 

Z výše uvedených důvodů ministr spravedlnosti v petitu stížnosti pro porušení 
zákona navrhl, aby Nejvyšší soud podle § 268 odst. 2 tr. ř. vyslovil, že 
napadeným usnesením bývalého Vojenského soudu v Olomouci byl v neprospěch 
obviněného F. W.  porušen zákon v ustanovení § 2 odst. 6 tr. ř. v tehdy platném 
znění, ve vztahu k § 269 odst. 1 tr. zák. a v ustanovení § 1 reh. zák. Dále 
navrhl, aby Nejvyšší soud podle § 269 odst. 2 tr. ř. předmětné usnesení zrušil 
a poté dále postupoval podle § 270 odst. 1 tr. ř.

Nejvyšší soud z podnětu stížnosti pro porušení zákona přezkoumal podle § 267 
odst. 1 tr. ř. správnost výroku napadeného usnesení, jakož i řízení, které mu 
předcházelo, a dospěl k níže uvedeným závěrům.

Obviněný F. W.  ve svém návrhu na soudní rehabilitaci podrobně rozvedl, o jaké 
důvody svůj návrh opírá. Poukázal zejména na to, že tehdejší Ústava mu sice 
formálně zaručovala náboženskou svobodu, kterou však ve skutečnosti nemohl 
uplatnit a jeho jednání bylo v důsledku toho označeno za trestné. Podle jeho 
názoru se možnost nastoupit práci v dolech a dosáhnout tak odložení a následné 
prominutí základní (náhradní) vojenské služby, nevztahovala na vojenské 
cvičení, takže vůči této formě služby v ozbrojených silách neexistovala žádná 
alternativa. Za tohoto stavu mu nezbylo, než s ohledem na své náboženské 
přesvědčení odmítnout vykonávat vojenské cvičení. 

Vojenský obvodový soud v Olomouci konal na podkladě návrhu obviněného přezkumné 
řízení podle oddílu třetího zák. č. 119/1990 Sb. (reh. zák.), ve znění zák. č. 
47/1991 Sb. V souladu s účelem tohoto zákona, jenž vyplývá z obsahu ustanovení 
§ 1 odst. 1, 2 bylo povinností soudu především se vypořádat s otázkou, zda jsou 
v posuzovaném případě splněny podmínky pro zrušení odsuzujícího soudního 
rozhodnutí za čin, který v rozporu s principy demokratické společnosti 
respektující občanská politická práva a svobody zaručené Ústavou a vyjádřené v 
mezinárodních dokumentech a mezinárodních právních normách zákon označoval za 
trestný. Soud byl přitom povinen vzít v úvahu, že činy, které směřovaly k 
uplatnění práv a svobod občanů zaručených Ústavou a vyhlášených ve Všeobecné 
deklaraci lidských práv a navazujících mezinárodních paktech o občanských a 
politických právech, byly československými trestními zákony prohlášeny za 
trestné v rozporu s mezinárodním právem, kterému odporovalo také jejich stíhání 
a trestání. Soud byl v přezkumném řízení povinen dále zjišťovat důvody vadnosti 
původního přezkoumávaného rozhodnutí, jež jsou demonstrativně uvedeny v 
ustanovení § 14 odst. 1 reh. zák. Ve shora uvedeném rámci bylo tedy v souladu s 
ustanovením § 2 odst. 5, 6 tr. ř. v tehdy platném znění zapotřebí zjistit 
skutečný stav věci      a při rozhodování z něj vycházet. 

Z odůvodnění napadeného usnesení vyplývá, že Vojenský obvodový soud v Olomouci 
se ztotožnil se skutkovými a právními závěry učiněnými v původním rozsudku. 
Přitom se omezil na konstatování, že „po stránce skutkové a učiněného právního 
závěru, nelze dřívějšímu rozsudku ničeho vytýkat a nebyly ani zjištěny důvody 
pro změnu, jak má na mysli rehabilitační zákon“. Není tedy zřejmé, jak se soud 
vypořádal s námitkami uplatněnými obviněným F. W.  v návrhu na rehabilitační 
řízení ani jak tyto námitky posoudil z hlediska účelu a podmínek soudní 
rehabilitace vyjádřených v ustanovení § 1 odst. 1, 2 reh. zák. V tomto směru je 
však napadené usnesení nepřezkoumatelné, neboť jeho odůvodnění neobsahuje 
potřebné náležitosti stanovené v § 134 odst. 2 tr. ř. v tehdy platném znění. 

Pokud Vojenský obvodový soud v Olomouci ve svém rozhodnutí uvedl, že považuje 
skutková zjištění z původního rozsudku za správná, je nutno konstatovat, že 
správnost tohoto závěru vzbuzuje důvodné pochybnosti. V původním rozsudku téhož 
soudu ze dne 16. 4. 1975, sp. zn. T - 43/75, se vychází z právního názoru, že 
nemohla obstát námitka obviněného o odepření vojenské služby z náboženských 
důvodů, neboť Ústava ČSSR v čl. 32 sice garantuje svobodu vyznání, ale zároveň 
pod bodem 2) cit. článku uvádí, že náboženská víra nebo přesvědčení nemůže být 
důvodem k tomu, aby někdo odpíral plnit občanskou povinnost, která mu je 
uložena zákonem. K tomu bylo pak dále zdůrazněno, že obrana socialistické 
vlasti je nejvyšší věcí cti každého občana, a proto s tím souvisí i výkon 
vojenského cvičení, které je též přípravou na tuto obranu a musí být vykonáváno 
ve stejnokroji a se zbraní. Z odůvodnění předmětného rozsudku přitom nevyplývá, 
zda se soud s přihlédnutím k pohnutce obviněného zabýval otázkou alternativy 
vůči konání vojenské služby (vojenského cvičení), jež nemusela nutně mít podobu 
upravenou zákonem (dříve např. Sdělení Ministerstva národní obrany a 
Ministerstva průmyslu o úpravě povolání horníků uhelných dolů k výkonu 
základní /náhradní/ vojenské služby z r. 1958). Nebylo tedy ani zjišťováno, zda 
takovým způsobem bylo možno nahradit též vojenské cvičení. Z rozsudku je dále 
patrno, že pozornost nebyla věnována ani otázkám trestní odpovědnosti 
obviněného, jenž byl ke svému jednání motivován imperativy silné náboženské 
víry. Nejvyššímu soudu je z jeho judikaturní činnosti známo, že v obdobných 
věcech projednávaných již dříve vojenskými soudy byly opatřovány znalecké 
posudky, z nichž bylo zjistitelné, že mimořádně silné náboženské přesvědčení 
může mít zásadní vliv na rozpoznávací a zejména určovací složku jednání osoby 
obviněné z výše uvedeného vojenského deliktu. Objasnění uvedených skutečností 
mohlo přitom mít zásadní vliv nejen z hlediska ustanovení § 12 odst. 1 tr. zák. 
v tehdy platném znění, ale též (pokud by nebyly zjištěny okolnosti vylučující 
trestní odpovědnost) pro posouzení, zda stupeň nebezpečnosti činu pro 
společnost vzhledem k osobě obviněného vůbec dosáhl kvality předpokládané 
ustanovením § 3 odst. 2 tr. zák. v tehdy platném znění. Žádná z výše uvedených 
otázek však nebyla v původním řízení předmětem dokazování a nelze se tedy 
ztotožnit s názorem vysloveným v napadeném usnesení, že v projednávané věci byl 
správně zjištěn skutkový stav.

Podle § 14 odst. 1 písm. a) reh. zák. je důvodem pro zrušení přezkoumávaného 
rozhodnutí mj. to, je-li shledáno, že takové rozhodnutí bylo vydáno na podkladě 
nesprávných zjištění. Jestliže za shora popsaného stavu Vojenský obvodový soud 
v Olomouci shledal podmínky pro zrušení původního rozsudku podle § 14 odst. 1 
písm. f) reh. zák. pouze ve výroku o trestu a omezil se jen na zrušení této 
části přezkoumávaného rozhodnutí, je vzhledem ke skutečnostem uvedeným v 
předcházejícím odstavci zřejmé, že svoji přezkumnou povinnost dostatečně 
nesplnil. V dalším řízení, které bylo podle § 15 reh. zák. konáno na podkladě 
původní obžaloby, již nebylo možno výše uvedené nedostatky napravit, neboť 
pravomocný výrok o vině z původního rozsudku zůstal v přezkumném řízení 
nezměněn.

Ze všech výše uvedených důvodů považoval Nejvyšší soud podanou stížnost pro 
porušení zákona za opodstatněnou, a proto podle § 268 odst. 2 tr. ř. vyslovil, 
že napadeným pravomocným usnesením Vojenského obvodového soudu v Olomouci ze 
dne 21. 7. 1992, sp. zn. 1 Rtv 34/92, a v řízení jemu předcházejícím byl v 
neprospěch obviněného F. W.  porušen zákon v ustanoveních § 2 odst. 5, 6 a § 
134 odst. 2 tr. ř. v tehdy platném znění a § 1 odst. 1, 2 a § 14 odst. 1 zák. 
č. 119/1990 Sb. o soudní rehabilitaci, ve znění zák. č. 47/1991 Sb.

K tomu je třeba poznamenat, že se Nejvyšší soud neztotožnil s námitkami 
uplatněnými ve stížnosti pro porušení zákona, pokud bylo argumentováno tím, že 
postup soudu v rehabilitačních věcech je třeba hodnotit podle ustanovení § 3, § 
4 a § 6 zák. č. 198/1993 Sb., o protiprávnosti komunistického režimu a odporu 
proti němu. Napadené rozhodnutí a jemu předcházející řízení se v rámci podaného 
mimořádného opravného prostředku zásadně posuzuje podle právního stavu 
existujícího v době konání řízení a vydání předmětného rozhodnutí (ex tunc), 
tzn., že Vojenskému obvodovému soudu v Olomouci nelze vytýkat, že nevzal v době 
svého rozhodování v r. 1992 v úvahu zákon, jenž nabyl účinnosti 1. 8. 1993.

V důsledku vysloveného porušení zákona pak Nejvyšší soud napadené usnesení 
podle § 269 odst. 2 tr. ř. zrušil a zrušil rovněž rozsudek téhož soudu ze dne 
21. 7. 1992, č. j. 1 Rtv 34/92-12, včetně všech dalších obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu.

Nejvyšší soud nemohl v daném případě dále postupovat podle § 271 odst. 1 tr. ř. 
a sám ve věci rozhodnout, neboť napadeným rozhodnutím nebyl správně zjištěn 
skutkový stav a Nejvyšší soud by proto musel nahrazovat činnost příslušného 
soudu I. stupně v řízení podle oddílu třetího a čtvrtého zákona o soudní 
rehabilitaci. Takový postup by byl nejen v rozporu s ustanovením § 271 odst. 1 
tr. ř., ale i s účelem řízení o mimořádném opravném prostředku - stížnosti pro 
porušení zákona.

Za tohoto stavu rozhodl Nejvyšší soud podle § 270 odst. 1 tr. ř. tak, že věc 
přikázal k novému projednání a rozhodnutí Okresnímu soudu v Olomouci, jehož 
příslušnost ke konání přezkumného řízení je založena ustanovením § 7 reh. zák.

Bude zapotřebí, aby se tento soud v novém řízení danou věcí znovu zabýval ve 
všech shora naznačených směrech a zjistil tak řádně skutkový stav v rozsahu 
nezbytném pro vydání rozhodnutí v předmětném rehabilitačním řízení. Pokud jde o 
budoucí právní posouzení věci je závěrem nezbytné poznamenat, že problematikou 
odepření vojenské služby z důvodu náboženského přesvědčení se již zabýval 
Ústavní soud České republiky a danou otázku řeší ve svém nálezu, sp. zn. II. ÚS 
285/97.

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

V Brně dne 21. srpna 2001

Předseda senátu:

JUDr. Eduard Teschler  
