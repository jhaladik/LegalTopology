Soud: Nejvyšší soud

Spisová značka: 6 Tz 77/2011

Datum rozhodnutí: 14.12.2011

Typ rozhodnutí: ROZSUDEK


Heslo: Řízení o stížnosti pro porušení zákona

Dotčené předpisy: § 147 odst. 1 písm. a,b) tr. ř., § 148 odst. 1 písm. b) tr. ř.

Kategorie rozhodnutí: C




	        	6 Tz  77/2011-22		
ČESKÁ REPUBLIKA 

R O Z S U D E K 
J M É N E M   R E P U B L I K Y


Nejvyšší soud projednal ve veřejném zasedání konaném dne 14. prosince 2011 v 
senátě složeném z předsedy senátu JUDr. Jiřího Horáka a soudců JUDr. Jana 
Engelmanna a JUDr. Vladimíra Veselého stížnost pro porušení zákona, kterou 
podal ministr spravedlnosti ve prospěch obviněného M. B., proti usnesení 
státního zástupce Krajského státního zastupitelství v Hradci Králové ze dne 14. 
3. 2011, č. j. 2 KZT 162/2011-7, a podle § 268 odst. 2, § 269 odst. 2 a § 270 
odst. 1 tr. ř. rozhodl t a k t o : 

	Pravomocným usnesením státního zástupce Krajského státního 
zastupitelství v Hradci Králové ze dne 14. 3. 2011, č. j. 2 KZT 162/2011-7, byl 
v neprospěch obviněného M. B.  p o r u š e n  z á k o n  v ustanoveních § 147 
odst. 1 písm. a), b) tr. ř. a v § 148 odst. 1 písm. b) tr. ř. 

Napadené usnesení se z r u š u j e. Zrušují se také další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. 

	Státnímu zástupci Krajského státního zastupitelství v Hradci Králové se 
p ř i k a z u j e, aby věc v potřebném rozsahu znovu projednal a rozhodl.

Odůvodnění:

Usnesením Policie ČR, KŘP Pardubického kraje, ÚO-OOK v Ústí nad Orlicí ze dne 
28. 1. 2011, č. j. KRPE-9712-24/TČ-2010-171171, bylo podle § 160 odst. 1 tr. ř. 
zahájeno trestní stíhání obviněného M. B.  pro zločin podvodu podle § 209 odst. 
1, 4 písm. d) tr. zákoníku, kterého se měl dopustit tím, že 
dne 2. 8. 2010 v L., využivši mentální slabosti a tísně poškozeného M. K., 
bytem O., L., v rozporu s původní ústní dohodou, nesměřující k trvalému převodu 
nemovitostí poškozeného, mu za blíže nezjištěných okolností pod slibem úhrady 
jeho dluhů nechal podepsat kupní smlouvu, aniž byl poškozený seznámen s jejím 
obsahem, kterou na sebe převedl nemovitosti ve vlastnictví poškozeného, a to 
st. parcelu č., obytné budovy čp. na st. parcele č. a  pozemky p. č. - trvalý 
travní porost, p. č. - zahrada, p. č. - zahrada a parc. č. trvalý travní 
porost, vše zapsané na  LV  vedeném pro obec L. a katastrální území O. na K. ú. 
pro P. kraj, K. p.racovišti Ústí nad Orlicí, za kupní cenu 900.000,- Kč, kterou 
poškozenému do dnešního dne ani částečně neuhradil, kupní smlouvu dne 3. 8. 
2010 vložil do katastru nemovitostí a poškozenému Martinu Kalousovi tak 
způsobil škodu ve výši 1.840.000,- Kč. 

Proti tomuto usnesení obviněný M. B.  podal dne 31. 1. 2011 prostřednictvím 
advokáta JUDr. R. M. stížnost, která byla usnesením státního zástupce Krajského 
státního zastupitelství v Hradci Králové ze dne 14. 3. 2011, č. j. 2 KZT 
162/2011-7, podle § 148 odst. 1 písm. b) tr. ř. zamítnuta, neboť byla podána 
osobou neoprávněnou. 

Vůči naposledy citovanému usnesení ministr spravedlnosti podal podle § 266 
odst. 1 tr. ř. stížnost pro porušení zákona ve prospěch obviněného M. B. . 
Současně připomněl znění § 147 odst. 1, § 148 odst. 1 písm. b), § 33 odst. 1, 5 
a § 41 odst. 2 tr. ř., přičemž vytkl, že se těmito ustanoveními státní zástupce 
důsledně neřídil. 

Ministr spravedlnosti v podrobnostech poukázal na úkony trestního řízení, které 
stížností pro porušení zákona napadenému usnesení předcházely včetně úkonů 
policejního orgánu, jež byly učiněny podle § 158 odst. 3 tr. ř. Připomněl, že v 
rámci stížnostního řízení byl advokát JUDr. R. M. přípisem státního zástupce ze 
dne 11. 3. 2011, č. j. 2 KZT 162/2011-4, požádán o sdělení, na podkladě jaké 
plné moci obviněného M. B.  v souvislosti s jeho trestním stíháním zastupuje, 
neboť spolu se stížností a spisovým materiálem státní zástupce příslušnou plnou 
moc neobdržel. Na toto reagoval jmenovaný advokát sdělením ze dne 15. 3. 2011, 
že plná moc k zastupování obviněného již byla do spisu založena, přičemž 
zároveň opětovně předložil plnou moc, kterou mu obviněný k zastupování dne 15. 
9. 2010 udělil. 

Podle ministra spravedlnosti z uvedených skutečností vyplývá, že obviněný 
podepsal plnou moc advokátovi JUDr. R. M., ze které z hlediska v té době již 
probíhajícího trestního řízení plynulo, že tento advokát byl zmocněn k 
obhajování, resp. k  zastupování (posléze) obviněného M. B.  ve všech jeho 
právních věcech, tj.  k  vykonávání veškerých úkonů, k přijímání doručovaných 
písemností, podávání návrhů a žádostí, k podávání prostředků nebo námitek a 
vzdávání se jich, a to i v rozsahu práv a povinností podle trestního řádu. Z 
obsahu plné moci, jež byla policejnímu orgánu doručena dne 21. 9. 2010, tedy 
rozhodně nevyplývalo, že by zmocnění advokáta bylo omezeno jen na  některé 
úkony či dokonce jediný úkon probíhajícího trestního řízení; vše nasvědčovalo 
tomu, že zmocnění bylo neomezené, myšlené pro řízení jako celek. Ministr 
spravedlnosti zdůraznil, že ze spisového materiálu je zřejmé, že takto byla 
plná moc chápána i policejním orgánem, dozorovým státním zástupcem Okresního 
státního zastupitelství v Ústí nad Orlicí a nepochybně i samotným obviněným, 
který tuto skutečnost potvrdil při svém výslechu dne 8. 2. 2011, a konečně též 
zmocněným advokátem JUDr. R. M., který s tímto vědomím sám či v zastoupení 
substitutem nebo advokátním koncipientem podával opravné prostředky a účastnil 
se výslechu obviněného a celé řady svědků. 

Právní závěr státního zástupce Krajského státního zastupitelství v Hradci 
Králové, který rozhodoval o stížnosti obviněného, že plná moc opravňovala 
advokáta JUDr. R. M. pouze k účasti při podání vysvětlení M. B. podle § 158 
odst. 4 tr. ř., proto nelze považovat za správný. Ministr spravedlnosti 
upozornil, že státní zástupce se sice s ohledem na své pochybnosti o rozsahu či 
vůbec o existenci zastoupení obrátil písemně na jmenovaného advokáta, avšak z 
jeho přípisu vyplynulo pouze to, že ve spisovém materiálu, který mu byl pro 
účely stížnostního řízení předložen, nebyla obsažena žádná plná moc, která by 
opravňovala advokáta k zastupování obviněného. JUDr. R. M. se proto důvodně 
domníval, že zasláním plné moci ze dne 15. 9. 2010 bude spatřovaný nedostatek 
odstraněn. Pakliže státní zástupce tuto plnou moc neshledal dostatečnou pro 
zastupování obviněného i v přípravném řízení, měl opětovně advokáta a 
obviněného o této skutečnosti vyrozumět, aby mohli na to příslušným způsobem 
reagovat, zejména za situace, kdy jim takové pochybnosti nebyly v přípravném 
řízení ostatními orgány činnými v trestním řízení žádným způsobem prezentovány. 
V tomto směru ministr spravedlnosti odkázal na nález Ústavního soudu ze dne 3. 
8. 2005, sp. zn. IV. ÚS 272/05. Pokud se tak nestalo a státní zástupce bez 
dalšího vyhodnotil plnou moc ze dne 15. 9. 2010 jako nepostačující k 
zastupování obviněného a  zamítl stížnost pouze z formálních důvodů, aniž by se 
zabýval věcnou stránkou usnesení o  zahájení trestního stíhání, porušil v 
neprospěch obviněného zákon. Vadu nelze odstranit řádným opravným prostředkem 
ani autoremedurou. 

Závěrem stížnosti pro porušení zákona ministr spravedlnosti navrhl, aby 
Nejvyšší soud rozhodl: 
- podle § 268 odst. 2 tr. ř. vyslovil, že pravomocným usnesením státního 
zástupce Krajského státního zastupitelství v Hradci Králové ze dne 14. 3. 2011, 
č. j. 2 KZT 162/2011-7, byl porušen zákon v ustanoveních § 147 odst. 1 písm. 
a), b) tr. ř. a § 148 odst. 1 písm. b) tr. ř., a to v neprospěch obviněného M. 
B. , 
- podle § 269 odst. 2 tr. ř. napadené rozhodnutí zrušil stejně jako veškerá 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu, 
- podle § 270 odst. 1 tr. ř. přikázal státnímu zástupci Krajského státního 
zastupitelství v Hradci Králové, aby stížnost obviněného znovu projednal a 
rozhodl o ní. 

U veřejného zasedání, které Nejvyšší soud konal o stížnosti pro porušení 
zákona, se obhájkyně obviněného (substituce za JUDr. R. M.) ztotožnila s 
názorem ministra spravedlnosti včetně toho, jak by mělo být o mimořádném 
opravném prostředku rozhodnuto. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
toho  výroku rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon porušen byl.

Z ustanovení § 33 odst. 1 tr. ř. vyplývá, že obviněný má mimo jiné právo zvolit 
si obhájce a s ním se radit i během úkonů prováděných orgánem činným v trestním 
řízení. Může žádat, aby byl vyslýchán za účasti svého obhájce a aby se obhájce 
účastnil i jiných úkonů přípravného řízení (§ 165 tr. ř.). Podle § 33 odst. 5 
tr. ř. platí, že všechny orgány činné v trestním řízení jsou povinny vždy 
obviněného o jeho právech poučit a poskytnout mu plnou možnost jejich 
uplatnění. 
Podle § 41 odst. 2 věty první tr. ř. platí, že obhájce je oprávněn již za 
přípravného řízení činit za obviněného návrhy, podávat za něho žádosti a 
opravné prostředky, nahlížet do spisů (§ 65 tr. ř.) a zúčastnit se podle 
ustanovení tohoto zákona vyšetřovacích úkonů. 
Z ustanovení § 147 odst. 1 písm. a), b) tr. ř. plyne, že při rozhodování o 
stížnosti přezkoumá nadřízený orgán
a) správnost všech výroků napadeného usnesení, proti nimž může stěžovatel podat 
stížnost, a b) řízení předcházející napadenému usnesení. 
Ustanovení § 148 odst. 1 písm. b) tr. ř. zakotvuje, že nadřízený orgán zamítne 
stížnost byla-li podána opožděně, osobou neoprávněnou, osobou, která se jí 
výslovně vzdala nebo která znovu podala stížnost, kterou již před tím výslovně 
vzala zpět. 

	Podle názoru Nejvyššího soudu nepostupoval státní zástupce Krajského 
státního zastupitelství v Hradci Králové důsledně podle výše citovaných 
ustanovení trestního řádu, jak ostatně důvodně vytýká i ministr spravedlnosti 
ve stížnosti pro porušení zákona. 

Záznamem Policie ČR, KŘP Pardubického kraje, ÚO-OO v Ústí nad Orlicí ze dne 1. 
9. 2010, č. j. KRPE-9712-3/TČ-2010-171118, byly zahájeny úkony trestního řízení 
ve věci podezření ze spáchání zločinu podvodu podle § 209 odst. 1, 4 písm. d) 
tr. zákoníku, z jehož spáchání byl podezřelý M. B. . 

Ze spisového materiálu Policie ČR, KŘP Pardubického kraje, ÚO-OOK v Ústí nad 
Orlicí, č. j. KRPE-9712-110/TČ-2010-171171, který byl původně zaslán dne 1. 6. 
2011 Vrchnímu státnímu zastupitelství v Praze, Nejvyšší soud zjistil, že na č. 
l. 18 se nachází Úřední záznam o podaném vysvětlení podle § 158 odst. 5 tr. ř. 
ze dne 21. 9. 2010, které podal jako osoba podávající vysvětlení M. B.. Na č. 
l. 17 se nachází kopie plné moci, kterou jmenovaný dne 15. 9. 2010 udělil 
advokátu JUDr. R. M., AK L., nám. J. M. M.. Plná moc opravňovala tohoto 
advokáta, aby jej „obhajoval, resp. ve všech právních věcech zastupoval, aby 
vykonával veškeré úkony, přijímal doručované písemnosti, podával návrhy a 
žádosti, uzavíral smíry a narovnání, uznával uplatněné nároky, vzdával se 
nároků, podával prostředky nebo námitky a vzdával se jich, vymáhal nároky, 
plnění nároků přijímal, jejich plnění potvrzoval, to vše i tehdy, když je podle 
právních předpisů zapotřebí zvláštní plné moci“. Tuto plnou moc M. B.  udělil 
„...i v rozsahu práv a povinností podle trestního řádu, občanského soudního 
řádu a zákoníku práce“. Udělenou plnou mocí vzal zároveň na vědomí, že zmocněný 
advokát je oprávněn si ustanovit za sebe zástupce, a pokud jich ustanoví více, 
aby každý z nich jednal samostatně. Z obsahu úředního záznamu o podaném 
vysvětlení na č. l. 19 předmětného spisového materiálu vyplývá, že podání 
vysvětlení M. B.  byl dne 21. 9. 2010 přítomen v zastoupení jím  zvoleného 
advokáta JUDr. R. M. jako substitut advokát Mgr. P. O. (viz substituční plná 
moc ze dne 21. 9. 2010). 

Po provedeném řízení podle § 158 odst. 3 tr. ř. (tzv. prověřování) bylo podle 
pokynu dozorového státního zástupce Okresního státního zastupitelství v Ústí 
nad Orlicí ze dne 20. 1. 2011, č. j. 2 ZN 1818/2010-28, zahájeno usnesením 
Policie ČR, KŘP Pardubického kraje, ÚO-OOK v  Ústí nad Orlicí (dále  jen 
„policejní orgán“) ze  dne 28. 1. 2011, č. j. KRPE-9712-24/TČ-2010-171171, 
podle § 160 odst. 1 tr. ř. trestní stíhání obviněného M. B.  pro zločin podvodu 
podle § 209 odst. 1, 4 písm. d) tr. zákoníku. Lze podotknout, že na str. 4 
usnesení je v rámci poučení policejním orgánem uvedeno: „Podle § 36 odst. 3 tr. 
ř. obviněného upozorňuji, že musí mít obhájce již nyní v přípravném řízení. 
Protože předložil policejnímu orgánu dne 21. 9. 2010 plnou moc ze dne 15. 9. 
2010, udělenou zmocněnému advokátovi JUDr. R. M. z Advokátní kanceláře L., je 
považováno, že obhájce v této trestní věci má již zvoleného. Zmocněného 
advokáta poučuji, že v případě, že by nadále nevykonával obhajobu obviněného, 
aby o tomto neprodleně vyrozuměl policejní orgán“. Z  přiložených doručenek 
vyplývá, že usnesení bylo obviněnému a obhájci shodně doručeno dne 31. 1. 2011. 

Následně, a to podáním ze dne 31. 1. 2011, byla policejnímu orgánu dne 1. 2. 
2011 doručena stížnost, kterou obviněný podal prostřednictvím obhájce JUDr. R. 
M. proti usnesení o zahájení trestního stíhání. Dne 3. 2. 2011 policejní orgán 
stížnost předložil Okresnímu státnímu zastupitelství v Ústí nad Orlicí, které 
ji dne 23. 2. 2011, č. j. 1 ZT 33/2011-11, ve smyslu znění § 146 odst. 2 písm. 
a) tr. ř. postoupilo k rozhodnutí Krajskému státnímu zastupitelství v Hradci 
Králové. 

Dne 8. 2. 2011 proběhl výslech obviněného M. B. , jehož se účastnil za jeho 
obhájce JUDr. R. M., a to na základě pověření ze dne 7. 2. 2011 advokátní 
koncipient Mgr. V. N.. V jeho průběhu obviněný mimo jiné konstatoval, že proti 
tomu, co je v usnesení policejního orgánu ze dne 28. 1. 2011 uvedeno, podal 
písemnou stížnost, a že s obviněním ze spáchání zločinu podvodu podle § 209 
odst. 1, 4 písm. d) tr. zákoníku nesouhlasí. Ze spisu rovněž vyplývá, že v 
dalším řízení byli na základě zmocnění nebo pověření advokáta JUDr. R. M. 
dalším vyšetřovacím úkonům konaným v období od 16. 2. 2011 do 12. 3. 2011, 
přítomni advokát Mgr. P. O. (v rámci substituce) či advokátní koncipient Mgr. 
V. N. (na základě pověření), a to výslechům svědků M. K., F. D., B. K., B. K., 
Z. K., M. K. a F. Š.. 

Ze spisového materiálu je tudíž zřejmé, že orgány činné v přípravném řízení s  
JUDr. R. M. jako obhájcem jednaly, pochybnosti o tom, že je obhájcem obviněného 
M. B.  nebyly vysloveny. Na základě udělené plné moci se jmenovaný obhájce 
aktivně osobně nebo prostřednictvím advokáta Mgr. P. O. či advokátního 
koncipienta Mgr. V. N. účastnil úkonů přípravného řízení. 

Státní zástupce Krajského státního zastupitelství v Hradci Králové přípisem ze 
dne 11. 3. 2011, č. j. 2 KZT 162/2011-4, požádal obhájce JUDr. R. M. o sdělení, 
na podkladě jaké plné moci obviněného M. B.  v souvislosti s jeho trestním 
stíháním zastupuje, neboť spolu se stížností a spisovým materiálem příslušnou 
plnou moc neobdržel. Současně požádal o zaslání kopie předmětné plné moci spolu 
s vyjádřením obhájce. Jmenovaný obhájce v podání ze dne 14. 3. 2011, které bylo 
Krajskému státnímu zastupitelství v Hradci Králové doručeno faxem téhož dne a 
následujícího dne i poštou, konstatoval, že plnou moc k zastupování obviněného 
do spisu předkládali; k výzvě znovu předložil též plnou moc, jež mu obviněný k 
zastupování udělil dne 15. 9. 2010. 

Jak již bylo řečeno, usnesením státního zástupce Krajského státního 
zastupitelství v  Hradci Králové ze dne 14. 3. 2011, č. j. 2 KZT 162/2011-7, 
byla podle § 148 odst. 1 písm. b) tr. ř. zamítnuta stížnost obviněného, kterou 
podal proti usnesení o zahájení trestního stíhání. V odůvodnění rozhodnutí 
státní zástupce mimo jiné konstatoval: „Pokud jde o advokáta JUDr. R. M., pak z 
předloženého spisového materiálu bylo zjištěno, že mu M. B.  dne 15. 9. 2010 
udělil plnou moc k právnímu zastoupení ve věci zločinu podvodu podle § 209 
odst. 1, odst. 4 písm. d) tr. zákoníku ke škodě M. K.. Vzhledem ke skutečnosti, 
že policejní orgán Krajského ředitelství policie Pardubického kraje, Územního 
odboru, oddělení obecné kriminality v Ústí nad Orlicí, rozhodl o zahájení 
trestního stíhání jeho osoby až dne 28. 1. 2011, je zřejmé, že plnou moc výše 
zmíněnému advokátovi udělil v průběhu prověřování podezření ze spáchání zločinu 
podvodu podle § 209 odst. 1, odst. 4 písm. d) tr. zákoníku. Prověřování konal 
policejní orgán podle § 158 odst. 3 tr. řádu a M. B.  měl právo podle § 158 
odst. 4 tr. řádu na právní pomoc advokáta, pokud by měl podat před policejním 
orgánem k věci vysvětlení (viz § 158 odst. 3 tr. ř.). Při právní pomoci 
advokáta osobě podávající vysvětlení jsou však ze zákona oprávnění advokáta 
výrazně užší, než oprávnění obhájce v rámci trestního stíhání. Právo zvolit si 
obhájce však podle zákona vzniká až specifickou právní skutečností, kterou je v 
tomto případě vydání rozhodnutí o  zahájení trestního stíhání konkrétní osoby 
jako obviněného.“ Dále státní zástupce připomněl, že mu právní zástupce 
obviněného v odpovědi sdělil, že „…plnou moc k zastupování obviněného jsme do spisu předkládali. K výzvě 
Krajského státního zastupitelství proto předkládáme znovu plnou moc, kterou nám 
obviněný udělil dne 15. 9. 2010 k jeho zastupování.“ V návaznosti na to státní 
zástupce uvedl: „…je tedy zcela zřejmé, že M. B.  advokátovi JUDr. R. M. poté, 
co převzal usnesení o zahájení trestního stíhání své osoby, dosud žádnou plnou 
moc k jeho obhajování neudělil. Posledně zmíněný advokát za této situace nemá 
práva ani povinnosti, předvídané zákonodárcem v § 41 tr. řádu, tedy ani podávat 
za obviněného opravné prostředky. Napadené usnesení obsahuje nesprávné poučení 
obviněného ohledně jeho práva zvolit si obhájce, JUDr. R. M. tak správně nemělo 
být ani ze strany policejního orgánu zasláno, stalo se tak zřejmě nedopatřením. 
Státnímu zástupci OSZ v Ústí nad Orlicí bude proto uloženo, aby u policejního 
orgánu zabezpečil nápravu zjištěné situace. Protože tedy advokát JUDr. R. M. 
podal stížnost, aniž by mu k obhajobě udělil plnou moc M. B.  v procesním 
postavení obviněného, stížnost podal jako osoba neoprávněná.“ 

S názorem státního zástupce Krajského státního zastupitelství v Hradci Králové, 
který vedl k nesprávnému rozhodnutí o podané stížnosti, nelze souhlasit. 

Z  výše připomenutých skutečností vyplývá, že M. B. , který byl následně 
trestně  stíhán jako obviněný, si již dne 15. 9. 2010 zvolil právním zástupcem 
advokáta JUDr. R. M. tím, že mu udělil plnou moc. Je evidentní, že se jednalo o 
všeobecnou (generální) plnou moc, která též následně zmocňovala tohoto advokáta 
jako obhájce ke všem právním úkonům pro celé trestní řízení. V této souvislosti 
lze poukázat i na nález Ústavního soudu ze dne 3. 8. 2005, sp. zn. IV. ÚS 
272/05, ministrem spravedlnosti rovněž zmiňovaný v mimořádném opravném 
prostředku, který řešil obdobnou problematiku. 

	I podle Nejvyššího soudu byl obviněný M. B.  v trestním řízení 
zastoupen obhájcem JUDr. R. M., o čemž policejní orgán či dozorující státní 
zástupce Okresního státního zastupitelství v Ústí nad Orlicí oprávněně neměli 
pochybnosti. 

Ze všeho, co bylo shora konstatováno, je zjevné, že došlo k pochybení státního 
zástupce Krajského státního zastupitelství v Hradci Králové, když podle § 148 
odst. 1 písm. b) tr. ř. zamítl stížnost obviněného, kterou podal 
prostřednictvím obhájce JUDr. R. M. proti usnesení policejního orgánu o 
zahájení trestního stíhání své osoby, neboť dospěl k nesprávnému závěru, že 
opravný prostředek byl podán osobou neoprávněnou. 

Vzhledem k popsaným skutečnostem Nejvyšší soud podle § 268 odst. 2 tr. ř. 
vyslovil, že pravomocným usnesením státního zástupce Krajského státního 
zastupitelství v Hradci Králové ze dne 14. 3. 2011, č. j. 2 KZT 162/2011-7, byl 
v neprospěch obviněného M. B.  porušen zákon v ustanoveních § 147 odst. 1 písm. 
a), b) tr. ř. a v § 148 odst. 1 písm. b) tr. ř. Dále podle § 269 odst. 2 tr. ř. 
napadené usnesení zrušil. Zrušil také další rozhodnutí na zrušené rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. Poté podle § 270 odst. 1 tr. ř. státnímu zástupci Krajského státního 
zastupitelství v Hradci Králové přikázal, aby věc v potřebném rozsahu znovu 
projednal a rozhodl. 




Závěrem lze pro úplnost připomenout, že ve smyslu ustanovení § 270 odst. 4 tr. 
ř. je orgán, jemuž byla věc přikázána, vázán právním názorem, který ve věci 
Nejvyšší soud vyslovil.

P o u č e n í : Proti tomuto rozhodnutí není opravný prostředek přípustný. 

                                                    V Brně dne 14. prosince 
2011 
 
Předseda senátu: 
JUDr. Jiří  H o r á k 
	





 


