Soud: Nejvyšší soud

Spisová značka: 5 Tz 11/2011

Datum rozhodnutí: 11.05.2011

Typ rozhodnutí: ROZSUDEK


Dotčené předpisy: § 152 odst. 1 tr. zák.

Kategorie rozhodnutí: D




5 Tz 11/2011-21

ČESKÁ REPUBLIKA 
ROZSUDEK
JMÉNEM REPUBLIKY




		Nejvyšší soud projednal ve veřejném zasedání konaném dne 11. 
května 2011 v senátě složeném z předsedkyně JUDr. Blanky Roušalové a soudců 
JUDr. Františka Púryho a Prof. JUDr. Pavla Šámala, Ph. D., stížnost pro 
porušení zákona, kterou podal ministr spravedlnosti  ve prospěch obviněného M. 
B. proti trestnímu příkazu Okresního soudu v Domažlicích ze dne 21. 7. 2010, 
sp. zn. 1 T 144/2010, a podle § 268 odst. 2, § 269 odst. 2 a § 270 odst. 1 tr. 
ř. rozhodl  t a k t o :


		Trestním příkazem Okresního soudu v Domažlicích ze dne 21. 7. 
2010, sp. zn. 1 T 144/2010, 

b y l   p o r u š e n   z á k o n


v ustanoveních § 2 odst. 5, 6 tr. ř., § 314e odst. 1 tr. ř., § 228 odst. 1 tr. 
ř. a § 229 odst. 2 tr. ř. v neprospěch obviněného M. B.

Napadený trestní příkaz Okresního soudu v Domažlicích ze dne 21. 7. 2010, sp. 
zn. 1 T 144/2010,  s e   z r u š u j e .  

		Současně se zrušují také všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

 	Státnímu zástupci Okresního státního zastupitelství v Domažlicích s e  
p ř i k a z u j e ,  aby věc v potřebném rozsahu znovu projednal a rozhodl.


 
O d ů v o d n ě n í 


Obviněný M. B. byl trestním příkazem Okresního soudu v Domažlicích ze dne 21. 
7. 2010, sp. zn. 1 T 144/2010, uznán vinným trestným činem porušování 
autorského práva, práv souvisejících s právem autorským a práv k databázi podle 
§ 152 odst. 1 zákona č. 140/1961 Sb., trestní zákon, ve znění pozdějších 
předpisů, účinného do 31. 12. 2009 (dále jen „tr. zák.“), a odsouzen podle § 
152 odst. 1 tr. zák. k trestu odnětí svobody v trvání jednoho měsíce, jehož 
výkon soud podle § 58 odst. 1 tr. zák. a § 59 odst. 1 tr. zák. podmíněně 
odložil na zkušební dobu jednoho roku. Současně bylo podle § 228 odst. 1 tr. ř. 
rozhodnuto o povinnosti obviněného nahradit poškozené společnosti OAZA, o. s., 
Žitná 1575/79, Praha 1, škodu ve výši 4.428,- Kč a společnosti Intergram, o. 
s., Na Poříčí 27, Praha 1, škodu ve výši 20.028,- Kč. Toto občanské sdružení 
pak soud odkázal podle § 229 odst. 2 tr. ř. se zbytkem jeho nároku na náhradu 
škody na řízení ve věcech občanskoprávních. Trestní příkaz nabyl právní moci 
dne 12. srpna 2010.

Proti trestnímu příkazu Okresního soudu v Domažlicích ze dne 21. 7. 2010, sp. 
zn. 1 T 144/2010, podal ministr spravedlnosti ve prospěch obviněného M. B. 
stížnost pro porušení zákona. Podle přesvědčení ministra spravedlnosti 
neposkytoval spisový materiál dostatečné podklady pro dosažení spolehlivých 
skutkových zjištění v dané věci. Konkrétně vytkl orgánům činným v trestním 
řízení, že neprověřily obhajobu obviněného ve vztahu k jeho vědomí o povinnosti 
hradit příslušné odměny ještě dalším oprávněným subjektům kromě Ochranného 
svazu autorského pro práva k dílům hudebním, o. s. (dále jen OSA), s nímž 
licenční smlouvu pro rozhodné období uzavřel. Obviněný totiž uvedl ve své 
výpovědi, že ze strany této společnosti byl ujištěn, že z hlediska respektování 
autorských práv obviněnému postačí uzavření smlouvy pouze s tímto subjektem. 
Dále ministr spravedlnosti poukázal na to, že v přípravném řízení nebyl 
vyslechnut odpovědný zástupce provozovny, v níž byl instalován televizor a 
projektor, V. L. Tato vada nemohla být napravena ani v řízení před soudem, 
neboť soud rozhodl trestním příkazem, tedy nekonal ve věci hlavní líčení. 
Zjištění obsahu smluvního ujednání mezi obviněným jako provozovatelem baru a 
jeho odpovědným zástupcem může mít podle názoru ministra spravedlnosti zásadní 
význam pro určení případné trestní odpovědnosti obviněného a to především ve 
vztahu k subjektivní stránce trestného činu, který vyžaduje úmysl a dále k 
posouzení společenské nebezpečnosti, případně škodlivosti jednání. V tomto 
postupu spatřoval ministr spravedlnosti porušení ustanovení § 2 odst. 5, 6 tr. 
ř. a § 314e odst. 1 tr. ř. v neprospěch obviněného.

Další vadu napadeného rozhodnutí a jemu předcházejícího řízení spatřoval 
ministr spravedlnosti v porušení ustanovení § 228 odst. 1 tr. ř. v neprospěch 
obviněného. Vyslovil názor, že pokud obviněný neuzavřel licenční smlouvy s 
občanským sdružením Intergram, Nezávislou společností výkonných umělců a 
výrobců zvukových a zvukově obrazových záznamů, se sídlem v Praze 1, Na Poříčí 
27 (dále jen sdružení Intergram) ani s občanským sdružením OAZA, Ochrannou 
asociací zvukařů – autorů, se sídlem v Praze 1, Žitná 49, (dále jen  sdružení 
OAZA), nemohl oběma jmenovaným sdružením způsobit škodu. Na jeho straně tak 
mohlo dojít pouze k bezdůvodnému obohacení, jež je povinen vydat, avšak o 
takové povinnosti nelze rozhodovat v adhezním řízení, přestože by bylo 
důsledkem spáchaného trestného činu. 

V závěru podané stížnosti pro porušení zákona proto ministr spravedlnosti 
navrhl, aby Nejvyšší soud vyslovil podle § 268 odst. 2 tr. ř., že pravomocným 
trestním příkazem Okresního soudu v Domažlicích, ze dne 21. 7. 2010, sp. zn. 1 
T 144/2010, byl porušen zákon v ustanoveních § 2 odst. 5, 6 tr. ř., § 314e 
odst. 1 tr. ř. a § 228 odst. 1 tr. ř. v neprospěch obviněného M. B. Dále 
navrhl, aby Nejvyšší soud podle § 269 odst. 2 tr. ř. trestní příkaz zrušil 
včetně dalších obsahově navazujících rozhodnutí, pokud vzhledem ke změně, k níž 
došlo zrušením, pozbyla podkladu, a aby podle § 270 odst. 1 tr. ř. přikázal 
Okresnímu soudu v Domažlicích věc v potřebném rozsahu znovu projednat a 
rozhodnout.

Na podkladě podané stížnosti pro porušení zákona Nejvyšší soud podle § 267 
odst. 3 tr. ř. přezkoumal zákonnost a odůvodněnost napadeného rozhodnutí, proti 
němuž byla stížnost pro porušení zákona podána, v rozsahu a z důvodů v ní 
uvedených, jakož i řízení jemu  předcházející. Nejvyšší soud přitom shledal, že 
zákon byl porušen v neprospěch obviněného M. B., a to v podstatě z těch důvodů, 
na které ministr spravedlnosti poukázal.

Podle § 314e odst. 1 tr. ř. může samosoudce bez projednání věci v hlavním 
líčení vydat trestní příkaz, jestliže skutkový stav je spolehlivě prokázán 
opatřenými důkazy, a to i ve zjednodušeném řízení konaném po zkráceném 
přípravném řízení, jako tomu bylo v případě obviněného M. B. Současně platí 
podle § 2 odst. 5 tr. ř., že orgány činné v trestním řízení, tj. i soudy, jsou 
povinny postupovat v trestním řízení v souladu se svými právy a povinnostmi 
uvedenými v trestním řádu a za součinnosti stran tak, aby byl zjištěn skutkový 
stav věci, o němž nejsou důvodné pochybnosti, a to v rozsahu, který je nezbytný 
pro jejich rozhodnutí, přičemž v přípravném řízení orgány činné v trestním 
řízení objasňují i bez návrhu stran stejně pečlivě okolnosti svědčící ve 
prospěch i v neprospěch osoby, proti níž se řízení vede, aniž by to zbavovalo 
soud povinnosti, aby sám doplnil dokazování v rozsahu potřebném pro své 
rozhodnutí. Mezi další základní zásady trestního řízení dále patří ty, které 
jsou vymezené v § 2 odst. 6 tr. ř. a ukládají orgánům činným v trestním řízení 
hodnotit důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. Citovaným 
povinnostem však v posuzované trestní věci orgány činné v přípravném řízení ani 
soud nedostály, neboť nebyly náležitým způsobem objasněny všechny okolnosti 
významné pro posouzení trestní odpovědnosti obviněného M. B.

Z obsahu trestního spisu vyplývá, že v noci z 8. 5. 2010 na 9. 5. 2010 provedla 
hlídka Policie České republiky kontrolu některých nočních podniků v D., mj. i 
ve S. B., jehož provozovatelem byl obviněný M. B. Při této kontrolní činnosti 
bylo zjištěno, že bar byl provozován od 16. 4. 2009, v jeho prostorách se 
nacházel 1 ks televizoru a 1 ks promítacího projektoru. Na žádost policistů jim 
byla předložena licenční smlouva uzavřená mezi provozovatelem a občanským 
sdružením OSA, Ochranný svaz autorský pro práva k dílům hudebním, se sídlem v 
Praze 6, Čs. armády 20 (dále jen sdružení OSA), na rok 2010. V úředním záznamu 
sepsaném o provedení tohoto úkonu je dále uvedeno, že „se společnostmi 
INTERGRAM a OAZA žádná smlouva uzavřena nebyla“ (viz úřední záznam na č. l. 2 – 
3). Poté, co bylo obviněnému sděleno podezření ze spáchání trestného činu 
porušení autorského práva, práv souvisejících s právem autorským a práv k 
databázi podle § 152 odst. 1 tr. zák. (dne 1. 7. 2010), byl vyslechnut a do 
protokolu o výslechu uvedl, že se necítí být vinen, neboť po uhrazení poplatků 
sdružení OSA byl ujištěn, že tím je pro něj splněna povinnost k právům autorů, 
a teprve od policejního orgánu se dozvěděl, že by měl hradit ještě další 
poplatky sdružením OAZA a Intergram. Podobným způsobem se vyjádřil i J. K., 
který pracoval ve S. B. jako barman. Byl přesvědčen o tom, že všechny 
záležitosti okolo licenčních smluv byly řádně vyřízeny a kromě úhrady sdružení 
OSA již žádné další poplatky placeny být nemusely. 

Tvrzení obviněného podporovaná výpovědí jeho zaměstnance J. K. však v trestním 
řízení nebyla jakkoli prověřována. Ve spise se nenachází jediný důkaz, který by 
obhajobu obviněného M. B. vyvracel.

Jak správně upozornil ministr spravedlnosti, obviněný M. B. provozoval živnost 
s předmětem podnikání hostinská činnost na adrese K., D. – H. P., přičemž jako 
odpovědný zástupce byl v živnostenském rejstříku zapsán V. L. (viz č. l. 39). 
Odpovědný zástupce je fyzická osoba ustanovená podnikatelem, která odpovídá za 
řádný provoz živnosti a za dodržování živnostenských předpisů a je k 
podnikateli ve smluvním vztahu (§ 11 odst. 1 věta druhá zákona č. 455/1991 Sb., 
o živnostenském podnikání, ve znění pozdějších předpisů). Povaha funkce 
odpovědného zástupce tedy signalizuje, že se jedná o výrazně odbornou funkci, 
jež v sobě kumuluje činnosti technické, výrobní, právní, bezpečnostní aj. 
Shodně s ministrem spravedlnosti i Nejvyšší soud je toho názoru, že právě tato 
osoba, která měla podnikateli – obviněnému M. B. garantovat bezchybný provoz 
podniku, měla být k projednávané věci vyslechnuta, nejméně ke zjištění rozsahu 
informací ohledně otázky respektování příslušných autorských oprávnění 
souvisejících s instalací televizního přijímače a projektoru v provozovně baru. 
Výpověď tohoto svědka tak mohla přispět k objasnění subjektivní stránky, jejíž 
existenci v podstatě obviněný popřel a orgány činnými v trestním řízení dosud 
nebyla zkoumána v podstatě vůbec. 

Z obsahu trestního spisu tak jednoznačně vyplývá, že v průběhu zkráceného 
řízení, v jehož režimu proběhlo trestní řízení proti obviněnému, orgány činné v 
přípravném řízení neobjasnily okolnosti významné pro naplnění jednotlivých 
znaků trestného činu porušování autorského práva, práv souvisejících s právem 
autorským a práv k databázi podle § 152 odst. 1 tr. zák. v takovém rozsahu, aby 
mohlo být spolehlivě rozhodnuto o případné vině obviněného M. B. Okresní soud v 
Domažlicích v podstatě pouze formálně vyhověl návrhu na potrestání obviněného 
tak, jak jej podal náměstek okresní státní zástupkyně v Domažlicích, nekonal 
hlavní líčení, nemohl tak v rámci ústního jednání prověřit jakékoli důkazy a v 
podstatě převzal stav dokazování z přípravného řízení a vydal trestní příkaz. K 
otázce naplnění subjektivní stránky tj. úmyslu obviněného ve smyslu § 4 písm. 
a) nebo b) tr. zák. se tak prakticky dosud nevedlo žádné dokazování, ačkoli 
obviněný ve své výpovědi popřel, že by mu byla známa další okolnost, jež 
bránila hudební a televizní produkci v prostoru baru. S ohledem na to, že návrh 
na potrestání ani trestní příkaz neobsahují odůvodnění, nelze zjistit, zda bylo 
vůbec zkoumáno naplnění znaku úmyslu orgány činnými v trestním řízení, event. z 
jakých úvah při rozhodování věci vycházely.

V každém případě je nepochybné, že v předmětné trestní věci nebyly splněny 
podmínky pro vydání trestního příkazu podle § 314e odst. 1 tr. ř., neboť 
skutkový stav nebyl spolehlivě prokázán opatřenými důkazy, jak ukládá 
ustanovení § 2 odst. 5 tr. ř. Současně orgány činné ve věci nerespektovaly 
ustanovení § 2 odst. 6 tr. ř., nehodnotily důkazy podle svého vnitřního 
přesvědčení založeného na pečlivém uvážení všech okolností případu jednotlivě i 
v jejich souhrnu, postupovaly v podstatě jednostranně v neprospěch obviněného, 
jehož obhajobu se nesnažily ani prověřit. Za těchto podmínek nebyly 
respektovány základní zásady trestního řízení již ve stadiu přípravného řízení, 
orgány činné v přípravném řízení konaly ve věci pouze tzv. zkrácené řízení 
podle § 179a a násl. tr. ř., ačkoli již z prvotních úkonů, zejména prověřování 
v místě baru, kde byl umístěn televizní přijímač a projektor, bylo zjevné, že 
se nejedná o jasný případ ignorace povinných osob respektovat příslušná 
oprávnění k používání obsahu televizního vysílání v rámci provozu baru pro jeho 
návštěvníky. Státní zástupce se spokojil s dokazováním ve stejném rozsahu, jak 
jej provedly policejní orgány bez pokynu k jeho doplnění, projevil tak formální 
přístup k otázce viny obviněného, aniž by splnil svou povinnost objasnit 
okolnosti svědčící ve prospěch obviněného ve všech souvislostech, mezi něž bylo 
nutné zařadit zejména uzavření licenční smlouvy se sdružením OSA a tvrzení 
obviněného, že byl ujištěn o tom, že nemusí činit další kroky k dodržení 
autorských práv.

Rovněž lze souhlasit s tou částí podané stížnosti pro porušení zákona, v níž 
ministr spravedlnosti poukázal na to, že orgány činné v trestním řízení v rámci 
prověřování podezření z trestného činu zcela pominuly významnou podmínku 
trestnosti činu a to hledisko materiální stránky ve smyslu § 3 odst. 2 tr. zák. 
I při formálním naplnění znaků skutkové podstaty činu včetně subjektivní 
stránky, lze důvodně pochybovat, že by čin dosahoval vyššího stupně 
nebezpečnosti  pro společnost, než je stupeň nepatrný. Takovému závěru 
nasvědčují dosud provedené důkazy, které naznačují zcela nadbytečné užití 
trestního práva na situaci typickou pro občanskoprávní vztah.

Nelze totiž přehlédnout, že kolektivnímu správci – sdružení OSA, o němž se 
obviněný domníval, že je výlučným subjektem, s nímž je povinen uzavřít licenční 
smlouvu, příslušné poplatky řádně hradil. Není jediný důvod domnívat se, že by 
se obviněný stejným způsobem nechoval i k dalším kolektivním správcům - 
sdružením OAZA a Intergram, pokud by věděl, že tak musí učinit, a pro případ, 
že tak nekonal, byl srozuměn s porušením zájmů chráněných trestním zákonem, jak 
je definován nejméně úmysl nepřímý v ustanovení § 4 písm. b) tr. zák. V 
soukromoprávních vztazích je přitom naprosto běžné, že před sankcionováním 
např. ve formě penále (natož před podáním žaloby k soudu) je dlužník upomínán a 
teprve poté, co sám ani dodatečně neplní své povinnosti, bývá přistoupeno k 
přísnějším postihům. Ani samotný autorský zákon neřeší případy neoprávněných 
zásahů do kolektivně spravovaných práv primárně represivně. Naopak, pokud jsou 
splněny určité podmínky, umožňuje neoprávněnému uživateli zbavit se 
odpovědnosti za porušení autorského práva nebo práva chráněného autorským 
zákonem. Liberační důvody vymezuje ustanovení § 100a odst. 1 autorského zákona 
dva a to, že uživatel řádně a bez zbytečných průtahů vede s kolektivním 
správcem jednání o uzavření smlouvy o poskytnutí souhlasu k užití předmětů 
ochrany, anebo že uživatel souhlasí s využitím zprostředkovatele ke sjednání 
takové smlouvy. Za těchto podmínek je ze zákona vyloučeno, aby kolektivní 
správce uplatňoval vůči uživateli zdržovací nárok, nárok na náhradu škody nebo 
na vydání bezdůvodného obohacení. O možnosti využít liberačních důvodů podle 
autorského zákona se však obviněný ani nedozvěděl. Dne 25. 5. 2010 byly podle § 
158 odst. 3 tr. ř. zahájeny úkony trestního řízení ve věci obviněného M. B., 
který dne 30. 6. 2010 dobrovolně přerušil provozování živnosti, tj. předtím, 
než byla opatřena a do trestního spisu založena písemná vyjádření sdružení 
Intergram a OAZA, týkající se možnosti obviněného uzavřít s nimi licenční 
smlouvu na rok 2010 (viz č. l. 31 a násl. a č. l. 36). Za takové situace pak 
vyvstává otázka, zda orgány činné v trestním řízení předčasně nezasáhly do 
soukromoprávního sporu, kde závisí především na individuální aktivitě 
jednotlivce, aby střežil svá práva, jimž má soudní moc poskytovat ochranu, ve 
smyslu zásady vigilantibus iura skripta sunt (srov. nález Ústavního soudu ze 
dne 12. 10. 2006, sp. zn. I. ÚS 69/06, publikovaný pod N 186/43 ve Sbírce 
nálezů a rozhodnutí Ústavního soudu České republiky). Nejvyšší soud připomíná 
právní názor konstantní rozhodovací praxe soudů, že při trestně právním 
posuzování jednání, které má z občanskoprávního pohledu podobu sporu o 
zaplacení určité částky, je třeba na věc primárně nahlížet z pohledu práva 
občanského a zvažovat, zda jsou dány podmínky pro aplikaci krajního 
represivního prostředku – trestního práva. Respektování zásady subsidiarity 
trestní represe nabývá ještě většího významu po změně právní úpravy provedené 
zákonem č. 40/2009 Sb., trestní zákoník, ve znění zákona č. 306/2009 Sb., který 
přímo ve svém ustanovení § 12 odst. 2 omezuje vznik trestní odpovědnosti na 
případy společensky škodlivé, v nichž nepostačuje uplatnění odpovědnosti podle 
jiného právního předpisu. Přestože v předmětné trestní věci nebyl aplikován 
trestní zákoník účinný od 1. 1. 2010, bylo za předcházející právní úpravy 
povinností orgánů činných v trestním řízení hodnotit i materiální podmínky 
trestnosti činu z hledisek příkladmo uvedených v § 3 odst. 4 tr. zák., tj. 
zkoumat čin ve vztahu ke stupni společenské nebezpečnosti podle § 3 odst. 2 tr. 
zák. 

Nejvyšší soud tedy shledal vadným výrok o vině vyslovený v napadeném trestním 
příkazu, v důsledku toho pak nemohl obstát ani soudem vyslovený výrok o náhradě 
škody, jímž byl obviněný podle § 228 odst. 1 tr. ř. zavázán k úhradě finanční 
částky 20 028,- Kč sdružení OAZA a částky 4 428,- Kč sdružení Intergram a toto 
sdružení soud odkázal se zbytkem jeho nároku na náhradu škody podle § 229 odst. 
2 tr. ř. na řízení ve věcech občanskoprávních. V trestním řízení platí, že 
odsuzuje-li soud obžalovaného pro trestný čin, kterým způsobil jinému škodu, 
uloží mu zpravidla v rozsudku, aby ji poškozenému nahradil, jestliže byl nárok 
včas uplatněn (§ 43 odst. 3); nebrání-li tomu zákonná překážka, soud uloží 
obžalovanému vždy povinnost k náhradě škody, jestliže je výše škody součástí 
popisu skutku uvedeného ve výroku rozsudku, jímž se obžalovaný uznává vinným, a 
škoda v této výši nebyla dosud uhrazena.

Ze zákonné dikce je patrno, že soud může za daných podmínek uložit obviněnému v 
tzv. adhezním řízení povinnost nahradit poškozenému majetkovou škodu v širším 
smyslu, tj. vyjádřitelnou v penězích. Soud si však v daném případě neujasnil, 
jaký důsledek měl  neoprávněný zásah obviněného do autorských práv, který 
nemohl způsobit vznik škody ve smyslu, jak jej chápe trestní právo procesní. 
Zákon č. 121/2000 Sb., autorský zákon, změnil dosavadní koncepci povahy práva 
na autorskou odměnu, které již není považováno za součást absolutního 
autorského práva, nýbrž vyplývá z jednotlivých závazkových poměrů, kterými se 
autorské právo relativizuje. Autor, resp. jiná aktivně věcně legitimovaná osoba 
je podle současné právní úpravy oprávněn domáhat se jak náhrady vzniklé škody 
(skutečná škoda a ušlý zisk), tak i bezdůvodného obohacení. Charakteristickým 
znakem rozlišujícím oba soukromoprávní nároky je znak obohacení. Vždy, když 
dojde k obohacení na straně toho, kdo neoprávněně nakládal s dílem, vzniká 
autorovi právo domáhat se vydání bezdůvodného obohacení, náhrady ušlého zisku 
ve výši odměny, která by byla obvyklá za získání příslušné licence (srov. § 40 
odst. 4 autorského zákona). Užívá-li někdo autorské dílo bez smluvní nebo 
zákonné licence, neplatí tak odměnu za její získání, a tím dochází k jeho 
obohacení. Povinnost vydat bezdůvodné obohacení vzniká bez ohledu na zavinění 
bezdůvodně obohaceného a podmínky pro vznik odpovědnosti za bezdůvodné 
obohacení neurčuje autorský zákon, nýbrž vyplývají z ustanovení § 451 a násl. 
zákona č. 40/1964 Sb., občanský zákoník, ve znění pozdějších předpisů.  (Srov. 
Telec, I., Tůma, P. Autorský zákon. Komentář. 1. vydání. Praha: C. H. Beck, 
2007, str. 432 a násl.).

Shodně s citovanými úvahami právní teorie přistupuje k řešení otázek 
souvisejících s nároky vyplývajícími z neoprávněných zásahů do práv autorů i 
soudní praxe. Nejvyšší soud opakovaně vyslovil právní názor, že neoprávněným 
užitím díla bez potřebné licence vzniklo na straně obviněného bezdůvodné 
obohacení ve výši licenčního poplatku, resp. dvojnásobku odměny, která by byla 
za získání takové licence obvyklá v rozhodné době ve smyslu § 40 odst. 3 
autorského zákona. Ačkoli bylo bezdůvodné obohacení důsledkem trestného činu, 
není zásadně možné o něm rozhodovat v adhezním řízení (srov. usnesení 
Nejvyššího soudu ze dne 1. 3. 2005, sp. zn. 5 Tdo 160/2005, uveřejněné pod č. T 
775 v Souboru trestních rozhodnutí Nejvyššího soudu, sešit 13/2005, nebo 
rozsudek Nejvyššího soudu ze dne 30. 9. 2004, sp. zn. 4 Tz 124/2004). 

V projednávané věci se jedná právě o případ neoprávněného nakládání s dílem, k 
jehož užití je nutná smluvní licence s příslušnými subjekty vykonávajícími 
kolektivní správu práv podle autorského zákona. Kolektivní správce je sice 
oprávněn (a zároveň povinen) domáhat se vlastním jménem nároků z uplatnění 
kolektivně spravovaných práv, tj. včetně těch nároků, jež vznikají neoprávněným 
výkonem těchto práv, nemůže tak ale činit v trestním řízení, v němž mu nelze 
přiznat postavení poškozeného, kterému vznikl proti obviněnému nárok na náhradu 
škody způsobené trestným činem (viz § 43 odst. 3 tr. ř.). Platné trestní právo 
procesní nedovoluje v rámci trestního řízení rozhodovat o povinnosti k vydání 
bezdůvodného obohacení, i když k jeho vzniku došlo v příčinné souvislosti s 
trestným činem. 

Nejvyšší soud po přezkoumání obsahu trestního spisu na podkladě stížnosti pro 
porušení zákona, podané ministrem spravedlnosti ve prospěch obviněného M. B. 
zjistil, že v posuzované trestní věci došlo k porušení zákona v rozsahu i z 
důvodů, jak je uplatnil ministr spravedlnosti. Nejvyšší soud proto podle § 268 
odst. 2 tr. ř. rozhodl tak, že trestním příkazem Okresního soudu v Domažlicích 
ze dne 21. 7. 2010, sp. zn. 1 T 144/2010, byl porušen zákon v ustanoveních § 2 
odst. 5, 6 tr. ř., § 314e odst. 1 tr. ř. a § 228 odst. 1 tr. ř. a § 229 odst. 2 
tr. ř. v neprospěch obviněného M. B. Nad rámec návrhu ministra spravedlnosti 
Nejvyšší soud vyslovil porušení zákona v neprospěch obviněného i ohledně 
ustanovení § 229 odst. 2 tr. ř., neboť Okresní soud v Domažlicích učinil v 
napadeném trestním příkazu i výrok, jímž odkázal sdružení Intergram se zbytkem 
jeho nároku na náhradu škody na řízení ve věcech občanskoprávních podle 
citovaného ustanovení trestního řádu. Dále Nejvyšší soud podle § 269 odst. 2 
tr. ř. zrušil napadené rozhodnutí včetně rozhodnutí obsahově navazujících, 
pokud vzhledem ke změně, k níž došlo zrušením, pozbyla podkladu. Podle § 270 
odst. 1 tr. ř. pak Nejvyšší soud přikázal státnímu zástupci Okresního státního 
zastupitelství v Domažlicích, aby věc v potřebném rozsahu znova projednal a 
rozhodl.

Podle názoru Nejvyššího soudu nepřinesly dosavadní výsledky dokazování takový 
rozsah podkladů, který je nezbytný pro řádné posouzení otázky trestní 
odpovědnosti obviněného při respektování všech ustanovení trestního zákona i 
pravidel trestního procesu. V opakovaném přípravném řízení bude především nutné 
zaměřit se na objasnění subjektivní stránky, za tímto účelem doplnit dokazování 
v nezbytné míře (např. výslech svědka V. L., nový výslech obviněného a zjištění 
osob, které jej měly poučit o tom, že nemusí obstarávat další licence, případně 
výslech takto označených osob aj.). Podle výsledků doplněného dokazování se 
bude třeba zabývat materiální stránkou trestného činu v intencích tohoto 
rozhodnutí samozřejmě poté, co si orgán činný v trestním řízení vyřeší otázku 
časové působnosti trestního zákona ve smyslu § 16 odst. 1 tr. zák. (§ 2 odst. 1 
trestního zákoníku). S ohledem na dosud zjištěné okolnosti, za nichž mělo dojít 
k protiprávnímu jednání v posuzované trestní věci, nelze zatím důvodně 
očekávat, že bude možné znovu postavit obviněného před soud. Teprve pokud by se 
objevily nové skutečnosti, jež by byly způsobilé odůvodnit podání obžaloby na 
obviněného, bude takový postup státního zastupitelství reálný. Vady, na které 
poukázal ministr spravedlnosti ve svém mimořádném opravném prostředku, mají 
svůj původ již v přípravném řízení a za takové situace neměl být návrh na 
potrestání obviněného podán. To vše vedlo Nejvyšší soud k tomu, že vrátil věc 
do stadia přípravného řízení a nikoli soudu prvního stupně, byť tento rovněž 
postupoval nesprávně. Pro další postup bude však zásadní vyřešit otázku 
nutnosti použití trestního práva vůbec, což mělo být prvořadým úkolem právě 
orgánů činných v přípravném řízení.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.


P o u č e n í :  Proti tomuto rozsudku není žádný opravný prostředek přípustný.


 V Brně dne 11. května 2011

                                                                                
                               							
Předsedkyně senátu:
                                                                                
             									
JUDr. Blanka Roušalová  





 




