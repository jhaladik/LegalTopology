Soud: Nejvyšší soud

Spisová značka: 4 Tz 148/2005

Datum rozhodnutí: 19.10.2005

Typ rozhodnutí: Rozsudek




4 Tz 148/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 19. října 2005 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Jiřího Pácala stížnost pro porušení zákona, kterou podal ministr 
spravedlnosti České republiky ve prospěch obviněného M.  Z., proti usnesení 
Krajského soudu v Ústí nad Labem ze dne 25. 3. 2004, sp. zn. 5 To 62/2004, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným usnesením Krajského soudu v Ústí nad Labem ze dne 25. 3. 
2004,          sp. zn. 5 To 62/2004,  b y l  p o r u š e n  z á k o n  v 
ustanoveních § 147 odst. 1 a § 148  odst. 1 písm. c) tr. ř., a v řízení, které 
mu předcházelo, v ustanoveních § 2 odst. 5, odst. 6 a § 302  tr. ř.v neprospěch 
obviněného M. Z.

Napadené usnesení  s e  z r u š u j e .

Zrušuje se také usnesení Okresního soudu v Děčíně ze dne 25. 11. 2003, sp. zn. 
5 T 255/2001.

Zrušují se všechna další rozhodnutí, na zrušená usnesení obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Děčíně  s e   p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

Trestním příkazem Okresního soudu v Děčíně ze dne 30. 1. 2002, sp. zn. 5 T 
255/2001,  byl obviněný M. Z. uznán vinným trestným činem krádeže podle § 247 
odst. 1 písm. e) tr. zák., kterého se dopustil tím, že dne 29. 5. 2001 v době 
kolem 3.15 hodin v D., na V., odcizil ze zde zaparkovaného osobního automobilu 
tov. zn. VAZ  celkem 8 litrů benzinu a to tak, že bez použití násilí 
odšrouboval víčko z nádrže vozu VAZ a pomocí hadičky benzin postupně odčerpal 
do plastové nádoby  o objemu 4l a následně ho přelil do nádrže svého poblíž 
stojícího osobního automobilu tov. zn. Škoda 105, kdy byl bezprostředně poté 
zadržen hlídkou Městské policie Děčín, kdy tímto svým jednáním způsobil 
poškozenému D. B. Ch., škodu ve výši 222,40 Kč, a tohoto jednání se dopustil 
poté, co byl rozsudkem Okresního soudu v Děčíně, sp. zn. 1 T 475/1994, ze dne 
20. 1. 2000, pravomocným od 5. 2. 2000, odsouzen za trestný čin krádeže podle § 
247 odst. 1 písm. b), odst. 3 tr. zák. k trestu odnětí svobody v trvání dvou 
let, s podmíněným odkladem výkonu trestu na tři léta.

Za to mu byl v sazbě § 247 odst. 1 tr. zák. s přihlédnutím k § 314e odst. 2 tr. 
ř. za použití § 45 odst. 1, § 45a odst. 1 tr. zák. uložen trest obecně 
prospěšných prací ve výměře 300 hodin. 

Tento trestní příkaz nabyl právní moci dne 17. 4. 2002.

Usnesením Okresního soudu v Děčíně ze dne 2. 9. 2002, sp. zn. 5 T 255/2001, 
bylo podle § 366 odst. 2 tr. ř. rozhodnuto o druhu a místě výkonu trestu obecně 
prospěšných prací, který byl obviněnému M. Z. uložen trestním příkazem tohoto 
soudu ze dne 30. 1. 2002, sp. zn. 5 T 255/2001.

Usnesením Okresního soudu v Děčíně ze dne 25. 11. 2003, sp. zn. 5 T 255/2001, 
byl trest obecně prospěšných prací ve výměře 300 hodin, který byl obviněnému M. 
Z. uložen trestním příkazem Okresního soudu v Děčíně ze dne 30. 1. 2002, sp. 
zn. 5 T 255/2001, podle § 45a odst. 4 tr. zák. přeměněn na nepodmíněný trest 
odnětí svobody v trvání 150 dní. Podle § 39a odst. 2 písm. c) tr. zák. byl 
obviněný pro výkon tohoto trestu zařazen do věznice  s ostrahou.

O stížnosti obhájce obviněného M. Z. proti usnesení Okresního soudu v Děčíně ze 
dne 25. 11. 2003, sp. zn. 5 T 255/2001, rozhodoval v neveřejném zasedání 
Krajský soudu v Ústí nad Labem, který podanou stížnost usnesením ze dne 25. 3. 
2004,       sp. zn.  5 To 62/2004, podle § 148 odst. 1 písm. c) tr. ř. zamítl 
jako nedůvodnou.

Proti posledně citovanému usnesení Krajského soudu v Ústí nad Labem ze 
dne         25. 3. 2004, sp. zn. 5 To 62/2004, podal ministr spravedlnosti 
České republiky podle § 266 odst. 1 tr. ř. stížnost pro porušení zákona ve 
prospěch obviněného M. Z. Namítá v ní, že napadeným usnesením byl zákon v 
neprospěch tohoto obviněného porušen v ustanoveních § 147 odst. 1 písm. a), b) 
a § 148 odst. 1 písm. c) tr. ř. ve vztahu k § 2 odst. 5, odst. 6 tr. ř., a v 
řízení předcházejícím v ustanovení § 302 a násl. tr. ř. 

Ministr spravedlnosti ve svém mimořádném opravném prostředku vytkl Okresnímu 
soudu v Děčíně, že obviněnému M. Z. ustanovil opatřením ze dne 9. 9. 2003 
obhájce a následně se v režimu řízení proti uprchlému podle § 302 a násl. tr. 
ř.  konalo veřejné zasedání dne 25. 11. 2003, jímž  Okresní soud v Děčíně 
usnesením pod sp. zn. 5 T 255/2001, rozhodl o přeměně trestu obecně prospěšných 
prací. Pokud by okresní soud náležitým způsobem ověřil informaci o pobytu 
obviněného, mohl zjistit, že obviněný byl ode dne 21. 5. 2003 ve vazbě a z 
vazby byl do výkonu trestu odnětí svobody v trvání sedmi let převeden dne 4. 1. 
2003. K řízení proti uprchlému tedy nebyl důvod. Pochybení soudu prvního stupně 
nenapravil ani Krajský soud v Ústí nad Labem, který rozhodoval o stížnosti 
obhájce obviněného proti usnesení soudu prvního stupně, jeho stížnost zamítl, 
aniž by se blíže zabýval výše uvedenou skutečností, ačkoliv tak měl v souladu s 
ustanovením § 147 odst. 1 písm. a) tr. ř. učinit.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že napadeným 
usnesením Krajského soudu v Ústí nad Labem ze dne 25. 3. 2004, sp. zn. 5 To 
62/2004, byl porušen zákon v ustanoveních   § 147 odst. 1 písm. a), b) a § 148 
odst. 1 tr. ř., a v řízení, které mu předcházelo v ustanoveních   § 2 odst. 5, 
6 a § 302 tr. ř. v neprospěch obviněného M. Z., aby podle § 269 odst. 2 tr. ř. 
napadené usnesení zrušil, včetně všech dalších rozhodnutí, která na něj 
obsahově navazují, a dále aby postupoval podle § 270 odst. 1 tr. ř.

Nejvyšší soud České republiky  přezkoumal podle § 267 odst. 3 tr. ř. zákonnost 
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Podle ustanovení § 147 odst. 1 tr. ř.  při rozhodování o stížnosti přezkoumá 
nadřízený orgán

a) správnost všech výroků napadeného usnesení, proti nimž může stěžovatel podat 
stížnost,   a

b) řízení předcházející napadenému usnesení.

Podle ustanovení § 148 odst. 1 písm. c) tr. ř. nadřízený orgán zamítne stížnost 
není-li důvodná.

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení, založeného na pečlivém uvážení všech 
okolností případu jednotlivě i v jejich souhrnu.

Řízení proti uprchlému lze podle ustanovení § 302 tr. ř. konat proti tomu, kdo 
se vyhýbá trestnímu řízení pobytem v cizině nebo tím, že se skrývá.

Z obsahu trestního spisu Okresního soudu v Děčíně sp. zn. 5 T 255/2001 Nejvyšší 
soud zjistil, že obviněnému M. Z. byl dne 9. 9. 2003 podle § 39 tr. ř. z důvodu 
uvedeného v § 36 odst. 1 písm. d) tr. ř., ve znění účinném do 31. 12. 2003, 
ustanoven obhájce. V režimu řízení proti uprchlému byl poté obviněnému podle § 
45a odst. 4 tr. zák. přeměněn trest obecně prospěšných prací, který mu byl 
uložen trestním příkazem Okresního soudu v Děčíně ze dne 30. 1. 2002, sp. zn. 5 
T 255/2001, na nepodmíněný trest odnětí svobody v trvání 150 dní, a to 
usnesením Okresního soudu v Děčíně ze dne 25. 11. 2003, sp. zn. 5 T 255/2001. 
Proti tomuto usnesení podal obhájce obviněného stížnost, která byla usnesením 
Krajského soudu v Ústí nad Labem ze dne 25. 3. 2004, sp. zn. 5 To 62/2004, 
zamítnuta podle § 148 odst. 1 písm. c) tr. ř. jako nedůvodná.

Nutným předpokladem k postupu podle ustanovení § 302 a násl. tr. ř. (řízení 
proti uprchlému) je zjištění, že se obviněný vyhýbá trestnímu stíhání jedním ze 
způsobů uvedených v § 302 tr. ř., tedy buď pobytem v cizině, nebo tím, že se 
skrývá. Pachatel se vyhýbá trestnímu řízení pobytem v cizině zejména tehdy, 
opustí-li území republiky, případně zdržuje-li se v cizině v tomto úmyslu. 
Samotný  pobyt v cizině ale není důvodem pro řízení proti uprchlému. Skrývání 
je takové maření průběhu trestního stíhání, kdy se pachatel na území republiky 
ukrývá a brání tak dopadení a zajištění. Jak vyplývá z trestního spisu, jediná 
okolnost, ze které samosoudkyně Okresního soudu v Děčíně vyvodila, že jsou 
splněny podmínky řízení proti uprchlému, je sdělení Policie ČR Okresní 
ředitelství Děčín ze dne 1. 8. 2003, podle kterého je jmenovaný v současné době 
v J. r. Ze strany okresního soudu nebyl činěn dotaz na Ústřední evidenci vězňů 
k zjištění, zda obviněný nevykonává vazbu či výkon trestu. 

Řízení proti uprchlému totiž nelze konat, pokud se obviněný nachází ve vazbě či 
ve výkonu trestu odnětí svobody. Jestliže je osobní svoboda obviněného omezena, 
nepřichází  v úvahu závěr, že obviněný se skrývá, a tím se vyhýbá trestnímu 
stíhání v jiné věci. K vyloučení možnosti, že obviněný je pro orgány soudu 
nedosažitelný proto, neboť byl v jiné trestní věci vzat do vazby nebo odsouzen 
k trestu odnětí svobody, který vykonává, je nezbytným ověřit si tuto skutečnost 
v evidenci osob ve výkonu vazby a ve výkonu trestu odnětí svobody vězeňské 
služby (srov. Soubor rozhodnutí Nejvyššího soudu T 121/2001, C.H.Beck). 

Okresní soud v Děčíně však v tomto směru neprovedl žádná šetření, spolehl se 
zcela na kusou informaci Policie ČR, přičemž podmínky pro řízení proti 
uprchlému nebyly dány. Pokud by Okresní soud v Děčíně ověřoval, zda obviněný 
nevykonává vazbu či výkon trestu, zjistil by, že v době od 21. 5. 2003 do 4. 
11. 2003 vykonával vazbu v souvislosti s trestním řízením, které proti němu 
bylo vedeno pro trestný čin nedovolené výroby a držení omamných a 
psychotropních látek a jedů podle § 187 odst. 1, odst. 2 písm. a) tr. zák. v 
trestní věci Obvodního soudu pro Prahu 6 sp. zn. 1 T 148/2003. 

Krajský soud v Ústí nad Labem, který rozhodoval o stížnosti obhájce odsouzeného 
M. Z. proti usnesení Okresního soudu v Děčíně ze dne 25. 11. 2003, sp. zn.    5 
T 255/2001, neshledal  podmínky pro vyhovění této stížnosti a jako nedůvodnou 
ji podle § 147 odst. 1 písm. c) tr. ř. zamítl. Předpokladem takového rozhodnutí 
je přitom splnění přezkumné povinnosti uvedené v ustanovení § 147 odst. 1 tr. 
ř. Rozhodnutím o zamítnutí stížnosti se plně potvrzuje správnost všech výroků 
napadeného usnesení a postupu řízení, které mu předcházelo. Stížnost tedy není 
důvodná, pokud všechny výroky napadeného usnesení byly shledány bez vad a 
vadami netrpěl ani procesní postup předcházející napadenému usnesení.

Nejvyšší soud se ztotožnil s názorem stěžovatele, podle kterého Krajský soud v 
Ústí nad Labem neověřil dostatečným způsobem správnost všech výroků napadeného 
usnesení a řízení  napadenému usnesení předcházející.

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že napadeným usnesením Krajského soudu v Ústí nad Labem ze dne 25. 3. 
2004, sp. zn. 5 To 62/2004, byl porušen zákon v ustanoveních § 147 odst. 1  a § 
148 odst. 1 písm. c) tr. ř. a v řízení, které mu předcházelo v ustanoveních § 2 
odst. 5, 6 a § 302 tr. ř.  v neprospěch obviněného M. Z. Poté Nejvyšší soud 
podle § 269 odst. 2 tr. ř. napadené usnesení zrušil, zrušil také usnesení 
Okresního soudu v Děčíně ze dne 25. 11. 2003, sp. zn. 5 T 225/2001, jakož i 
všechna další rozhodnutí na zrušená usnesení obsahově navazující, pokud 
vzhledem ke změně, k níž došlo zrušením, pozbyla podkladu. Věc byla poté 
přikázána Okresnímu soudu v Děčíně, aby ji v potřebném rozsahu znovu projednal 
a rozhodl. Povinností soudu prvního stupně bude provést řízení v souladu s 
ustanoveními § 45a odst. 4 tr. zák. a  § 340b odst. 1 tr. ř.

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud (§ 270 odst. 4 tr. ř.)

P o u č e n í : Proti tomuto rozhodnutí není opravný prostředek přípustný.

V Brně dne 19. října 2005 

                                                                                
    Předsedkyně senátu:

                                                                                
     JUDr. Danuše   N o v o t n á  
