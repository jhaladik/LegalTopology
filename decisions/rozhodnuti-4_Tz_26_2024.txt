Soud: Nejvyšší soud

Spisová značka: 4 Tz 26/2024

Datum rozhodnutí: 22.05.2024

Typ rozhodnutí: ROZSUDEK


Heslo: Trestní příkaz

Dotčené předpisy: § 53 odst. 1 tr. zákoníku

Kategorie rozhodnutí: C




4 Tz 26/2024-129 




ČESKÁ REPUBLIKA
ROZSUDEK
JMÉNEM REPUBLIKY



Nejvyšší soud projednal v neveřejném zasedání konaném dne 22. 5. 2024 v senátě 
složeném z předsedy JUDr. Jiřího Pácala a soudců JUDr. Františka Hrabce a JUDr. 
Marty Ondrušové stížnost pro porušení zákona, kterou podal ministr 
spravedlnosti České republiky ve prospěch obviněného T. P., proti pravomocnému 
trestnímu příkazu Okresního soudu Praha-východ ze dne 30. 12. 2020, sp. zn. 37 
T 115/2020, a podle § 268 odst. 2, § 269 odst. 2 a § 270 odst. 1 tr. ř. rozhodl 
t a k t o :


	Pravomocným trestním příkazem Okresního soudu Praha-východ ze dne 30. 
12. 2020, sp. zn. 37 T 115/2020, byl porušen zákon v ustanovení § 53 odst. 1 
tr. zákoníku v neprospěch obviněného T. P.

Napadený trestní příkaz se zrušuje. Současně se zrušují také všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Okresnímu soudu Praha­-východ se přikazuje, aby věc v potřebném rozsahu znovu 
projednal a rozhodl.


Odůvodnění:

1. Trestním příkazem Okresního soudu Praha-východ ze dne 30. 12. 2020, sp. zn. 
37 T 115/2020, byl obviněný T. P. uznán vinným přečinem porušování domovní 
svobody podle § 178 odst. 1, 2 tr. zákoníku, kterých se dopustil jednáním 
popsaným ve skutkové větě výroku o vině tohoto trestního příkazu. 
2. Za uvedené jednání byl obviněný T. P. odsouzen podle § 178 odst. 2 tr. 
zákoníku s přihlédnutím k § 314e odst. 2 písm. a) tr. ř. k trestu odnětí 
svobody v trvání 8 měsíců. Podle § 84 tr. zákoníku a § 85 odst. 1 tr. zákoníku 
byl výkon trestu podmíněně odložen na zkušební dobu v trvání 30 měsíců a nad 
obviněným byl vysloven dohled.

3. Dále byl obviněnému podle § 178 odst. 2 tr. zákoníku ve smyslu § 62 odst. 1 
a § 63 odst. 1 tr. zákoníku s přihlédnutím k § 314e odst. 2 písm. c), odst. 3 
tr. ř. uložen trest obecně prospěšných prací ve výměře 200 hodin.

	4. Proti trestnímu příkazu Okresního soudu Praha-východ ze dne 30. 12. 
2020, sp. zn. 37 T 115/2020, podal ministr spravedlnosti České republiky 
stížnost pro porušení zákona ve prospěch obviněného T. P. Vytkl v ní, že zákon 
byl porušen v ustanovení § 53 odst. 1 tr. zákoníku. V odůvodnění stížnosti pro 
porušení zákona ministr spravedlnosti shrnul dosavadní řízení a dále uvedl, že 
Okresní soud Praha-východ tím, že uložil obviněnému jednak trest odnětí svobody 
na 8 měsíců s podmíněným odkladem výkonu na zkušební dobu na 30 měsíců za 
současného vyslovení dohledu a jednak trest obecně prospěšných prací ve výměře 
200 hodin, porušil v neprospěch obviněného závažným způsobem zákon ve výroku o 
trestu, a to konkrétně v ustanovení § 53 odst. 1 tr. zákoníku. Ve výše zmíněném 
ustanovení je přitom explicitně uveden zákaz ukládání těchto dvou druhů trestu 
vedle sebe.

5. Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu Praha-východ ze dne 30. 12. 2020, sp. zn. 37 T 115/2020, byl 
porušen zákon v neprospěch obviněného T. P. ve vytýkaném směru, aby podle § 269 
odst. 2 tr. ř. napadený trestní příkaz zrušil, aby dále zrušil všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a dále postupoval podle § 270 odst. 1 
tr. ř.

6. Státní zástupkyně Nejvyššího státního zastupitelství se ve svém vyjádření se 
stížností pro porušení zákona ztotožnila, včetně závěrečného návrhu.

7. Nejvyšší soud proto podle § 267 odst. 3 tr. ř. přezkoumal zákonnost a 
odůvodněnost toho výroku rozhodnutí, proti němuž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon byl porušen v 
neprospěch obviněného v ustanovení § 53 odst. 1 věta třetí tr. zákoníku.

8. Podle § 53 odst. 1 tr. zákoníku stanoví-li trestní zákon za některý trestný 
čin několik trestů, lze uložit každý tento trest samostatně nebo i více těchto 
trestů vedle sebe. Vedle trestu, který stanoví trestní zákon za některý trestný 
čin, lze uložit i jiné tresty uvedené v § 52. Nelze však uložit domácí vězení 
vedle odnětí svobody a obecně prospěšných prací, obecně prospěšné práce vedle 
odnětí svobody, peněžitý trest vedle propadnutí majetku a zákaz pobytu vedle 
vyhoštění.

9. Pravidla pro ukládání trestů vedle sebe jsou tedy obsažena v § 53 odst. 1 
větě druhé a třetí tr. zákoníku. Věta třetí však zároveň omezuje možnost 
souběžného ukládání některých druhů trestů, tj. stanovuje případy tzv. 
neslučitelnosti trestů. Tato neslučitelnost je dána buď stejnými či obdobnými 
účinky daných trestů nebo vyplývá z alternativní povahy některých druhů trestů 
vůči odnětí svobody (domácí vězení, obecně prospěšné práce). Soud tedy do 
výroku o trestu nesmí zahrnout ve vztahu ke stejnému pachateli mj. kombinaci 
trestů – trest obecně prospěšných prací a trest odnětí svobody (a to bez ohledu 
na to, zda jde o nepodmíněný trest odnětí svobody nebo o trest odnětí svobody 
podmíněně odložený, popř. podmíněně odložený s dohledem).

10. Z výše uvedeného vyplývá, že Okresní soud Praha-východ ve věci vedené pod 
sp. zn. 37 T 115/2020 tedy nesprávně uložil trest odnětí svobody v kombinaci s 
trestem obecně prospěšných prací, čímž došlo k porušení zákona v ustanovení § 
53 odst. 1 tr. zákoníku. Trest obecně prospěšných prací uložený vedle trestu 
odnětí svobody představuje typicky trest ve zřejmém rozporu s účelem trestu 
(viz Šámal, P. a kol. Trestní řád. Komentář. II. díl. 6. vydání. Praha: C. H. 
Beck 2008, s. 2201).

            11. Nejvyšší soud proto podle § 268 odst. 2 tr. ř. vyslovil, že 
napadeným trestním příkazem Okresního soudu Praha-východ ze dne 30. 12. 2020, 
sp. zn. 37 T 115/2020, byl porušen zákon v ustanovení § 53 odst. 1 tr. zákoníku 
v neprospěch obviněného T. P., podle § 269 odst. 2 tr. ř. napadený trestní 
příkaz zrušil a dále zrušil i všechna další rozhodnutí na zrušený trestní 
příkaz obsahově navazující, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. bylo přikázáno Okresnímu soudu 
Praha-východ, aby věc v potřebném rozsahu znovu projednal a rozhodl, a to při 
respektování § 270 odst. 4 a § 273 tr. ř. 

Poučení: Proti tomuto rozhodnutí není opravný prostředek přípustný.

V Brně dne 22. 5. 2024


JUDr. Jiří Pácal
předseda senátu

	
	





