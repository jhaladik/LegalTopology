Soud: Nejvyšší soud

Spisová značka: 4 Tz 82/2008

Datum rozhodnutí: 18.11.2008

Typ rozhodnutí: ROZSUDEK


Dotčené předpisy: § 254 odst. 1, 2, 5, 6 tr. ř., § 254 odst. 1 tr. ř., § 256 odst. 1 tr. ř., § 2 odst. 5, 6, tr. ř., § 9 odst. 1 tr. ř.



4 Tz 82/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 18. listopadu 
2008 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného J. K., proti usnesení 
Krajského soudu v Ústí nad Labem ze dne 29. 6. 2007 sp. zn. 4 To 173/2007, jako 
soudu odvolacího, v trestní věci vedené u Okresního soudu v Mostu pod sp. zn. 3 
T 141/2006, a podle § 268 odst. 2, § 269 odst. 2 tr. řádu a § 270 odst. 1 tr. 
řádu rozhodl    t a k t o :

Pravomocným usnesením Krajského soudu v Ústí nad Labem ze dne 29. 6. 
2007          sp. zn. 4 To 173/2007   b y l   p o r u š e n   z á k o n   v 
ustanoveních § 254 odst. 1 a § 256 tr. řádu a v řízení, které jeho vydání 
předcházelo, zejména rozsudkem Okresního soudu v Mostu ze dne 11. 12. 2006 sp. 
zn. 3 T 141/2006, ve znění opravného usnesení ze dne 2. 3. 2007 sp. zn. 3 T 
141/2006, rovněž v ustanoveních § 2 odst. 5, 6 a § 9 odst. 1 tr. řádu v 
neprospěch obviněného J. K.

Napadená rozhodnutí  s e   z r u š u j í .

Současně  s e   z r u š u j í   všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Mostu  s e   p ř i k a z u j e , aby věc v potřebném rozsahu 
znovu projednal a rozhodl. 

Odůvodnění:

Rozsudkem Okresního soudu v Mostu ze dne 11. 12. 2006 sp. zn. 3 T 141/2006, ve 
znění opravného usnesení ze dne 2. 3. 2007 téže sp. zn., byl obviněný J. K. 
uznán vinným trestným činem krádeže podle § 247 odst. 1 písm. a) tr. zákona, za 
který byl podle § 247 odst. 1 tr. zákona za použití § 45 odst. 1, odst. 2, 
odst. 3 tr. zákona a  § 45a odst. 1 tr. zákona odsouzen k trestu obecně 
prospěšných prací ve výměře dvě stě hodin.

Podkladem výroku o vině se stalo zjištění soudu prvního stupně, že obviněný dne 
28. září 2005 v odpoledních hodinách, v obci H. S. K., okres M., na pozemku J. 
a J. D. katastrálního čísla, katastrálního území H. S. K., ke škodě obce H. S. 
K. pokácel čtyři kusy smrkových stromů v hodnotě  18.300,- Kč, které odnesl 
domů a spálil.

Uvedený rozsudek nenabyl bezprostředně právní moci, neboť proti němu podal 
obviněný odvolání, kterým se zabýval ve veřejném zasedání konaném dne 29. 6. 
2007 Krajský soud v Ústí nad Labem. Ten svým usnesením sp. zn. 4 To 173/2007 
odvolání obviněného podle § 256 tr. řádu zamítl. Toto usnesení nabylo právní 
moci dne 29. 6. 2007.

Proti tomuto usnesení Krajského soudu v Ústí nad Labem v označené právní věci 
podal ministr spravedlnosti stížnost pro porušení zákona ve prospěch obviněného 
J. K. Vyslovil názor, že napadeným rozhodnutím byl porušen zákon v ustanoveních 
§ 254 odst. 1 a § 256 tr. řádu a jemu předcházejícím rozsudkem Okresního soudu 
v Mostu rovněž v ustanoveních § 2 odst. 5, 6 tr. řádu a  § 9 odst. 1 tr. řádu v 
neprospěch obviněného.

Ministr spravedlnosti uvedl, že orgány činnými v trestním řízení nebylo 
důsledně dbáno zákonných ustanovení upravujících způsob a rozsah dokazování, 
způsob hodnocení důkazů a řešení předběžných otázek a že odvolací soud nedostál 
své přezkumné povinnosti a odvolání obviněného zamítl, aniž by zjistil a 
napravil pochybení v předchozím řízení.

Stěžovatel ve svém mimořádném opravném prostředku poukazuje na to, že zcela 
nepovšimnuta, a tudíž ani nepotvrzena, ani nijak nevyvrácena, zůstala obhajoba 
obviněného v tom smyslu, že jeho jednáním nemohla být skutková podstata 
trestného činu krádeže (ale ani jiného trestného činu) naplněna, protože 
předmětné stromy byly ve skutečnosti ve vlastnictví obviněného.

Dle názoru stěžovatele se od samotného počátku trestního řízení nabízela 
otázka, zda obviněný J. K., resp. ještě jeho právní předchůdce J. Ch., nenabyl 
spornou část pozemku do vlastnictví  vydržením (§ 134 obč. zákoníku). Sporné 
hranice pozemků, podle nichž byl prostor, v němž předmětné stromy rostly, 
součástí pozemku, vlastněného obcí H. S. K., byly nově vytyčeny až v roce 2003, 
tedy až poté, kdy obviněný J. K. nemovitost od předchozího vlastníka J. Ch. 
koupil. Na tuto otázku obviněný upozornil již u hlavního líčení konaného dne 
11. 12. 2006 a posléze i ve svém odvolání, kdy použil nepřesného výrazu 
„historické vlastnictví“. Tvrzení obviněného, že tomu tak skutečně mohlo být, 
pak nasvědčuje i obsah protokolu o ohledání místa činu ze dne 7. 4. 2006 s 
náčrtkem a fotodokumentací, kde se konstatuje existence zbytků drátěného 
oplocení, které je dokonce vrostlé do kůry stromů. Obviněný ve své výpovědi u 
hlavního líčení zmínil  i historický hraniční kámen, jehož přesná poloha ovšem 
v řízení zjišťována nebyla.

Stěžovatel dále uvedl, že důkazy, které by umožnily jednoznačně řešit otázku 
vlastnictví, resp. případného vydržení sporné části pozemku, trestní spis 
neobsahuje a v této souvislosti má za to, že by bylo třeba doplnit dokazování 
především o zjištění, kdy a za jakých okolností právní předchůdce obviněného J. 
Ch. předmětnou nemovitost nabyl, jakým způsobem byla tehdy nemovitost zanesena 
v příslušných evidencích, v jakém rozsahu a po jakou dobu ji J. Ch. držel a zda 
tak činil v dobré víře. V této souvislosti stěžovatel rekapituluje vývoj právní 
úpravy vydržení a judikaturu týkající se této věci.

Vyslovuje názor, že v řízení zůstala neobjasněna zásadní otázka, zda stromy, 
které obviněný J. K. pokácel a spálil, byly vůbec ve vztahu k němu cizí věcí.

V závěru své stížnosti pro porušení zákona navrhuje, aby Nejvyšší soud 
vyslovil, že usnesením Krajského soudu v Ústí nad Labem ze dne 29. 6. 2007 sp. 
zn. 4 To 173/2007 byl porušen zákon v ustanoveních § 254 odst. 1 a § 256 tr. 
řádu, a v řízení, které mu předcházelo, jmenovitě rozsudkem Okresního soudu v 
Mostu ze dne 11. 12. 2006 sp. zn. 3 T 141/2006, ve znění opravného usnesení ze 
dne 2. 3. 2007 téže sp. zn., rovněž v ustanoveních § 2 odst. 5, 6  a § 9 odst. 
1 tr. řádu, a to v neprospěch obviněného J. K. Dále navrhuje, aby Nejvyšší soud 
v celém rozsahu zrušil obě tato rozhodnutí, jakož i všechna další rozhodnutí na 
ně obsahově navazující, pokud vzhledem ke změně, k níž došlo zrušením, pozbyla 
podkladu,  a dále aby postupoval podle § 270 odst. 1 tr. řádu.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 5 tr. řádu postupují orgány činné v trestním řízení v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 9 odst. 1 tr. řádu orgány činné v trestním řízení posuzují předběžné 
otázky, které se v řízení vyskytnou, samostatně; je-li tu však o takové otázce 
pravomocné rozhodnutí soudu nebo jiného státního orgánu, jsou orgány činné v 
trestním řízení takovým rozhodnutím vázány; pokud nejde o posouzení viny 
obviněného.

Podle § 254 odst. 1 tr. řádu nezamítne-li nebo neodmítne-li odvolací soud 
odvolání podle § 253 tr. řádu, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání.

Podle § 256 tr. řádu odvolací soud odvolání zamítne, shledá-li, že není důvodné.

Výše uvedenými zákonnými ustanoveními se soudy prvního a druhého stupně 
důsledně neřídily. Z obsahu trestního spisu je zřejmé, že v průběhu řízení byla 
v rámci obhajoby obviněného vznesena námitka v tom směru, že předmětné stromy 
nemohly jím být ukradeny, neboť se jednalo o stromy v jeho vlastnictví. Tato 
námitka nebyla v průběhu dokazování nikterak vyvrácena. Soud prvního stupně 
neučinil úplná zjištění, která by vedla k nezpochybnitelnému závěru ohledně 
vlastnictví předmětných stromů.

Ačkoli obviněný v průběhu řízení zmíněnou námitku neformuloval z formálně-
právního hlediska zcela přesně, o povaze této námitky jako o námitce 
vlastnictví z titulu vydržení nemohlo být pochyb již z jeho opakovaného 
vyjádření, že stromy byly na pozemku, který byl součástí jeho zahrady, že tedy 
při jejich vykácení nevstupoval na cizí pozemek a nemohl stromy odcizit.

Skutková zjištění soudu prvního stupně ve vztahu k otázce vlastnictví 
předmětných stromů, resp. části pozemku, na které stromy rostly, jsou natolik 
nedostatečná, že dle názoru Nejvyššího soudu neumožňují spolehlivý závěr, že 
předmětné stromy byly ve vztahu k obviněnému věcí cizí a že tedy byly jeho 
jednáním naplněny beze vší pochybnosti znaky skutkové podstaty trestného činu 
krádeže podle § 247 tr. zákona. 

Soud prvního stupně si v odůvodnění svého rozsudku protiřečí, když na jedné 
straně konstatuje, že se obviněný k trestné činnosti, která mu byla kladena za 
vinu, doznal, přičemž však na druhé straně v bezprostředně následujícím textu 
uvádí, že obviněný dodal, že pozemek, na kterém se smrky nacházely, je součástí 
jeho zahrady a proto nikomu nic neodcizil, na žádný cizí pozemek nevstoupil a 
obci žádnou škodu neučinil.

Nejvyšší soud se nemůže ztotožnit s konstatováním soudu prvního stupně, že toto 
tvrzení obviněného „… bylo vyvráceno dalšími ve věci provedenými důkazy, 
zejména pak výpověďmi svědků manželů D., kteří shodně uvedli, že pozemek, na 
kterém se smrky nacházely, je v jejich vlastnictví, avšak smrky na jejich 
pozemku zůstaly ve vlastnictví obce, a rovněž tak starostky obce svědkyně H., 
kterážto potvrdila, že smrky zůstaly i po prodeji pozemku ve vlastnictví obce, 
přičemž pozemek byl prodán na základě kupní smlouvy manželům D.“ Jestliže soud 
prvního stupně v souvislosti s tímto konstatováním uvádí, že „o vině 
obžalovaného tedy nevyvstaly a tudíž ani nepřetrvaly žádné pochybnosti, které 
by nebylo možné dalším dokazováním odstranit“, pak s tímto závěrem nelze 
souhlasit.

Výše citované svědectví manželů D. a starostky H. totiž lze společně s kupní 
smlouvou ze dne 2. 8. 2005 považovat pouze za nesporný důkaz svědčící  o 
skutečnosti, že obec H. S. K. odprodala manželům D. pozemek, kultura trvalý 
travnatý porost o výměře 870 m&#178;, a to bez porostů. Výše uvedenými důkazy 
však nemohla být vyvrácena obhajoba obviněného, že pozemek, resp. jeho část, na 
které rostly předmětné stromy, tvořil dlouhodobě součást jeho zahrady a že tedy 
má za to, že se jednalo o jeho pozemek a stromy v jeho vlastnictví.

Nejvyšší soud dospěl k závěru, že vzhledem k obsahu jednotlivých důkazů a 
uplatněné obhajobě obviněného se měl nalézací soud důkladněji zabývat otázkou, 
zda sporná část pozemku, na níž předmětné stromy rostly, nebyla dlouhodobě a v 
dobré víře držena a užívána již J. Ch., od něhož obviněný J. K. v roce 2001 dům 
a k němu náležející pozemky i s porostem koupil, a zda tedy i obviněný J. K. 
při vykácení předmětných stromů nejednal v dobré víře, že mu stromy patří.

Soud však žádné dokazování v tomto směru neprovedl, otázku případného vydržení 
vlastnictví pominul, přesto však dospěl k závěru, že se jednalo o stromy ve 
vlastnictví obce H. S. K.

Otázku, zda obviněný vykácel a spálil předmětné stromy v případné dobré víře, 
že jde o věc, která mu patří, soud ostatně nikterak nezhodnotil ani z hlediska 
subjektivní stránky trestného činu. O úmyslu obviněného, ať přímém nebo 
nepřímém, spáchat trestný čin krádeže ostatně nic nevypovídá ani tzv. skutková 
věta rozsudku soudu prvního stupně, ani jeho odůvodnění, kromě strohého a nijak 
z hlediska úmyslné formy zavinění blíže nevysvětleného konstatování v 
odůvodnění, že „obžalovaný svým jednáním naplnil jak po objektivní, tak po 
subjektivní stránce skutkovou podstatu trestného činu krádeže…“.

Ve vztahu k postupu soudu druhého stupně Nejvyšší soud konstatuje, že Krajský 
soud v Ústí nad Labem nedostál své přezkumné povinnosti, když výše uvedené vady 
v neúplnosti dokazování u soudu prvního stupně ponechal bez povšimnutí, sám 
dokazování v potřebném rozsahu nedoplnil a s konstatováním, že soud prvního 
stupně provedl všechny potřebné důkazy, poté odvolání obviněného jako nedůvodné 
zamítl.

Z výše uvedených důvodů Nejvyšší soud dospěl k závěru, že rozsudek Okresního 
soudu v Mostu ze dne 11. 12. 2006 sp. zn. 3 T 141/2006, a usnesení Krajského 
soudu v Ústí nad Labem ze dne 29. 6. 2007 sp. zn. 4 To 173/2007, se neopírají o 
správná a úplná skutková zjištění, umožňující spolehlivý závěr jednak o 
vlastnictví předmětných stromů z pohledu případného vydržení vlastnického 
práva, jednak o naplnění subjektivní stránky trestného činu krádeže.

Proto Nejvyšší soud podle § 268 odst. 2 tr. řádu vyslovil, že pravomocným 
usnesením Krajského soudu v Ústí nad Labem ze dne 29. 6. 2007 sp. zn. 4 To 
173/2007, byl porušen zákon v ustanoveních § 254 odst. 1 a § 256 tr. řádu, a v 
řízení, které mu předcházelo, rovněž v ustanoveních § 2 odst. 5, 6  a § 9 odst. 
1 tr. řádu, v neprospěch obviněného J. K.

Podle § 269 odst. 2 tr. řádu Nejvyšší soud zrušil výše uvedená rozhodnutí soudů 
obou stupňů, jakož i všechna další rozhodnutí na tato rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. řádu Nejvyšší soud přikázal věc Okresnímu soudu v Mostu 
k novému projednání a rozhodnutí.

Okresní soud v Mostu doplní dokazování k potvrzení či vyvrácení skutečnosti, 
zda předmětné stromy nemohly být v důsledku vydržení ve vlastnictví obviněného 
a dále k doplnění dokazování ve vztahu k objasnění a přesvědčivě odůvodněné 
subjektivní stránce žalovaného trestného činu. Teprve na základě doplněného 
dokazování a řádně zjištěného skutkového stavu bude moci ve věci nově a v 
souladu se zákonem rozhodnout. Bude při svém rozhodování podle § 270 odst. 4 
tr. řádu vázán právním názorem, který v tomto rozsudku vyslovil Nejvyšší soud a 
je povinen provést ty procesní úkony, jejichž provedení Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 18. listopadu 2008

Předsedkyně senátu:

JUDr. Danuše Novotná  

	

	

