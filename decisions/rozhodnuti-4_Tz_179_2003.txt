Soud: Nejvyšší soud

Spisová značka: 4 Tz 179/2003

Datum rozhodnutí: 03.12.2003

Typ rozhodnutí: Rozsudek




4 Tz 179/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 3. 
prosince 2003 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného  J. B., proti usnesení bývalého 
Vojenského obvodového soudu Brno ze dne 16. ledna 1992, čj. 3 Rtv 86/91-12, a 
rozhodl podle § 268 odst. 2, § 269 odst. 2 a § 270 odst. 1 tr. ř., takto:

Citovaným usnesením byl v ustanoveních § 1 odst. 1, odst. 2 zák. č. 119/1990 
Sb., o soudní rehabilitaci, ve znění zák. č. 47/1991 Sb., a v řízení, které mu 
předcházelo v ustanoveních § 2 odst. 5, odst. 6 tr. ř., ve znění účinném do 31. 
12. 1993, porušen zákon v neprospěch obviněného J. B.

Toto usnesení se v celém rozsahu zrušuje spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu.

Městskému soudu v Brně se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Ve výroku citovaným usnesením býv. Vojenský obvodový soud Brno rozhodl o 
žádosti obviněného J. B. na soudní rehabilitaci tak, že rozsudek Nižšího 
vojenského soudu v Brně, PSP 47, ze dne 14. 9. 1954, sp. zn. T 41/54, se podle 
§ 14 odst. 1 písm. f) zák. č. 119/90 Sb. zrušuje ve výroku o trestu a podle § 
14 odst. 3 téhož zákona se zrušují všechna další rozhodnutí na zrušenou část 
obsahově navazující, pokud vzhledem ke změnám, k nimž došlo zrušením, pozbyla 
podkladu. Toto usnesení nabylo právní moci dnem 16. ledna 1992, když jak 
obviněný, tak tehdejší vojenský obvodový prokurátor se práva stížnosti vzdali. 
Usnesením Vojenského obvodového soudu v Brně ze dne 27. února 1992,   čj. 3 Rtv 
86/91-19, bylo rozhodnuto, že „J. B. je účasten amnestie prezidenta republiky 
ze dne 9. 5. 1960. Podle čl. V z důvodů části II čl. III  rozhodnutí prezidenta 
republiky o této amnestii se zastavuje trestní stíhání pro skutek, spočívající 
v tom, že dne 25. 8. 1954 po nástupu 21 denního cvičení si odmítl obléci 
vojenský stejnokroj, převzít zbraň a konat vojenské cvičení, s odůvodněním, že 
se to příčí jeho náboženskému přesvědčení, v němž je spatřován trestný čin 
vyhýbání se služební povinnosti podle § 270 odst. 1 písm. b) zák. č. 86/50 
Sb.“. Obviněný však dne 12. března 1992 prohlásil, že podle § 15 odst. 3 zák. 
č. 119/1990 Sb., o soudní rehabilitaci, žádá, aby se v řízení pokračovalo. V 
následném hlavním líčení rozhodl Vojenský obvodový soud Brno dne 31. března 
1992, rozsudkem čj. 3 Rtv 86/91-26 tak, že „při nezměněném výroku o vině 
rozsudku Nižšího vojenského soudu v Brně PSP 47 ze dne 14. 9. 1954, sp. zn. T 
41/54, kterým byl uznán vinným trestným činem vyhýbání se služební povinnosti 
podle § 270 odst. 1 písm. b) zák. č. 86/50 Sb., se z důvodů § 227 tr. ř. trest 
neukládá“. Tento rozsudek nabyl právní moci dnem 15. dubna 1992, když nikdo z 
oprávněných osob proti němu nepodal odvolání.

Jen pro úplnost je třeba zmínit, že Nejvyšší soud ČR usnesením ze dne 25. září 
2001, sp. zn. 7 Tz 201/2001, zamítl jako nedůvodnou stížnost pro porušení 
zákona ze dne 26. 7. 2001, sp. zn. 848/2001-OOD-SPZ, podanou ministrem 
spravedlnosti ve prospěch J. B. proti rozsudku Vojenského obvodového soudu v 
Brně ze dne 31. 3. 1992, sp. zn. 3 Rtv 86-91, s tím, že veškeré námitky, které 
ministr spravedlnosti v odůvodnění stížnosti pro porušení zákona směřoval proti 
výroku o vině, se míjejí cílem, pokud byla stížnost pro porušení zákona 
výslovně podána proti rozsudku, jimž bylo rozhodováno pouze o uložení trestu, a 
nenapadla rozsudek, jimž bylo pravomocně rozhodnuto o vině. Ústavní stížnost 
podanou proti tomuto usnesení  Ústavní soud ČR odmítl usnesením ze dne 9. ledna 
2002, sp. zn. II. ÚS 630/01, když se plně ztotožnil s výše uvedeným závěrem 
Nejvyššího soudu.

Proti usnesení býv. Vojenského obvodového soudu Brno ze dne 16. ledna 
1992,        čj. 3 Rtv 86/91-12, podal ministr spravedlnosti ve prospěch 
obviněného J. B. stížnost pro porušení zákona. V ní vojenskému obvodovému soudu 
vytýká, že při projednávání žádosti obviněného o soudní rehabilitaci 
nepostupoval důsledně podle zákona č. 119/1990 Sb., jehož smyslem bylo 
rehabilitovat, a to nejen právně, ale i morálně co nejvíce těch, kteří v období 
totalitního režimu trpěli a byli pronásledováni. Je zřejmé, že důvodem vyhýbání 
se služební povinnosti bylo náboženské přesvědčení obviněného J. B., aniž by 
byla vyhodnocena konkrétní situace v době, kdy došlo k trestné činnosti 
obviněného. Jednalo se o situaci, kdy přes obecně deklarovanou náboženskou 
svobodu, nebyla současně zajištěna možnost tuto svobodu, v případě konfliktu s 
danými občanskými povinnostmi, realizovat. Nebylo přiměřeně vzato v úvahu ani 
základní právo obviněného vyplývající z čl. 18 Všeobecné deklarace lidských 
práv (čl. 15 odst. 1 Listiny základních práv a svobod), tedy právo na svobodu 
svědomí, které nelze zaměňovat se svobodou víry, ani se svobodou náboženskou, 
zejména když motiv jednání pod imperativem svědomí je v případě odmítání 
vojenské služby považovat za určující. V té souvislosti se ministr 
spravedlnosti odvolal na nález Ústavního soudu ČR ze dne  26. 3. 2003, sp. zn. 
Pl. ÚS 42/02. Na základě toho navrhl, aby Nejvyšší soud podle § 268  odst. 2   
tr. ř. vyslovil, že usnesením Vojenského obvodového soudu Brno ze dne 16. 1. 
1992, sp. zn. 3 Rtv 86/91, byl v neprospěch obviněného J. B. porušen zákon v 
ustanovení § 2 odst. 6 tr. ř., v tehdy platném znění, ve vztahu k ustanovení § 
270 odst. 1 písm. b) trestního zákona č. 80/1950 Sb., aby podle § 269 odst. 2 
tr. ř. toto usnesení zrušil a současně zrušil také všechna rozhodnutí na 
uvedené usnesení obsahově navazující  a dále postupoval podle § 270 odst. 1  
tr. ř. 

Ve veřejném zasedání konaném o stížnosti pro porušení zákona státní zástupkyně 
Nejvyššího státního zastupitelství konkretizovala navrhovaný postup podle § 270 
odst. 1 tr. ř. tak, aby věc byla přikázána k novému projednání a rozhodnutí 
Městskému soudu v Brně. Obhájce obviněného, který se s obsahem stížnosti pro 
porušení zákona jinak ztotožnil, navrhl zvážit možnost rozhodnutí podle § 271 
odst. 1 tr. ř. ve věci samé a obviněného zprostit obžaloby.    

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění zákona 
č. 47/1991 Sb. (dále též jen „rehabilitační zákon“), účelem tohoto zákona  je 
zrušit odsuzující  soudní rozhodnutí za činy,  které   v  rozporu  s   
principy  demokratické  společnosti respektující občanská politická práva a 
svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé  
přezkoumání případů osob takto protiprávně odsouzených  v důsledku porušování 
zákonnosti  na  úseku   trestního  řízení, odstranit  nepřiměřené tvrdosti  v 
používání  represe,  zabezpečit  neprávem  odsouzeným osobám  společenskou  
rehabilitaci  a  přiměřené hmotné odškodnění a umožnit  ze  zjištěných   
nezákonností  vyvodit  důsledky  proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení činy, které  směřovaly k 
uplatnění  práv a svobod  občanů zaručených ústavou  a vyhlášených ve  
Všeobecné deklaraci lidských práv a v  navazujících  mezinárodních   paktech  
o  občanských a politických  právech,  byly  československými  trestními  
zákony prohlášeny   za   trestné   v   rozporu   s   mezinárodním  právem a 
mezinárodnímu  právu  odporovalo  také  jejich  trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat  ve věcech, v nichž bylo v  době od 
25. února 1948 do  1. ledna 1990 vyhlášeno odsuzující  soudní rozhodnutí,  jež 
nabylo  právní moci,  pro jiné zločiny,  trestné činy,  přečiny nebo  přestupky 
neuvedené  v § 2, spáchané po 5. květnu 1945, mimo jiné též  pro  trestný  čin  
vyhýbání se služební povinnosti podle § 270 odst. 1 písm. b) zákona  č. 
86/1950  Sb. Býv. Vojenský obvodový soud Brno, který v této věci přezkumné 
řízení podle rehabilitačního zákona na základě žádosti obviněného J. B. 
prováděl, se však důsledně cit. účelem rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Nižšího vojenského soudu v Brně PSP 47 ze dne 14. 9. 
1954, sp. zn. T 41/54, blíže nezabýval, protože jej považoval za správný a 
zaměřil se jen na otázku přiměřenosti trestu. Vyplývá to z následujících vět 
odůvodnění: „Je nutno konstatovat, že vojenský soud provedl u hlavního líčení v 
potřebném rozsahu dokazování a správně zjistil skutkový stav. Bylo nepochybně 
prokázáno, že dne 25. 8. 1954 po nástupu vojenského cvičení si odmítl obléci 
voj. stejnokroj, převzít zbraň a konat vojenskou službu s odůvodněním, že se to 
příčí jeho náboženskému přesvědčení. Obžalovaný se k tomuto jednání u hlavního 
líčení plně doznal a hájil se jen tím, že jeho náboženské přesvědčení mu to 
nedovoluje. Vojenskému soudu proto nelze nic vytknout z hlediska správného 
skutkového zjištění a ani z hlediska právního posouzení spáchaného skutku, 
pokud byl uznán vinným trestným činem vyhýbání se služební povinnosti podle § 
270 odst. 1 písm. b) zák. č. 86/50 Sb. Soud toto své rozhodnutí učinil taky v 
souladu s procesními ustanoveními tr. řádu“. Vojenský obvodový soud Brno 
vycházel ze zjištění rozsudku býv. Nižšího vojenského soudu v Brně PSP 47 ze 
dne 14. 9. 1954, sp. zn. T 41/54, (který je nyní k dispozici pouze ve  
fotokopii pořízené Vojenským historickým archivem, podle jehož sdělení veškeré 
zachované dokumenty, věci se týkající, byly při povodních v roce 2002 
zatopeny), že obviněný J. B. „dne 25. 4. 1954 po nástupu 21 denního cvičení 
odmítl obléci  si vojenský stejnokroj, převzíti zbraň a konati vojenské cvičení 
s odůvodněním, že se to příčí jeho náboženskému přesvědčení“.

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval i tehdejší Ústavou 9. 
května č. 150/1948 Sb. zaručené právo na svobodu svědomí a náboženského 
přesvědčení. Ačkoli totiž cit. ústava  deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí tak negovala i v § 34 odst. 2 tak, když 
stanovila každému občanu povinnost mj. konat vojenskou službu. Navíc v době, 
kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající ve vyhýbání se služební povinnosti podle § 270 
odst. 1 písm. b) zák. č. 86/50 Sb.  v roce 1954 za trestný čin. 

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu Brno, pokud  nepřezkoumal též výrok o vině trestným činem vyhýbání se 
služební povinnosti podle § 270 odst. 1 písm. b) zák. č. 86/50 Sb., a to v 
intencích těchto závěrů, porušil zákon v ustanoveních § 1 odst. 1, odst. 2 zák. 
č. 119/1990 Sb., o soudní rehabilitaci, ve znění zák. č. 47/1991 Sb., a v 
řízení, které mu předcházelo, v ustanoveních § 2 odst. 5, odst. 6 tr. ř., ve 
znění účinném do 31. 12. 1993, v neprospěch obviněného J. B. Jako důsledek této 
skutečnosti Nejvyšší soud podle § 269 odst. 2 tr. ř. zrušil v celém rozsahu 
nejen napadené usnesení, nýbrž i všechna další rozhodnutí, na toto usnesení 
obsahově navazující, pokud vzhledem ke změně, k níž došlo jeho zrušením, 
pozbyla podkladu. Týká se to zejména  usnesení býv. Vojenského obvodového soudu 
Brno ze dne 27. února 1992, čj. 3 Rtv 86/91-19 a následného rozsudku téhož 
soudu ze dne 31. března 1992, čj. 3 Rtv 86/91-26.

Návrhu obhájce, aby Nejvyšší soud ve věci sám meritorně rozhodl, tj. aby zrušil 
rozsudek býv. Nižšího vojenského soudu v Brně PSP 47 ze dne 14. 9. 1954, sp. 
zn. T 41/54, a obviněného zprostil obžaloby, nebylo možno vyhovět. Podle § 271 
odst. 1 tr. ř. může postupovat tímto způsobem jen, je-li možno rozhodnutí 
učinit na podkladě skutkového stavu, který byl v napadeném rozhodnutí správně 
zjištěn. Tuto podmínku neshledal Nejvyšší soud splněnou (v rehabilitačním 
řízení nebyl skutkový stav zjišťován, nýbrž podle specifického zákona a z 
hledisek v něm uvedených, bylo dřívější odsouzení toliko přezkoumáváno). Jako 
další překážku bránící takovému postupu spatřoval v tom, že neměl k dispozici 
nejen původní trestní spis, který je již skartován, nýbrž ani jiný nepochybný, 
úředně ověřený doklad o znění původního rozsudku. Za této situace proto nezbylo 
než Městskému soudu v Brně, jako soudu nyní podle zák. č. 284/1993 Sb. 
příslušnému, přikázat, aby věc v potřebném rozsahu znovu projednal a rozhodl. 
Konkrétně to znamená vyžádat znovu od Vojenského ústředního archivu P. 
zachované písemnosti o odsouzení obviněného v trestní věci T 41/54 býv. Nižšího 
vojenského soudu Brno PSP 47 a pak na základě  nich, případně dalších 
použitelných důkazů, ve veřejném zasedání znovu rozhodnout o návrhu obviněného 
J. B. na zahájení rehabilitačního řízení podle zák. č. 119/1990 Sb., přičemž 
rozhodující soud bude podle § 270 odst. 4 tr. ř. vázán právním názorem, který v 
tomto rozsudku vyslovil Nejvyšší soud.          

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 3. prosince 2003

Předseda senátu:

JUDr. Juraj  M a l i k   

	

	
