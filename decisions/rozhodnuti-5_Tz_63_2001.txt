Právní věta: 
I. I spoluvlastník se může dopustit trestného činu krádeže podle § 247 tr. zák. ve vztahu k  předmětu spoluvlastnictví, jestliže se zmocní věci, která je v podílovém spoluvlastnictví (§ 136  odst. 1 obč. zák.), tím, že si ji přisvojí, pokud tak učiní v úmyslu nakládat s ní, jako by  náležela jen jemu samotnému, a svévolně tím vyloučí ostatní spoluvlastníky z výkonu vlastnického  práva, tj. z možnosti věc ve spoluvlastnictví držet, užívat, požívat její plody a užitky a nakládat  s ní (§ 123 obč. zák.). II. Podniká-li společně více osob ve sdružení bez právní subjektivity podle § 829 a násl. obč.  zák., je majetek získaný při výkonu společné činnosti ve spoluvlastnictví všech účastníků sdružení  (§ 834 obč. zák.). Jednotlivě určené věci, za něž je třeba považovat i pozemky, které byly  poskytnuty pro účely sdružení, jsou v bezplatném užívání všech účastníků sdružení (§ 833, věta  druhá, obč. zák.). Jestliže určité pozemky pronajímatel přenechal na podkladě nájemní smlouvy nájemci, aby je dočasně  užíval nebo z nich bral užitky (§ 663 a násl. obč. zák.), je vlastníkem jiných než trvalých porostů  nájemce (uživatel pozemku), pokud se s vlastníkem pozemku nedohodl jinak (§ 2 odst. 2, věta druhá,  zákona č. 229/1991 Sb., o úpravě vlastnických vztahů k půdě a jinému zemědělskému majetku, ve znění  pozdějších předpisů). Trestného činu krádeže se pak může dopustit pachatel, pokud si neoprávněně přisvojí jak věc  získanou při výkonu společné činnosti ve sdružení, tak i věc (např. úrodu) získanou nájemcem jako  přírůstek z pronajatého pozemku. III.  Existence blízkého příbuzenského vztahu znalce ke státnímu zástupci činnému - byť jen dočasně  - v projednávané trestní věci (např. vztah otce a syna) je sama o sobě skutečností vyvolávající  pochybnost o nepodjatosti znalce bez ohledu na to, zda mohou být závěry znaleckého posudku  zkresleny ve prospěch či v neprospěch obviněného. Jde zároveň o vadu, kterou nelze odstranit jinak,  než opatřením nového znaleckého posudku zpracovaného jiným znalcem.

Soud: Nejvyšší soud

Spisová značka: 5 Tz 63/2001

Datum rozhodnutí: 25.04.2001

Typ rozhodnutí: ROZSUDEK


Heslo: Krádež

Dotčené předpisy: § 247 tr. zák., § 136 předpisu č. 40/1964Sb., § 123 předpisu č. 40/1964Sb.

Kategorie rozhodnutí: A


Publikováno ve sbírce pod číslem: 4 / 2002



5 Tz 63/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 25. dubna 2001 ve veřejném 
zasedání v senátě složeném z předsedy senátu JUDr. Františka Púryho a soudců 
JUDr. Jiřího Horáka a JUDr. Jindřicha Urbánka stížnost pro porušení zákona, 
kterou podal ministr spravedlnosti v neprospěch obviněného Ing. M. K., proti 
rozsudku Krajského soudu v Brně ze dne 30. 11. 2000, sp. zn. 6 To 248/2000, v 
trestní věci vedené u Okresního soudu ve Vyškově pod sp. zn. 1 T 42/98,

	a rozhodl podle § 268 odst. 2, § 269 odst. 2 a § 270 odst. 1 tr. řádu a 
za splnění podmínek podle § 272 odst. 1 tr. řádu t a k t o :

	Pravomocným rozsudkem Krajského soudu v Brně ze dne 30. 11. 2000, sp. 
zn. 6 To 248/2000, a v řízení, které mu předcházelo, b y l p o r u š e n z á k 
o n v ustanoveních § 2 odst. 5, 6, § 226 písm. b), § 254 odst. 1 a § 259 odst. 
3 tr. řádu ve prospěch obviněného Ing. M. K.

	Citovaný rozsudek se z r u š u j e . Zároveň se zrušuje rozsudek 
Okresního soudu ve Vyškově ze dne 14. 6. 2000, sp. zn. 1 T 42/98. Zrušují se 
též všechna další rozhodnutí, která na zrušené rozsudky obsahově navazují, 
pokud vzhledem ke změně, k níž došlo jejich zrušením, pozbyla podkladu.

	Okresnímu soudu ve Vyškově se p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

	Rozsudkem Okresního soudu ve Vyškově ze dne 14. 6. 2000, sp. zn. 1 T 
42/98, byl obviněný Ing. M. K. podle § 226 písm. a) tr. řádu zproštěn obžaloby 
státního zástupce Okresního státního zastupitelství ve Vyškově ze dne 19. 2. 
1998, sp. zn. Zt 977/96, pro skutek spočívající v tom, že dne 30. 8. 1996 
nechal odvést z posklizňové linky v K., okr. Vyškov, celkem 1801,47 q 
sladovnického ječmene, z něhož bylo 1051,47 q majetkem soukromého zemědělce A. 
T., a tento ječmen A. T. prodal přes jeho výslovný nesouhlas téhož dne společně 
s dalším výše označeným ječmenem jako ječmen krmný za cenu 380,- Kč za 1 q 
ZZaN, a. s., ve V., čímž A. T. prodejem jeho ječmene způsobil škodu ve výši 
399.558,60 Kč. Soud prvního stupně tedy dospěl k závěru, že se tento skutek 
nestal, ač to výslovně ve výroku nevyjádřil. Poškozený A. T. byl podle § 229 
odst. 3 tr. řádu odkázán s nárokem na náhradu škody na řízení ve věcech 
občanskoprávních. 

	K odvolání státního zástupce rozhodl Krajský soud v Brně svým rozsudkem 
ze dne 30. 11. 2000, sp. zn. 6 To 248/2000, tak, že citovaný rozsudek soudu 
prvního stupně v celém rozsahu zrušil a sám obžalovaného Ing. M. K. zprostil 
obžaloby pro tentýž skutek podle § 226 písm. b) tr. řádu, tj. z důvodu, že 
skutek není trestným činem. Poškozený A. T. byl podle § 229 odst. 3 tr. řádu 
odkázán s nárokem na náhradu škody na řízení ve věcech občanskoprávních. 

	Proti citovanému rozsudku Krajského soudu v Brně podal ministr 
spravedlnosti dne 22. 3. 2001 stížnost pro porušení zákona v neprospěch 
obviněného Ing. M. K. Napadenému rozsudku v ní vytkl, že jím byl ve prospěch 
obviněného porušen zákon v ustanoveních § 226 písm. b) a § 259 odst. 3 tr. řádu 
a v řízení tomuto rozhodnutí předcházejícím v ustanoveních § 2 odst. 5, 6 a § 
254 odst. 1 tr. řádu ve vztahu k ustanovení § 247 odst. 1, odst. 3 písm. b) tr. 
zák. S poukazem na obsah citovaných ustanovení a na dosud provedené důkazy 
ministr spravedlnosti dovodil, že soud prvního stupně rozhodl bez náležitého 
objasnění věci a bez provedení všech potřebných a dostupných důkazů, přičemž se 
náležitě nevypořádal s výsledky dokazování. Tyto nedostatky pak nezjistil a 
neodstranil ani odvolací soud. 

	Ministr spravedlnosti vytýká jako základní pochybení skutečnost, že při 
zpracování znaleckého posudku z oboru písmoznalectví znalcem O. V., který 
posuzoval pravost podpisu poškozeného A. T. na smlouvě o sdružení, jež měla být 
uzavřena mezi ním a M. K. starším, došlo k porušení ustanovení § 11 odst. 1 
zákona č. 36/1967 Sb., o znalcích a tlumočnících. Znalec je totiž otcem 
státního zástupce Okresního státního zastupitelství ve Vyškově Mgr. P. V., 
který ve věci vykonával dozor, a o této skutečnosti měli vědět jak 
vyšetřovatel, tak i státní zástupce. Příbuzenský vztah mezi znalcem a státním 
zástupcem je podle názoru ministra spravedlnosti nesporně takovým poměrem k 
orgánu provádějícímu řízení, který zakládá pochybnost o nepodjatosti znalce a 
je důvodem, pro nějž znalec nesmí podat posudek. Z tohoto důvodu nemohl být 
znalecký posudek zpracovaný znalcem O. V. v trestním řízení použit jako důkaz, 
neboť je zatížen uvedenou nezhojitelnou vadou. Dále ministr spravedlnosti 
namítá, že nebyla věnována pozornost argumentaci a návrhům uváděným poškozeným 
A. T., podle něhož nepodepsal ani nemohl podepsat smlouvu o sdružení s M. K. 
starším, protože jde o elaborát vyškovského odboru Ministerstva zemědělství, 
který měl sloužit jako vzor pro uzavírání obdobných smluv a měl být k dispozici 
zájemcům až v roce 1994, přičemž sporná smlouva o sdružení měla být uzavřena 
již počátkem roku 1993. Za nedostatečně objasněnou považuje ministr 
spravedlnosti rovněž otázku smluvních vztahů vzniklých na základě písemných 
ujednání mezi M. K. starším a poškozeným A. T., označených jako „Smlouva o 
zemědělském využití a obhospodařování zemědělské půdy\" a mezi obviněným Ing. 
M. K. a poškozeným A. T., nazvaných jako „Smlouva o akviziční činnosti v rámci 
obhospodařování zemědělské půdy\". Ve stížnosti pro porušení zákona je soudům 
obou stupňů rovněž vytýkáno, že nebyl zhodnocen charakter některých písemných 
dokladů založených ve spise z toho hlediska, jaké skutečnosti jimi mají být 
prokazovány, přičemž se navíc jedná o kopie, mnohdy málo kvalitní, které nejsou 
opatřeny ověřovací doložkou toho, kdo je pořizoval. Za situace, kdy ze spisu 
nevyplývají žádné okolnosti, které by zpochybňovaly schopnost svědka M. K. 
staršího vzhledem k jeho vysokému věku náležitě komunikovat s orgány činnými v 
trestním řízení, považuje ministr spravedlnosti jeho dosavadní výpověď za 
příliš kusou a požaduje její doplnění podrobnějším výslechem. 

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. řádu vyslovil vytýkané 
porušení zákona, aby napadený rozsudek Krajského soudu v Brně i jemu 
předcházející rozsudek Okresního soudu ve Vyškově zrušil a aby dále Nejvyšší 
soud České republiky postupoval podle § 270 odst. 1 tr. řádu, tj. přikázal věc 
k novému projednání a rozhodnutí.

	Nejvyšší soud České republiky (dále jen Nejvyšší soud) na podkladě 
podané stížnosti pro porušení zákona přezkoumal podle § 267 odst. 1 tr. řádu 
správnost výroku napadeného rozhodnutí, jakož i řízení, jež mu předcházelo, a 
zjistil, že zákon byl porušen ve prospěch obviněného Ing. M. K., byť v poněkud 
jiných směrech a z jiných důvodů, než jak namítá stížnost pro porušení zákona. 
K tomuto závěru dospěl Nejvyšší soud na základě následujících skutečností:

	Se stížností pro porušení zákona lze souhlasit, pokud napadenému 
rozhodnutí Krajského soudu v Brně a řízení, jež mu předcházelo, vytýká některé 
nedostatky spočívající v dokazování skutkového stavu. Vadou by mohl být zatížen 
především znalecký posudek z oboru písmoznalectví, kterým byla posuzována 
pravost podpisu poškozeného A. T. na smlouvě o sdružení uzavřené s M. K. 
(starším) a který zpracoval znalec Ol. V. Ve výpovědi poškozeného i v některých 
jeho podáních se uvádí, že tento znalec je otcem státního zástupce Okresního 
státního zastupitelství ve Vyškově Mgr. P. V., který v posuzované věci prováděl 
určité procesní úkony. Uvedené tvrzení poškozeného je třeba prověřit a pokud by 
se skutečně prokázal namítaný příbuzenský vztah mezi znalcem O. V. a státním 
zástupcem Mgr. P. V., byl by tento znalec vyloučen z možnosti podat ve věci 
znalecký posudek, protože by tím vznikly důvodné pochybnosti o jeho 
nepodjatosti ve smyslu ustanovení § 11 odst. 1 zákona č. 36/1967 Sb., o 
znalcích a tlumočnících, které se na vyloučení znalce z výkonu jeho funkce 
vztahuje podle § 111 odst. 1 tr. řádu. Znalcem O. V. již podaný posudek by pak 
byl k důkazu nepoužitelný a soud by z něj nemohl činit žádné závěry. Existence 
blízkého příbuzenského vztahu znalce ke státnímu zástupci činnému - byť jen 
dočasně - v projednávané trestní věci je totiž sama o sobě skutečností 
vyvolávající pochybnost o nepodjatosti znalce bez ohledu na to, zda mohou být 
závěry znaleckého posudku zkresleny ve prospěch či v neprospěch obviněného. Jde 
zároveň o vadu, kterou nelze odstranit jinak, než opatřením nového znaleckého 
posudku zpracovaného jiným znalcem.

	Za nedostatek považuje Nejvyšší soud i okolnost, že řada písemností 
obsažených v trestním spise, které by mohly mít povahu listinných důkazů, byla 
pořízena jen ve fotokopiích, aniž byla ověřena jejich shoda s originály 
písemností (viz zejména č. l. 25, 30, 32 až 43, 54 až 56, 156 až 160, 166 a 167 
trestního spisu). U některých z těchto písemností pak není zřejmé, co jimi má 
být prokazováno, a soudy obou stupňů se ani v odůvodnění svých rozhodnutí 
obsahem písemností (jde zejména o č. l. 32 až 42, 54 až 55, 156 až 160, 166 a 
167 trestního spisu) vůbec nezabývaly a nevyvodily z nich žádné závěry. Konečně 
dostatečnou pozornost nevěnovaly soudy obou stupňů ani tomu, aby ověřily 
některá významná tvrzení poškozeného A. T., jak důvodně vytýká stížnost pro 
porušení zákona, zejména pokud jde o možnost uzavření smlouvy o sdružení mezi 
M. K. (starším) a poškozeným A. T. podle vzoru, který byl údajně vypracován 
Ministerstvem zemědělství až v roce 1994.

	Pro správné posouzení viny obviněného Ing. M. K. jsou však podstatně 
významnější jiné skutečnosti než ty, na které poukazuje stížnost pro porušení 
zákona. Bez ohledu na zmíněné dílčí nedostatky v objasnění skutkového stavu 
Nejvyšší soud zdůrazňuje, že i kdyby byla skutečně uzavřena předmětná smlouva o 
sdružení mezi M. K. (starším) a A. T. ze dne 26. 4. 1993, bez dalšího by 
neopravňovala obviněného Ing. M. K. (třebaže jednal v zastoupení svého otce M. 
K. staršího) k tomu, aby sám, svévolně nakládal s veškerým množstvím obilí 
sklizeného ze společně obhospodařovaných pozemků takovým způsobem, jaký mu 
klade za vinu obžaloba, protože podle čl. 4 této smlouvy a ve shodě s 
ustanovením § 834 občanského zákoníku se majetek získaný při výkonu společné 
činnosti stal spoluvlastnictvím obou účastníků sdružení. To platí nezávisle na 
skutečnosti, zda a do jaké míry neplnil některý z účastníků (zde míněn A. T. ) 
smlouvy o sdružení některé své závazky (jak tvrdil obviněný Ing. M. K.) . 
Přitom je zřejmé, že na sdružení bez právní subjektivity v té podobě, která 
vyplývá ze smlouvy o sdružení, jež měla být uzavřena mezi M. K. (starším) a A. 
T., je třeba aplikovat ustanovení § 829 a násl. občanského zákoníku, neboť 
žádný jiný právní předpis neupravuje takovou smlouvu a podle jejího obsahu se 
účastníci sdružení výslovně na tato ustanovení odvolávají. Měl-li skutečně 
poškozený A. T. nějaké závazky vyplývající ze smlouvy o sdružení, je třeba 
zjistit, o jaké závazky jde a jaká je jejich výše; existence nesplacených 
závazků poškozeného by však mohla mít vliv jen na hodnocení stupně 
nebezpečnosti činu pro společnost ve smyslu § 3 odst. 2, 4 tr. zák., nikoli na 
změnu vlastnických poměrů k majetku získanému při výkonu společné činnosti na 
základě smlouvy o sdružení.

	S poukazem na tyto skutečnosti vyplývající z právních poměrů účastníků 
sdružení pak Nejvyšší soud dospěl k závěru, že za splnění ostatních předpokladů 
se i spoluvlastník může dopustit trestného činu krádeže podle § 247 tr. zák. ve 
vztahu k předmětu spoluvlastnictví, jestliže se zmocní věci, která je v 
podílovém spoluvlastnictví (§ 136 odst. 1 občanského zákoníku), tím, že si ji 
přisvojí, pokud tak učiní v úmyslu nakládat s ní, jako by náležela jen jemu 
samotnému, a svévolně tím vyloučí ostatní spoluvlastníky z výkonu vlastnického 
práva, tj. z možnosti věc ve spoluvlastnictví držet, užívat, požívat její plody 
a užitky a nakládat s ní (§ 123 občanského zákoníku). Přitom je z výpovědi 
poškozeného i z dalších provedených důkazů zřejmé, že A. T. dal obviněnému Ing. 
M. K. zřetelně najevo svůj nesouhlas s odvozem obilí z posklizňové linky i s 
jeho následným prodejem, za který sám obviněný inkasoval kupní cenu.

	Konečně pro zmíněné právní posouzení jednání obviněného Ing. M. K. by 
zde byla zachována totožnost tohoto skutku se skutkem, který mu kladla za vinu 
obžaloba, neboť jak jednání (neoprávněný prodej věci), tak i následek 
(způsobení škody A. T. ) by se shodovaly, byť nikoli v celém rozsahu a ve všech 
okolnostech. Z uvedeného hlediska by pak nebylo podstatné, kolik z posuzovaného 
množství obilí sklidil A. T. ze společně obhospodařovaných pozemků a kolik z 
jiných pozemků, které měl výlučně ve svém nájmu.

	Navíc bylo třeba zohlednit, že pokud poškozený A. T. - jak plyne z 
výpovědi tohoto svědka i z některých písemných materiálů - platil obviněnému 
„nájem\" za obhospodařování pozemků, které byly údajně poskytnuté pro účely 
společné činnosti na podkladě smlouvy o sdružení, jde o postup odporující 
zásadám sdružení ve smyslu § 829 a násl. občanského zákoníku, protože 
jednotlivě určené věci, za něž je třeba považovat i předmětné pozemky, které 
byly poskytnuté pro účely sdružení, jsou v bezplatném užívání všech účastníků 
(§ 833 věta druhá občanského zákoníku). To jednak zpochybňuje uzavření smlouvy 
o sdružení a jednak odůvodňuje verzi prosazovanou poškozeným A. T., že měl 
pozemky v podstatě v nájmu na podkladě jiných smluv ze dne 25. 4. 1993 (byť 
nazvaných jako smlouva o zemědělském využití a obhospodařování zemědělské půdy 
a smlouva o akviziční činnosti) a že byl z tohoto důvodu samostatným vlastníkem 
obilí vypěstovaného na těchto pozemcích. V takovém případě by totiž obilí 
sklizené A. T. představovalo přírůstek oddělený od pronajaté věci (pozemku) po 
dobu její oprávněné detence (nájmu). Přitom podle ustanovení § 663 občanského 
zákoníku platí, že nájemní smlouvou pronajímatel přenechává za úplatu nájemci 
věc, aby ji dočasně (ve sjednané době) užíval nebo z ní bral užitky. Užitkem by 
v tomto smyslu bylo i obilí sklizené z pronajatých pozemků. Podle ustanovení § 
2 odst. 2 věty druhé zákona č. 229/1991 Sb., o úpravě vlastnických vztahů k 
půdě a jinému zemědělskému majetku, ve znění pozdějších předpisů, pak platí 
zásada, že u pozemků daných smluvně do užívání je vlastníkem jiných než 
trvalých porostů uživatel pozemku, pokud se s vlastníkem pozemku nedohodne 
jinak.

	Z uvedených hledisek je tedy třeba se vypořádat též s právní povahou a 
důvodem plateb, které A. T. obviněnému Ing. M. K. zasílal jako nájemné, resp. 
za akviziční činnost, jak to signalizují dosud neověřené fotokopie listin na č. 
l. 54 až 56 trestního spisu. Navíc soud prvního stupně považoval za 
nevyvrácenou obhajobu obviněného, v jejímž rámci mimo jiné uváděl, že „… 
poškozený A. T. měl nevyrovnané závazky k jeho otci, zejména dlužil značné 
finanční částky za pronájem ..\". Proto bylo třeba tuto část obhajoby prověřit 
a zaměřit se na zjištění, zda skutečně takové závazky existovaly, a pokud tomu 
tak bylo, z jakého důvodu vznikly a v jaké výši, popřípadě jakého pronájmu se 
týkaly. Ze spisu pak nevyplývá, že by snad měl poškozený A. T. v pronájmu jiné 
pozemky patřící M. K. (staršímu), než ty, kterých se týkají předmětné smlouvy a 
z nichž pocházel sladovnický ječmen uvedený v žalovaném skutku (tj. pozemky v 
katastrálním území K., zapsané na listech vlastnictví).

	Okresní soud ve Vyškově se ve svých skutkových a právních závěrech při 
provádění a hodnocení důkazů náležitě nevypořádal se všemi výše uvedenými 
skutečnostmi. Tyto nedostatky neodstranil z podnětu odvolání podaného státní 
zástupkyní ani Krajský soud v Brně, třebaže svým odvolacím rozhodnutím, proti 
němuž směřuje stížnost pro porušení zákona, zrušil v celém rozsahu rozsudek 
soudu prvního stupně. Odvolací soud se však ztotožnil s hodnocením důkazů i se 
skutkovými zjištěními soudu prvního stupně, která považoval za správná a úplná, 
a učinil změnu, jen pokud jde o důvod, podle něhož byl obviněný Ing. M. K. 
zproštěn obžaloby. Tím Krajský soud v Brně napadeným rozsudkem porušil zákon 
nejen v ustanovení, podle kterého měl důsledně přezkoumat zprošťující rozsudek 
Okresního soudu ve Vyškově (§ 254 odst. 1 tr. řádu), ale též v ustanovení 
vymezujícím podmínky pro možnost, aby ve věci rozhodl odvolací soud sám po 
zrušení rozsudku soudu prvního stupně (§ 259 odst. 3 tr. řádu).

	Podle § 259 odst. 3 věty první tr. řádu totiž platí, že rozhodnout sám 
rozsudkem ve věci může odvolací soud, jen je-li možno nové rozhodnutí učinit na 
podkladě skutkového stavu, který byl v napadeném rozsudku správně zjištěn a 
popřípadě důkazy provedenými před odvolacím soudem doplněn. V posuzovaném 
případě považoval odvolací soud skutkový stav v rozsudku soudu prvního stupně 
za správně zjištěný a ani ho nijak nedoplňoval. Přitom soud prvního stupně 
dospěl ke skutkovému závěru založenému na tom, že se žalovaný skutek nestal, a 
tomuto závěru dal výraz v důvodu zproštění podle § 226 písm. a) tr. řádu, 
zatímco odvolací soud učinil zcela opačný skutkový závěr, totiž že se žalovaný 
skutek stal, ale není trestným činem, a proto obviněného zprostil obžaloby 
podle § 226 písm. b) tr. řádu. Je nepochybné, že závěr soudu či jiného orgánu 
činného v trestním řízení o tom, zda se stíhaný skutek stal či nikoli, je 
závěrem skutkovým, který musí mít oporu ve výsledcích provedeného dokazování, 
jímž je skutkový stav zjišťován. Skutkový stav v rozsudku soudu prvního stupně 
tedy nemohl být správně zjištěný, když se podle soudu prvního stupně žalovaný 
skutek nestal, a aniž by odvolací soud provedl jakýkoli důkaz k doplnění téhož 
skutkového stavu, vyvodil z provedených důkazů naprosto rozdílný závěr ohledně 
skutkového stavu, tj. že se žalovaný skutek stal, třebaže ho neposoudil jako 
trestný čin.

	Na základě všech rozvedených skutečností nezbylo, než aby Nejvyšší soud 
podle § 268 odst. 2 tr. řádu vyslovil, že napadeným rozsudkem Krajského soudu v 
Brně a v řízení, které mu předcházelo, byl porušen zákon v ustanoveních § 2 
odst. 5, 6, § 226 písm. b), § 254 odst. 1 a § 259 odst. 3 tr. řádu. K tomuto 
porušení zákona došlo ve prospěch obviněného Ing. M. K., když soud prvního ani 
druhého stupně neshledal v předmětném skutku trestný čin krádeže podle § 247 
odst. 1 písm. a), odst. 3 písm. b) tr. zák. a vzhledem k tomu obviněného 
zprostil obžaloby, ačkoli neúplné zjištění skutkového stavu a nedostatečné 
vyhodnocení dosavadních důkazů neumožňovalo učinit takové rozhodnutí. Jelikož 
stížnost pro porušení zákona byla podána ve lhůtě do šesti měsíců od právní 
moci napadeného usnesení a byly splněny i další podmínky ve smyslu ustanovení § 
272 odst. 1 tr. řádu, Nejvyšší soud napadený rozsudek podle § 269 odst. 2 tr. 
řádu zrušil a zrušil i jemu předcházející (rovněž zprošťující) rozsudek 
Okresního soudu ve Vyškově ze dne 14. 6. 2000, sp. zn. 1 T 42/98, včetně 
rozhodnutí na tyto rozsudky obsahově navazujících. Protože ve věci je třeba 
učinit rozhodnutí nové a nedostatky vznikly již v řízení před soudem prvního 
stupně, podle § 270 odst. 1 tr. řádu Nejvyšší soud přikázal Okresnímu soudu ve 
Vyškově, aby věc v potřebném rozsahu znovu projednal a rozhodl. Než však bude 
možné v řízení před soudem meritorně rozhodnout, je nezbytné odstranit všechny 
výše uvedené nedostatky, jimiž trpí dosavadní průběh dokazování a hodnocení 
důkazů, a postupovat v intencích tohoto rozhodnutí Nejvyššího soudu (§ 270 
odst. 4 tr. řádu). Úkolem soudu prvního stupně bude především prověřit a 
případně odstranit vytknutou vadu znaleckého posudku z oboru písmoznalectví, 
ověřit shodu fotokopií některých písemností s jejich originály a doplnit 
dokazování i v dalších naznačených směrech. Poté bude soud povinen opětovně 
vyhodnotit všechny opatřené důkazy, včetně výsledků doplněného dokazování, a 
přihlédnout při tom ke všem rozhodným skutečnostem zmíněným Nejvyšším soudem, 
na nichž závisí závěr o tom, zda jednání, pro které je obviněný Ing. M. K. 
stíhán, je trestným činem či nikoli. 

Poučení: Proti tomuto rozsudku není další opravný prostředek přípustný.

V Brně dne 25. dubna 2001

Předseda senátu: 

JUDr. František P ú r y 

