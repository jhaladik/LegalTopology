Soud: Nejvyšší soud

Důvod dovolání: § 307 odst. 3 tr. řádu 

Spisová značka: 4 Tz 39/2010

Datum rozhodnutí: 14.07.2010

Typ rozhodnutí: ROZSUDEK


Heslo: Podmíněné zastavení trestního stíhání

Dotčené předpisy: § 307 odst. 3 tr. ř.

Kategorie rozhodnutí: D




4 Tz 39/2010
ČESKÁ   REPUBLIKA

R O Z S U D E K 
J M É N E M   R E P U B L I K Y







Nejvyšší soud České republiky projednal ve veřejném zasedání dne 14. července 
2010 v senátě složeném z předsedkyně JUDr. Danuše Novotné a 
soudců                           JUDr. Františka Hrabce  a JUDr. Jiřího Pácala 
stížnost pro porušení zákona, kterou podala ministryně spravedlnosti ve 
prospěch obviněného  M.   B., proti usnesení Obvodního soudu pro Prahu 2 ze dne 
26. 9. 2008,  sp. zn. 2 T 340/2008, a podle § 268 odst. 2 a § 269 odst. 2 tr. 
řádu rozhodl   t a k t o :

Pravomocným usnesením Obvodního soudu pro Prahu 2 ze dne 26. 9. 2008, sp. zn. 2 
T 340/2008,  b y l    p o r u š e n    z á k o n   v ustanovení § 307 odst. 3 
tr. řádu               v neprospěch obviněného M. B.

	V napadeném usnesení   s e    z r u š u j e   výrok učiněný podle § 307 
odst. 3 tr. řádu.

	 

						                                                      
O d ů v o d n ě n í :

Samosoudce Obvodního soudu pro Prahu 2 rozhodl usnesením ze dne 26. 9. 2008,  
sp. zn. 2 T 340/2008, jímž podle § 307 odst. 1 tr. řádu podmíněně zastavil 
trestní stíhání obviněného M. B. pro skutek spočívající v tom, že dne 26. 5. 
2008 kolem 16.35 hod. v P. řídil v ul. L. osobní motorové vozidlo Maserati 
Quattroporte ve směru od ulice Š. k ulici K. spojka, nevěnoval se dostatečně 
řízení a nesledoval řádně provoz na vozovce, přičemž v křižovatce s ulicí P. 
narazil zezadu do osobního automobilu Škoda Fabia, brzdícího před vyznačeným 
přechodem pro chodce, který řídila T. M.-H., toto vozidlo nárazem odhodil na 
přechod, po kterém přecházela E. M., které způsobil krevní výron na levé paži a 
prstech levé ruky, zlomeninu lýtkového hrbolu holenní kosti vlevo, zlomeninu 
chirurgického  krčku levé paže, otřes mozku a tržně zhmožděnou ránu levého ucha 
s následnou dobou léčení delší než šest týdnů;řidičce T. M.-H., pohmoždění 
hlavy a lehké podvrtnutí krční páteře; K. B., pohmoždění hlavy, přičemž porušil 
povinnost podle § 4 písm. a), b) a § 5 odst. 1 písm. b), h) zákona č. 361/2000 
Sb., o provozu na pozemních komunikací se znění pozdějších předpisů, který byl 
právně kvalifikován jako trestný čin ublížení na zdraví podle § 224 odst. 1, 2 
tr. zákona č. 140/1941 Sb.

Podle § 307 odst. 2 tr. řádu byla stanovena doba podmíněného zastavení 
trestního stíhání na dobu dvaceti čtyř měsíců. Podle § 307 odst. 3 tr. řádu 
bylo obviněnému stanoveno přiměřené omezení spočívající v povinnosti uhradit 
částku 50.000,- Kč, složenou do soudní úschovy za tímto účelem poškozené E. M., 
a částku 10.000,- Kč, složenou do soudní úschovy za tímto účelem, poškozené T. 
M.-H., v běhu zkušební doby jako podmínku osvědčení se v ní.

Toto rozhodnutí nabylo právní moci dne 14. října 2008.

Proti označenému rozhodnutí podala ministryně spravedlnosti podle § 266 odst. 
1  tr. řádu stížnost pro porušení zákona ve prospěch obviněného. Podle jejího 
názoru byl tímto rozhodnutím porušen zákon v ustanovení § 307 odst. 3 tr. řádu 
v neprospěch obviněného.

Podle názoru stěžovatelky ustanovení § 307 odst. 3 tr. řádu pamatuje na ty 
situace, kdy o vzniklé škodě uzavře obviněný s poškozeným dohodu o způsobu 
náhrady škody a citovaným zákonným ustanovením je zavázán tuto škodu v průběhu 
zkušební doby uhradit. Zmíněné zákonné ustanovení však neumožňuje uložení 
jakýchkoli přiměřených omezení či stanovení nějakých povinností, neboť na tyto 
situace dopadá ustanovení § 307 odst. 4 tr. řádu. V důsledku nesprávné aplikace 
ustanovení § 307 odst. 3 tr. řádu může v posuzovaném případě nastat situace, 
kdy z titulu zákonného pojištění bude škoda uhrazena, ale splnění 
nadstandardního závazku stanoveného § 307 odst. 3 tr. řádu by mohlo být důvodem 
k pokračování v trestním stíhání obviněného.

Závěrem svého mimořádného opravného prostředku ministryně spravedlnosti 
navrhla, aby Nejvyšší soud České republiky podle § 268 odst. 2 tr. řádu 
vyslovil, že napadeným rozhodnutím byl porušen zákon v namítaném rozsahu v 
neprospěch obviněného, aby podle  § 269 odst. 2 tr. řádu v napadeném rozhodnutí 
zrušil výrok učiněný podle § 307 odst. 3 tr. řádu.

Nejvyšší soud České republiky (dále jen Nejvyšší soud) přezkoumal podle § 267 
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející a dospěl k následujícím 
závěrům.

Z obsahu přezkoumávaného spisu Nejvyšší soud zjistil, že na obviněného byla 
podána státním zástupcem Obvodního státního zastupitelství pro Prahu 2 dne 24. 
9. 2008 obžaloba pro trestný čin kvalifikovaný jako ublížení na zdraví podle § 
224 odst. 1, 2 tr. zákona   č. 140/1961 Sb. Samosoudce po předběžném 
přezkoumání obžaloby v intencích § 314c    odst. 1 tr. řádu usnesením ze dne 
26. 9. 2008, sp. zn. 2 T 340/2008, podle § 307 odst. 1   tr. řádu trestní 
stíhání obviněného M. B. podmíněně zastavil, když tak akceptoval shodné   
návrhy učiněné jak policejním komisařem PČR tak obviněným.  Obviněnému stanovil 
podle  § 307 odst. 2 tr. řádu zkušební dobu v trvání dvaceti čtyř měsíců. Podle 
§ 307 odst. 3 tr. řádu stanovil obviněnému i přiměřené omezení, které je shora 
podrobně specifikováno. Tento výrok nemá v citovaném zákonném ustanovení oporu.

Podle § 307 odst. 3 tr. řádu obviněnému, který uzavřel s poškozeným dohodu  o 
způsobu náhrady škody, se v rozhodnutí o podmíněném zastavení trestního stíhání 
uloží, aby škodu v průběhu zkušební doby uhradil.

Ve spise je na čl. 17–19 založen protokol o nehodě v silničním provozu  čj. 
PSP-12071/DN-2008-107-TČ, který byl dne 26. 5. 2008 sepsán Dopravním 
inspektorátem Policie ČR, Praha 4. Z něj mj. vyplývá, že osobní automobil 
Maserati Quattroporte M 139   je ve vlastnictví firmy EURO PROPERTIES s.r.o.,  
se sídlem O., Ř. u P. Obviněný předložil doklad o pojištění odpovědnosti z 
provozu vozidla u České pojišťovny, a.s., P., S. Obviněný ohlásil škodní 
událost pojišťovacímu ústavu, který ji zaregistroval pod č. 2290072, jak je 
patrno z vyjádření České pojišťovny, a.s. ze dne 5. 6. 2008 (čl. 63 spisu). Je 
tedy zřejmé, že obviněný  ve vztahu k náhradě škody učinil potřebné opatření k 
její náhradě, jak vyžaduje ustanovení § 307 odst. 1 písm. b) tr. řádu. Oznámení 
pojistné události musí být považováno za „potřebné opatření“, jež přímo a 
bezprostředně směřuje k tomu, aby byl poškozený ve svých nárocích uspokojen. V 
daném případě je odškodnění založeno na institutu zákonného pojištění za škodu 
způsobenou provozem motorových vozidel, které při splnění zákonných podmínek 
automaticky v případě dopravní nehody nastupuje. Z vyjádření poškozených E. M. 
a T. M.-H., jež jsou založena ve spise, je patrno, že obě poškozené v nich 
částečně specifikovaly výši škod, jež jim byly v souvislosti s dopravní nehodou 
způsobeny, včas a řádně se k trestnímu řízení s těmito nároky na náhradu škody 
připojily, a byly také Českou pojišťovnou, a.s. jako poškozené zaregistrovány a 
vyzvány ke spolupráci (čl. 64-65 spisu) tak, aby pojistná událost mohla být po 
doložení potřebných dokladů likvidována. Takovou zprávu je nutno interpretovat 
tak, že poškozeným bude vyplacena náhrada škody, jakmile ji specifikují a 
patřičně doloží.

Je tak mimo pochybnost, že obviněný neuzavřel s poškozenými dohodu v intencích 
ustanovení § 307 odst. 1 písm. b) tr. řádu jako jednu z vyjmenovaných 
alternativ vyrovnání se obviněného s poškozenými, ale splnil poslední z 
vyjmenovaných podmínek – učinil jiné potřebné opatření, a to v rozsahu, jež je 
podrobně zdůvodněno výše. Nebylo proto namístě užít ustanovení § 307 odst. 3 
tr. řádu, neboť nelze vázat rychlost a rozsah likvidace způsobené škody 
pojišťovnou na požadavky vztahující se na chování obviněného ve zkušební době, 
zejména, když obviněný není schopen postup pojišťovacího ústavu v konkrétní 
věci nikterak aktivně ovlivnit. 

Jen pro úplnost Nejvyšší soud konstatuje, že z písemných vyjádření obviněného, 
jež jsou založena ve spise na čl. 57 – 61 vyplývá, že obviněný informoval 
poškozené o nahlášení pojistné události pojišťovně, vyjádřil lítost nad 
zdravotními újmami, které poškozeným v souvislosti s jeho jednáním vznikly, za 
své jednání se omluvil a jako další výraz této omluvy zaslal E. M. částku 
50.000,- Kč a T. M.-H. částku 10.000,- Kč, přičemž výslovně uvedl, že jde o 
částky nad rámec plnění, které oběma poškozeným přísluší z titulu náhrady škody 
tak, jak je kryto pojištěním odpovědnosti z provozu motorového vozidla. Obě 
poškozené doručované částky nepřevzaly, obviněný dne 10. 9. 2008 učinil návrh 
na složení  částky  60.000,- Kč do soudní úschovy, o čemž bylo kladně 
rozhodnuto usnesením Obvodního soudu pro Prahu 2 ze dne 7. 10. 2008, sp. zn. 0 
Sd 159/2008, kteréžto rozhodnutí nabylo právní moci dne 28. 10. 2008. 

Už jen  porovnáním dat je zřejmé, že pokud Obvodní soud pro Prahu 2 vzal peníze 
do úschovy až  dne 7. 10. 2008, nemohl soud prvního stupně ve výroku učiněném 
podle § 307 odst. 3 tr. řádu v usnesení ze dne  26. 9. 2008 argumentovat tím, 
že obviněný je povinen uhradit částky, které jsou složeny do soudní úschovy, 
neboť rozhodnutí o úschově, následující až deset dnů poté, nemohl v žádném 
případě předjímat. Výrok je tak vadný i z tohoto formálně logického důvodu.

Výrok podle § 307 odst. 3 tr. řádu je nezákonný také proto, že toto ustanovení 
musí být aplikováno při existenci dohody o způsobu náhrady škody mezi obviněným 
a poškozeným, přičemž však nestanoví kromě povinnosti uhradit škodu v průběhu 
zkušební doby, žádnou jinou možnost uložení dalších omezení či opatření, která 
by měla přimět obviněného k vedení řádného života ve zkušební době. Na to 
pamatuje lex specialis - ustanovení § 307 odst. 4  tr. řádu, jehož použití v 
daném případě nepřicházelo v úvahu, neboť  obviněnému v žádném případě nelze 
stanovit omezení spočívající v jeho přinucování, aby zaplatil poškozeným jím 
dobrovolně stanovenou a žádným právním předpisem nevymahatelnou finanční 
částku, neboť v daném případě šlo o výraz dobré vůle obviněného a projev jeho 
lítosti.

Z důvodů, které jsou výše podrobně rozvedeny, Nejvyšší soud podle § 268 odst. 
2  tr. řádu vyslovil, že pravomocným usnesením Obvodního soudu pro Prahu 2 ze 
dne 26. 9. 2008, sp. zn. 2 T 340/2008, byl porušen zákon v ustanovení § 307 
odst. 3 tr. řádu v neprospěch obviněného M. B. Podle § 269 odst. 2 tr. řádu 
poté v napadeném usnesení zrušil výrok učiněný podle § 307 odst. 3 tr. řádu. 
Dalších opatření nebylo zapotřebí, neboť zrušením nezákonného výroku došlo k 
nastolení zákonného stavu.

P o u č e n í : Proti tomuto rozhodnutí není opravný prostředek přípustný.


					                                                              
V Brně dne 14. července 2010 


									                                                                       
                                      Předsedkyně senátu:
			                                                                             
             JUDr. Danuše  N o v o t n á   
