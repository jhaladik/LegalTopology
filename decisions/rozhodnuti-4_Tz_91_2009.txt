Soud: Nejvyšší soud

Spisová značka: 4 Tz 91/2009

Datum rozhodnutí: 26.11.2009

Typ rozhodnutí: ROZSUDEK




4 Tz 91/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  26. 
listopadu 2009 v senátě složeném z předsedy JUDr. Petra Šabaty a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky ve prospěch obviněného J. P., 
proti pravomocnému trestnímu příkazu Okresního soudu v Ústí nad Orlicí ze dne 
30. 4. 2009, sp. zn. 2 T 95/2009, a podle § 268 odst. 2, § 269 odst. 2 a § 270 
odst. 1 tr. ř. rozhodl  t a k t o :

Pravomocným trestním příkazem Okresního soudu v Ústí nad Orlicí ze dne 30. 4. 
2009, sp. zn. 2 T 95/2009,  b y l   p o r u š e n  zákon v ustanoveních  § 36 a 
§ 45a odst. 1  tr. zák., a v řízení předcházejícím v ustanoveních § 2 odst. 5, 
6 tr. ř. v neprospěch obviněného J. P. 

Napadený trestní příkaz  s e  z r u š u j e . 

Zrušují se také všechna další rozhodnutí na zrušené rozhodnutí obsahově 
navazující, pokud vzhledem ke změně,  k níž došlo zrušením, pozbyla 
podkladu.    

Okresnímu soudu v Ústí nad Orlicí  s e  p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Trestním příkazem Okresního soudu v Rychnově nad Kněžnou ze dne 30. 12. 2008, 
sp. zn. 10 T 230/2008, který byl obviněnému doručen dne 22. 4. 2009 a nabyl 
právní moci dne 1. 5. 2009, byl obviněný J. P. uznán vinným trestným činem 
krádeže podle  § 247 odst. 1 písm. a), e) tr. zák a neoprávněného držení 
platební karty podle § 249b tr. zák., kterých se dopustil tím, že v přesně 
nezjištěné době od 23:00 hodin dne 11. 12. 2008 do 02:00 hodin dne 12. 12. 2008 
v restauraci N. P. ve V., H. n., okres R. n. K., využil nepozornosti 
poškozeného a odcizil mu z bundy volně pověšené na židli pánskou peněženku s 
finanční hotovostí ve výši asi 500,- Kč, různými písemnostmi osobní povahy, 
kreditní platební kartou  a platební kartou MAESTRO, za pomoci které provedl 
dne 12. 12. 2008 kolem 02:15 hodin v bankomatu K., a. s., ve V. celkem tři 
úspěšné neoprávněné výběry finanční hotovosti v celkové výši 13.000,- Kč a dva 
neúspěšné výběry, kdy překročil stanovený denní limit, čímž způsobil K. R., 
celkovou škodu ve výši 13.500,- Kč, a uvedeného jednání se dopustil, ačkoliv 
byl rozsudkem Okresního soudu v Náchodě ze dne 1. 12. 2004, sp. zn. 11 T 
141/2004, odsouzen pro spáchání trestného činu krádeže podle § 247 odst. 1 
písm. b), e), odst. 2 tr. zák., za což byl mimo jiné potrestán nepodmíněným 
trestem odnětí svobody v trvání šesti měsíců, který vykonal dne 13. 2. 2006.

Za tyto trestné činy byl obviněný J. P. odsouzen podle § 247 odst. 1 tr. zák. s 
přihlédnutím k § 314e odst. 2 písm. b) tr. ř. za použití § 35 odst. 1, § 45 
odst. 1, 2 a § 45a odst. 1 tr. zák. k úhrnnému trestu obecně prospěšných prací 
ve výměře 380 hodin. Obviněný byl dále zavázán podle § 228 odst. 1 tr. ř. k 
náhradě škody. 

Trestním příkazem Okresního soudu v Ústí nad Orlicí ze dne 30. 4. 2009, sp. zn. 
2 T 95/2009, byl obviněný J. P. uznán vinným trestným činem úvěrového podvodu 
podle § 250b odst. 1 tr. zák., kterého se dopustil dne 1. 9. 2006 v K., okres 
Ú. n. O., když v prodejně E. V. uzavřel úvěrovou smlouvu  se společností H. C., 
a. s., B., na základě které mu byl poskytnut úvěr ve výši 6.994,- Kč na nákup 
mobilního telefonu, a při sjednávání této smlouvy uvedl, že je zaměstnancem 
společnosti M. M., s. r. o., se sídlem L., ačkoli v této společnosti nebyl 
nikdy zaměstnán a v době sjednávání smlouvy byl bez zaměstnání, dále uvedl 
smyšlený příjem, na splátkách uhradil pouze částku 1.819,- Kč a společnosti H. 
C., a. s., B., zůstal dlužen 5.175.- Kč. 

Za tento trestný čin byl obviněnému podle § 250b odst. 1 tr. zák. za použití § 
314e odst. 2 tr. ř. a § 45 odst. 1 a § 45a odst. 1 tr. zák. uložen trest obecně 
prospěšných prací ve výměře 200 hodin. 

Trestní příkaz byl obviněnému doručen dne 15. 5. 2009 a právní moci nabyl dne 
26. 5. 2009. 

Ministryně spravedlnosti podala podle § 266 odst. 1 tr. ř. ve prospěch 
obviněného J. P. stížnost pro porušení zákona, a to proti pravomocnému 
trestnímu příkazu Okresního soudu v Ústí nad Orlicí ze dne 30. 4. 2009, sp. zn. 
2 T 95/2009. Podání stížnosti odůvodnila tím, že napadeným trestním příkazem 
byl porušen zákon v ustanovením § 35  odst. 2, § 36, § 45a odst. 1 tr. zák. a v 
řízení předcházejícím v ustanovením § 2 odst. 5, 6 tr. ř. v neprospěch 
obviněného. 

Stěžovatelka zdůraznila, že trestním příkazem Okresního soudu v Ústí nad Orlicí 
ze dne 30. 4. 2009, sp. zn. 2 T 95/2009, byl uložen obviněnému další trest 
obecně prospěšných prací, aniž byl předchozí trest vykonán. Obviněnému J. P. 
tak byl postupně uložen trest obecně prospěšných prací v celkové výměře 580 
hodin, čímž byla o 180 hodin překročena nejvyšší přípustná míra tohoto trestu, 
která dle § 45a odst. 1 tr. zák. činí 400 hodin. Samosoudce Okresního soudu v 
Ústí nad Orlicí nevěnoval dostatečnou pozornost lustraci obviněného v Centrální 
evidenci stíhaných osob (CESO), která je založena na č. l. 47 až 49 spisu, a z 
níž je zřejmé, že v jiné trestní věci, resp. předchozím řízení vedeném u 
Okresního soudu v Rychnově nad Kněžnou pod sp. zn. 10 T 230/2008, byl obviněný 
odsouzen trestním příkazem vydaným dne 30. 12. 2008 k trestu obecně prospěšných 
prací za jiný trestný čin.  

Dále stěžovatelka namítla, že s  ohledem k  době spáchání trestného činu 
projednávaného v trestní věci Okresního soudu v Ústí nad Orlicí pod sp. zn. 2 T 
95/2009  a doručením trestního příkazu v trestní věci Okresního soudu v 
Rychnově nad Kněžnou ve věci vedené pod sp. zn. 10 T 230/2008 jsou jednání 
obviněného ve vztahu souhrnnosti ve smyslu ustanovení § 35 odst. 2 tr. zák.

V závěru stížnosti pro porušení zákona ministryně spravedlnosti navrhla, aby 
Nejvyšší soud podle § 268 odst. 2 tr. ř. vyslovil, že napadeným pravomocným 
trestním příkazem byl porušen zákon v ustanoveních  § 35 odst. 2, § 36 a § 45a 
odst. 1 tr. zák., a v řízení předcházejícím v ustanoveních § 2 odst. 5, 6 tr. 
ř. v neprospěch obviněného J. P. Dále navrhla, aby Nejvyšší soud napadený 
trestní příkaz zrušil, jakož i všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu, a postupoval podle § 270 odst. 1 tr. ř. a přikázal Okresnímu soudu v 
Ústí nad Orlicí, aby věc v potřebném rozsahu znovu projednal a rozhodl. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministryně spravedlnosti, že napadeným 
trestním příkazem Okresního soudu v Ústí nad Orlicí ze dne 30. 4. 2009, sp. zn. 
2 T 95/2009, měl být uložen souhrnný trest ve vztahu k trestnímu příkazu 
Okresního soudu v Rychnově nad Kněžnou ze dne 30. 12. 2008, sp. zn. 10 T 
230/2008.

Podle § 35 odst. 2 tr. zák. soud uloží souhrnný trest podle zásad uvedených v 
odst. 1, když odsuzuje pachatele za trestný čin, který spáchal dříve, než byl 
soudem prvého stupně vyhlášen odsuzující rozsudek za jiný trestný čin. Spolu s 
uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu.

Obviněný J. P. byl trestním příkazem Okresního soudu v Rychnově nad Kněžnou ze 
dne 30. 12. 2008, sp. zn. 10 T 230/2008, doručeným obviněnému dne 22. 4. 2009, 
uznán vinným trestným činem krádeže podle § 247 odst. 1 písm. a), e) tr. zák a 
trestným činem neoprávněného držení platební karty podle § 249b tr. zák., 
kterých se dopustil dne 11. 12. 2008, resp. 12. 12. 2008. Trestní příkaz nabyl 
právní moci dnem 1. 5. 2009. Dále byl trestním příkazem Okresního soudu v Ústí 
nad Orlicí ze dne 30. 4. 2009, sp. zn. 2 T 95/2009, doručeným obviněnému dne 
15. 5. 2009 (nabyl právní moci dnem 26. 5. 2009), uznán vinným trestným činem 
úvěrového podvodu podle § 250b odst. 1 tr. zák., kterého se dopustil dne 1. 9. 
2006. Z uvedeného je zřejmé, že všechny shora citované trestné činy byly 
obviněným J. P. spáchány dříve, než byl soudem prvního stupně doručen trestní 
příkaz ve věci Okresního soudu v Rychnově nad Kněžnou, sp. zn. 10 T 230/2008. 
Podle § 314e odst. 5 tr. ř. trestní příkaz má povahu odsuzujícího rozsudku, 
přičemž účinky spojené s vyhlášením rozsudku nastávají doručením trestního 
příkazu obviněnému. Předmětné trestné činy, za něž byl obviněný odsouzen dvěma 
výše citovanými trestními příkazy, tak vůči sobě byly ve vztahu souběhu. Za 
této situace měl být obviněnému J. P. trestním příkazem Okresního soudu v Ústí 
nad Orlicí ze dne 30. 4. 2009, sp. zn. 2 T 95/2009, správně uložen souhrnný 
trest za tyto uvedené trestné činy při současném zrušení výroku o trestu z 
trestního příkazu Okresního soudu v Rychnově nad Kněžnou ze dne 30. 12. 2008, 
sp. zn. 10 T 230/2008, podle zásad uvedených v ustanovení § 35 odst. 2 tr. zák. 

Podle § 36 tr. zák. platí, že jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 může soud uložit 
trest obecně prospěšných prací ve výměře od 50 do 400 hodin.

Podle § 45a odst. 1 tr. zák. věty prvé může soud obviněnému uložit trest obecně 
prospěšných prací ve výměře od 50 do 400 hodin.

Dle zjištění Nejvyššího soudu byl obviněný J. P. v projednávané trestní věci 
odsouzen trestním příkazem Okresního soudu v Rychnově nad Kněžnou ze dne 30. 
12. 2008, sp. zn. 10 T 230/2008, k trestu obecně prospěšných prací v celkové 
výměře 380 hodin, a poté byl odsouzen trestním příkazem Okresního soudu v Ústí 
nad Orlicí ze dne 30. 4. 2009, sp. zn. 2 T 95/2009, k trestu obecně prospěšných 
prací ve výměře 200 hodin.

Jak vyplývá ze spisu Okresního soudu v Ústí nad Orlicí, sp. zn. 2 T 95/2009, 
výkon trestu obecně prospěšných prací nebyl nařízen s ohledem na předchozí 
odsouzení. Ze spisu Okresního soudu v Rychnově nad Kněžnou, sp. zn. 10 T 
230/2008, vyplynulo, že o nařízení výkonu trestu obecně prospěšných prací podle 
§ 336 odst. 2 tr. ř. rozhodl Okresní soud v Rychnově nad Kněžnou usnesením ze 
dne 7. 7. 2009, sp. zn. 10 T 230/2008. Obviněný však uložený trest nevykonal. V 
době, kdy byl vydán napadený trestní příkaz, tj. dne 30. 4. 2009, tak nezapočal 
obviněný J. P. vykonávat trest obecně prospěšných prací ve výměře 380 hodin 
uložený mu předchozím trestním příkazem Okresního soudu v Rychnově nad Kněžnou 
ze dne 3. 12. 2008, sp. zn. 10 T 230/2008.

Dle názoru Nejvyššího soudu je za této situace zřejmé, že trest obecně 
prospěšných prací uložený obviněnému J. P. trestním příkazem Okresního soudu v 
Ústí nad Orlicí ze dne 30. 4. 2009, sp. zn. 2 T 95/2009, ve výměře 200 hodin 
spolu s dosud nevykonaným dříve uloženým trestem obecně prospěšných prací z  
trestního příkazu Okresního soudu v Rychnově nad Kněžnou ze dne 30. 12. 2008, 
sp. zn. 10 T 230/2008, ve výměře 380 hodin, přesahoval v době vydání napadeného 
rozhodnutí o 180 hodin nejvyšší výměru dovolenou trestním zákonem pro trest 
obecně prospěšných prací, která je stanovena na 400 hodin.

Za této situace je třeba přisvědčit názoru ministryně spravedlnosti uvedenému 
ve stížnosti pro porušení zákona, že trestním příkazem Okresního soudu v Ústí 
nad Orlicí ze dne 30. 4. 2009, sp. zn. 2 T 95/2009, byl porušen zákon v 
ustanoveních § 36 tr. zák. a § 45a odst. 1  tr. zák. ve výroku o ukládaném 
trestu obecně prospěšných prací v neprospěch obviněného J. P. 

Podle § 2 odst. 5 tr. ř. orgány činné v trestním řízení postupují v souladu se 
svými právy a povinnostmi uvedenými v tomto zákoně a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Z obsahu trestního spisu vedeného u Okresního soudu v Ústí nad Orlicí pod sp. 
zn.  2 T 95/2009 vyplývá, že Okresní soud v Ústí nad Orlicí v této trestní věci 
neshromáždil všechny podklady potřebné pro rozhodnutí ve věci, zejména spisy 
týkající se předchozí trestné činnosti obviněného J. P. Ačkoliv Okresní soud v 
Ústí nad Orlicí věděl, a to z opisu rejstříku trestů (Centrální evidence 
stíhaných osob) založeném na č.l. 47 až 49 spisu, že obviněnému J. P. byl 
rozhodnutím Okresního soudu v Rychnově nad Kněžnou ze dne 30. 12. 2008, sp. zn. 
10 T 230/2008, uložen trest obecně prospěšných prací ve výměře 380 hodin, 
předmětný spis si nevyžádal a ani kopie rozhodnutí, a neprovedl důkaz tímto 
spisem pro zjištění, zda obviněný J. P. trest obecně prospěšných prací uložený 
dřívějším trestním příkazem vykonal, případně v jakém rozsahu, tedy v lustraci 
uvedené skutečnosti si tedy neověřil a nechal je zcela bez povšimnutí. Okresní 
soud v Ústí nad Orlicí tedy nezjistil skutkový stav věci v rozsahu, který byl 
nezbytný pro jeho rozhodnutí, důkazy chybně zhodnotil, v důsledku čehož byl 
napadeným trestním příkazem porušen zákon i v ustanoveních § 2 odst. 5, odst. 6 
tr. ř. v neprospěch obviněného J. P.  

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 180 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem  Okresního soudu v Ústí nad Orlicí ze dne 30. 4. 2009, sp. 
zn. 2 T 95/2009, byl porušen zákon v ustanoveních § 36 a § 45a odst. 1 tr. 
zák., a v řízení předcházejícím též v ustanovení § 2 odst. 5, odst. 6 tr. ř. v 
neprospěch obviněného J. P. Porušení zákona v ustanovení § 35 odst. 2 tr. zák. 
do výroku rozsudku uvedeno nebylo pouze proto, že okresní soud předmětné 
ustanovení neaplikoval, ač jej aplikovat měl a Nejvyšší soud do výroků svých 
rozhodnutí uvádí pouze ta hmotně právní ustanovení, která byla orgány trestního 
řízení nesprávně použita. Podle § 269 odst. 2 tr. ř. napadený trestní příkaz 
zrušil v celém rozsahu, neboť výrok o vině v trestním příkazu nemůže sám o sobě 
zůstat pravomocný se zřetelem na důsledky případně podaného odporu proti výroku 
o trestu uvedené v ustanovení § 314g odst. 2 tr. ř. (podáním odporu se ruší 
celý trestní příkaz). Nejvyšší soud zrušil i všechna další rozhodnutí na 
zrušený trestní příkaz obsahově navazující, pokud vzhledem ke změně, k níž 
došlo zrušením, pozbyla podkladu. 

Podle § 270 odst. 1 tr. ř. bylo přikázáno Okresnímu soudu v Ústí nad Orlicí, 
aby věc v potřebném rozsahu znovu projednal a rozhodl, přičemž aby při 
rozhodování o trestu obviněného J. P. respektoval všechna zákonná ustanovení 
pro ukládání trestu, včetně ustanovení § 35 odst. 2, § 36 a § 45a odst. 1 tr. 
zák.  Okresní soud si vyžádá aktuální opis rejstříku trestů obviněného, zprávu 
Probační a mediační služby ČR o stavu výkonu trestu obecně prospěšných prací, 
přičemž poté věc v souladu se zákonem a s důrazem na správnost výroku o trestu 
opětovně rozhodne.

Nejvyšší soud v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného J. P., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.). Podle § 270 odst. 4 tr. ř. je okresní 
soud vázán právním názorem, který ve věci vyslovil Nejvyšší soud, a je povinen 
provést nařízené procesní úkony.

Poučení: Proti tomuto rozhodnutí není opravný prostředek přípustný.

V Brně dne  26. listopadu 2009

Předseda senátu:

JUDr. Petr Šabata  

	
