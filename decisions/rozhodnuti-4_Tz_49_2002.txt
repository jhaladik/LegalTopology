Soud: Nejvyšší soud

Spisová značka: 4 Tz 49/2002

Datum rozhodnutí: 28.08.2002

Typ rozhodnutí: Rozsudek




4 Tz 49/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
srpna 2002 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Danuše Novotné stížnost pro porušení zákona, kterou 
podal ministr spravedlnosti České republiky ve prospěch obviněného A. B., bytem 
B. 32, D., proti pravomocnému výroku o trestu vyhoštění rozsudku Okresního 
soudu v Teplicích ze dne 2. 8. 1994, sp. zn. 4 T 59/94, a podle § 268 odst. 2 a 
§ 269 odst. 2 tr. ř. rozhodl  t a k t o :

	Pravomocným rozsudkem Okresního soudu v Teplicích ze dne 2. 8. 1994, 
sp. zn. 4 T 59/94,  b y l    p o r u š e n    z á k o n    v ustanovení § 57 
tr. zák., ve znění účinném do 31. 12. 1997, v neprospěch obviněného A. B.

	Napadený rozsudek  s e  z r u š u j e  ve   výroku o trestu vyhoštění.

	Zrušují se též všechna další rozhodnutí na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu.

Odůvodnění:

Rozsudkem Okresního soudu v Teplicích ze dne 2. 8. 1994, sp. zn. 4 T 59/94, byl 
obviněný A. B. uznán vinným trestným činem krádeže podle § 247 odst. 1 písm. 
b), odst. 2 tr. zák., kterého se podle výroku rozsudku dopustil tím, že dne 20. 
1. 1994 v nočních hodinách rozbitím skleněné výplně okna se vloupal do mateřské 
školy v D., B. ulici, okr. T., odkud odcizil různé věci v celkové hodnotě 
8.050,- Kč ke škodě J. K. – T. D., a tím, že dne 27. 1. 1994 v nočních hodinách 
se rozbitím skleněné výplně dveří vloupal do turistické ubytovny v obci B., 
okr. T., a odkud odcizil věci v hodnotě 7.624,- Kč ke škodě M. d. d. a m. T. Za 
to byl obviněnému A. B. uložen podle § 247 odst. 2 tr. zák. trest odnětí 
svobody v trvání 21 měsíců nepodmíněně, pro jehož výkon byl podle § 39a odst. 2 
písm. c) tr. zák. zařazen do věznice s ostrahou, a dále mu byl podle § 57 tr. 
zák. ve znění  účinném do 31. 12. 1997, uložen trest vyhoštění. Podle § 229 
odst. 1 tr. ř. byli M. d. d. a m. T. a J. K. – T. D. odkázáni s uplatněným 
nárokem na náhradu škody na řízení ve věcech občanskoprávních. Rozsudek 
Okresního soudu v Teplicích ze dne 2. 8. 1994, sp. zn. 4 T 59/94, nabyl právní 
moci dne 26. 9. 1994.

Proti pravomocnému rozsudku Okresního soudu v Teplicích ze dne 2. 8. 1994, sp. 
zn. 4 T 59/94, podal ministr spravedlnosti České republiky stížnost pro 
porušení zákona ve prospěch obviněného A. B. Vytkl v ní, že zákon byl porušen v 
ustanoveních § 2 odst. 5, 6 tr. ř. a § 57 odst. 1, odst. 3 písm. c)  tr. zák.

V odůvodnění stížnosti pro porušení zákona poukázal ministr spravedlnosti České 
republiky předně na to, že právo soudu uložit trest vyhoštění je omezeno mimo 
jiné i ustanovením § 57 odst. 3 písm. c) tr. zák., podle kterého soud trest 
vyhoštění neuloží pachateli, který má na území České republiky povolen 
dlouhodobý pobyt, má zde pracovní a sociální zázemí a uložení trestu vyhoštění 
by bylo v rozporu se zájmem na spojování rodin. Soud při svém rozhodování 
nedostatečně zjišťoval, zda jsou splněny základní podmínky pro uložení trestu 
vyhoštění, ani dostatečně nevyhodnotil skutečnosti, které byly ze spisu patrny, 
pokud jde o vztah obviněného A. B. k České republice a dosavadní průběh jeho 
života. Podle stížnosti pro porušení zákona soud nevzal při ukládání trestu 
vyhoštění v úvahu, že obviněný A. B. po celý život pobýval na území našeho 
státu a měl tu trvalý pobyt. Z výpovědi obviněného A. B. v přípravném řízení, 
ze znaleckého posudku i zprávy Městského úřadu v D. bylo patrno, že se sice 
obviněný A. B. narodil v R. S., ale rodiče se přestěhovali v době, kdy mu byl 1 
rok, do Č. Od 2 let byl umístěn trvale až do dospělosti v dětských domovech v 
Č., potom byl v podstatě trvale ve výkonu trestu odnětí svobody pro krádeže, 
byl celkem 11x odsouzen.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že výrokem o uložení trestu 
vyhoštění porušil Okresní soud v Teplicích zákon v neprospěch obviněného A. B. 
v ustanoveních § 2 odst. 5, 6 tr. ř. ve vztahu k § 57 odst. 1, odst. 3 písm. c) 
tr. zák. a podle § 269 odst. 2 tr. ř. napadenou část tohoto rozsudku zrušil.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon porušen byl.

Nejvyšší soud se zabýval předně argumentem uvedeným ve stížnosti pro porušení 
zákona, že Okresní soud v Teplicích porušil zákon v ustanovení § 57 odst. 3 
písm. c) tr. zák., když nerespektoval v tomto ustanovení uvedené zákonné 
omezení při ukládání trestu vyhoštění.

Podle § 57  tr. zák., ve znění účinném do 31. 12. 1997, soud mohl uložit 
pachateli, který nebyl občanem České republiky nebo nebyl osobou, které bylo 
přiznáno postavení uprchlíka, trest vyhoštění z území republiky, a to jako 
trest samostatný nebo i vedle jiného trestu, pokud to vyžadovala bezpečnost 
lidí nebo majetku, anebo jiný obecný zájem.

Zákonné omezení soudu při ukládání trestu vyhoštění stanovené v ustanovení § 57 
odst. 3 písm. c) tr. zák., podle kterého soud trest vyhoštění neuloží 
pachateli, který má na území České republiky povolen dlouhodobý pobyt, má zde 
pracovní a sociální zázemí a uložení trestu vyhoštění by bylo v rozporu se 
zájmem na spojování rodin, bylo do trestního zákona zařazeno až novelizací 
provedenou zákonem č. 253/1997 Sb., která nabyla účinnosti  1. 1. 1998. Z 
uvedeného vyplývá, že Okresní soud v Teplicích, který ve věci rozhodoval dne 2. 
8. 1994, nebyl uvedeným zákonným omezením při ukládání trestu vyhoštění vázán a 
nemohl ani porušit zákon v ustanovení § 57 odst. 3 písm. c) tr. zák. v tehdy 
platném znění.

Přesto však podle názoru Nejvyššího soudu skutečnost, že obviněný A. B. (ač se 
nejednalo o státního občana České republiky) po celý život pobýval na území 
našeho státu, měl tu povolen trvalý pobyt a rodinné vazby, byla i v době 
rozhodování Okresního soud v Teplicích významným hlediskem, které bylo nutno 
vzít v úvahu v případě ukládání trestu vyhoštění.

Okresní soud v Teplicích v rozsudku ze dne 2. 8. 1994, sp. zn. 4 T 59/94, 
odůvodnil uložení trestu vyhoštění tím, že obviněný nebyl po rozdělení státu 
občanem České republiky, nýbrž republiky Slovenské, a soustavně se dopouštěl 
majetkové trestné činnosti, takže bezpečnost majetku občanů proto vyžadovala, 
aby mu bylo v další trestné činnosti zabráněno. Vzhledem k tomu soud uložil 
obviněnému A. B. i trest vyhoštění za účelem znemožnění přístupu na území České 
republiky, přičemž uložení tohoto trestu, dle názoru soudu, nebránilo ani to, 
že obviněný A. B. má v České republice trvalý pobyt a případné příbuzenské 
vztahy.

Podle názoru Nejvyššího soudu i v době před účinností zákona č. 253/1997 Sb., 
kterým bylo novelizováno ustanovení § 57 tr. zák., platilo, že trest vyhoštění 
představuje závažný zásah do svobody pohybu a pobytu zaručené v čl. 14 Listiny 
základních práv a svobod, který může být zvlášť citelný u osob, jež sice nejsou 
občany České republiky ani zde nemají postavení uprchlíka, ale jsou určitým 
způsobem vázány k území České republiky, kde prožily převážnou část svého 
života. Trest vyhoštění proto i v této době bylo možno uložit jen v takových 
případech, když to osobní poměry obviněného, zejména jeho rodinné vztahy a 
osobní vazby k určitému místu v České  republice, nevylučovaly. Jen tak bylo 
možné zajistit, aby uložený trest nebyl nepřiměřeným zásahem do jeho života a 
neodporoval zásadám vyjádřeným v článku 8 Úmluvy o ochraně lidských  práv  a  
základních  svobod,  ve  znění  protokolů č. 3, 5 a 8 (č. 209/1992 Sb.), který 
zajišťuje právo na respektování soukromého a rodinného života, obydlí a 
korespondence (právě uvedené závěry jsou plně v souladu s publikovanou 
judikaturou - rozhodnutí publikované pod č. 13/1998 Sb. rozh. trest.).

Z uvedených zásad bylo nutno vycházet i v předmětném soudním řízení při 
ukládání trestu vyhoštění obviněnému A. B.

Jak vyplývá z důkazů, které byly v soudním řízení provedeny, zejm. z výpovědi 
obviněného A. B. v přípravném řízení i v hlavním líčení, ze znaleckého posudku 
znalců z oboru zdravotnictví, odvětví  psychiatrie MUDr. I. K. a MUDr. R. K. ze 
dne 5. 3. 1994, ze zprávy Městského úřadu D. ze dne 4. 3. 1994 a z opisu z 
rejstříku trestů, obviněný A. B. se sice narodil na Slovensku v R. S., ale 
rodiče se přestěhovali v době, kdy mu byl přibližně 1 rok, do Čech, kde byl 
následně trvale umístěn a vychováván až do dospělosti v několika dětských 
domovech v Čechách      (mj. v B., v Ch., v H. M.), potom byl převážně ve 
výkonu trestu odnětí svobody pro majetkovou trestnou činnost (celkem byl 9x 
odsouzen), po celou tuto dobu se zdržoval výlučně na území České republiky, 
naopak na Slovensku od 1 roku věku nebyl. Obviněný A. B. má v Čechách příbuzné. 
Ze znaleckého posudku dále vyplynulo, že jde o primitivní disociální osobnost s 
hraničně nízkými intelektovými schopnostmi.

V době rozhodování Okresního soudu v Teplicích nebyl obviněný A. B. českým 
státním občanem. Obviněný A. B. se stal českým státním občanem až dne 12. 1. 
1998, kdy mu bylo podle § 7 zákona č. 10/1993 Sb., o nabývání a pozbývání 
státního občanství České republiky, uděleno Ministerstvem vnitra ČR státní 
občanství České republiky.

Z výše uvedených důkazů podle názoru Nejvyššího soudu vyplývá, že obviněný A. 
B. prožil celý svůj život (s nepatrnou výjimkou prvního roku života) v České 
republice, resp. na jejím území, v České republice měl také veškeré rodinné 
vztahy i osobní zázemí, měl zde i trvalý pobyt. K těmto skutečnostem přistupují 
i závěry znalců z oboru zdravotnictví, odvětví psychiatrie, že obviněný A. B. 
je primitivní disociální osobností s hraničně nízkými intelektovými 
schopnostmi, z něhož lze dovodit, že je prakticky vyloučena jakákoli adaptace 
obviněného A. B. na cizí prostředí jiného státu, kde by obviněný A. B. navíc 
nikoho blíže neznal, takže by zde neměl ani elementární osobní či materiální 
zázemí nezbytné pro jeho další existenci.

Za této situace dospěl Nejvyšší soud k závěru, že uložení trestu vyhoštění 
podle § 57 tr.zák., ve znění účinném do 31. 12. 1997, bylo v tomto případě 
vyloučeno, neboť znamenalo pro obviněného A. B. – s ohledem na jeho výše 
uvedené osobní poměry – zvlášť závažný zásah do jeho svobody pohybu a pobytu 
zaručené v čl. 14 Listiny základních práv a svobod.

Stížnost pro porušení zákona byla podána pouze proti výroku o trestu vyhoštění 
rozsudku Okresního soudu v Teplicích ze dne 2. 8. 1994, sp. zn. 4 T 59/94. 
Podle § 266 odst. 2 tr. ř. proti výroku o trestu lze stížnost pro porušení 
zákona podat jen tehdy, jestliže trest je ve zřejmém nepoměru ke stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je ve zřejmém rozporu s účelem trestu. Jak již bylo uvedeno 
a odůvodněno výše, v posuzovaném případě byl uložený trest vyhoštění ve zřejmém 
nepoměru k poměrům pachatele.

Se zřetelem na výše uvedené lze uzavřít, že výrokem o trestu  vyhoštění  
rozsudku Okresního soudu v Teplicích ze dne 2. 8. 1994, sp. zn. 4 T 59/94, byl 
porušen zákon v ustanovení § 57 tr. zák., ve znění účinném  do 31. 12. 1997. 
Zákon byl porušen v neprospěch obviněného A. B., neboť při správné aplikaci 
citovaného ustanovení mu trest vyhoštění neměl být vůbec uložen.

Nejvyšší soud proto podle § 269 odst. 2 tr. ř. v rozsudku Okresního soudu v 
Teplicích ze dne 2. 8. 1994, sp. zn. 4 T 59/94, zrušil výrok o uloženém trestu 
vyhoštění, zrušil též všechna další rozhodnutí na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu. Po takovémto zrušení nebylo nutno učinit ve věci nové rozhodnutí (§ 
270 odst. 1 tr. ř.).

Poučení: Proti tomuto rozhodnutí není opravný prostředek přípustný.

V Brně dne  28. srpna  2002

Předseda senátu:

JUDr. Jiří   P á c a l   
