Soud: Nejvyšší soud

Spisová značka: 22 Cdo 2501/98

Datum rozhodnutí: 18.01.2001

Typ rozhodnutí: Rozsudek


Kategorie rozhodnutí: C




22 Cdo 2501/98

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedkyně JUDr. Marie Rezkové a 
soudců JUDr. Františka Baláka a JUDr. Jiřího Spáčila, CSc., ve věci žalobce F. 
V., zastoupeného advokátem, proti žalovaným: 1) P. Ch. a 2) J. Ch., zastoupeným 
advokátem, o vyklizení nemovitostí, vedené u Obvodního soudu pro Prahu 5 pod 
sp. zn. 5 C 231/92, o dovolání žalobce proti rozsudku Městského soudu v Praze 
ze dne 24. února 1998, čj. 16 Co 126/97-224, takto:

	Rozsudek Městského soudu v Praze ze dne 24. února 1998 čj. 16 Co 
126/97-224 se zrušuje a věc se vrací tomuto soudu k dalšímu řízení.

O d ů v o d n ě n í :

Obvodní soud pro Prahu 5 (dále jen "soud prvního stupně") rozsudkem ze dne 12. 
září 1996, čj. 5 C 231/92-144, zamítl "žalobu s návrhem, že žalovaní jsou 
povinni společně a nerozdílně vyklidit a žalobci vyklizený odevzdat dům č. p. 
355 v P., se zastavěnou plochou č. parc. 833 a zahradou č. parc. 834 v k. ú. 
H., které jsou zapsány u G. P., Střediska geodézie P. na listu vlastnictví č. 
73 pro obec hl. m. P. a kat. území H." a rozhodl o náhradě nákladů řízení. 

	Soud prvního stupně vyšel ze zjištění, že rodiče žalobce F. V. st. 
(nar. 22. 11. 1887) a A. V. nabyli shora uvedené nemovitosti do vlastnictví 
trhovou smlouvou ze 7. 6. 1939, každý z jedné id. poloviny. Otec žalobce 23. 3. 
1965 zemřel a jeho dědici ze zákona byli manželka A. V. a žalobce. V průběhu 
dědického řízení A. V. jako spoluvlastnice jedné poloviny předmětných 
nemovitostí a dědička jedné čtvrtiny těchto nemovitostí se svolením bývalého 
Státního notářství pro Prahu 5 ve smyslu § 41 zák. č. 94/1964 Sb., notářského 
řádu, převedla kupní smlouvou z 13. 5. 1966 id. 3/4 těchto nemovitostí na 
rodiče žalovaných J. a M. Ch. Žalobce, který v roce 1963 emigroval, zastoupený 
na základě plné moci ze dne 7. května 1966 JUDr. V. R., uzavřel rovněž v 
průběhu dědického řízení ve smyslu § 41 notářského řádu 1. 6. 1966 kupní 
smlouvu s manžely J. a M. Ch., jejímž předmětem byla id. čtvrtina nemovitostí. 
A. V. 25. 12. 1967 zemřela. Po rozvodu manželství s M. Ch. se na základě 
vypořádání bezpodílového spoluvlastnictví manželů stal výlučným vlastníkem 
nemovitostí J. Ch., který je převedl darovací smlouvou z 10. 6. 1986 na 
žalované, každému z id. poloviny. Soud prvního stupně dovodil, že žalobci nelze 
poskytnout ochranu podle § 126 obč. zák. neboť není vlastníkem předmětných 
nemovitostí, když A. V. byla 13. 5. 1966 ve smyslu § 38 obč. zák. způsobilá k 
uzavření kupní smlouvy s manžely Ch. a také žalobce uzavřel 1. 6. 1966 kupní 
smlouvu platně prostřednictvím zmocněnkyně. I kdyby však žalobce byl vlastníkem 
nemovitostí, žalovaní a jejich právní předchůdci drželi nemovitosti od roku 
1966 v dobré víře, že jim patří, takže by podle § 135a obč. zák. ve znění 
účinném do 31. 12. 1991 "došlo k vydržení domu", a "obdobně upravil vydržení i 
§ 134 obč. zák. účinný od 1. 1. 1992." 

	 Odvolací soud po doplnění dokazování revizním znaleckým posudkem z 
oboru zdravotnictví-psychiatrie, z něhož zjistil, že A. V. 13. 5. 1966 trpěla 
ateriosklerotickou demencí a senilním marasmem, dospěl k závěru, že nebyla 
uvedeného dne schopna samostatně jednat a nebyla tedy způsobilá k uzavření 
kupní smlouvy s rodiči žalovaných ohledně 3/4 předmětných nemovitostí. Žalobce 
však neprokázal, že byl jediným dědicem po A. V., a i kdyby takový důkaz 
nabídl, předmětné nemovitosti vzhledem k jejich prodeji A. V. za jejího života 
do dědictví zahrnuty nebyly a dědictví k nim žalobci potvrzeno být ani nemohlo. 
Odvolací soud uvedl, že "zastává stanovisko, že ačkoli platný obč. zák. z roku 
1964 do současnosti sice vychází z koncepce, že dědictví se nabývá smrtí 
zůstavitele (§ 460 o. z.), avšak že se zároveň v dědickém právu uplatňuje 
princip obligatorní úřední ingerence, že tedy k tomu, aby bylo možno určité 
věci či majetkové hodnoty pokládat za nabyté děděním, musí být takové nabytí 
konstatováno rozhodnutím příslušného státního orgánu, tj. dnes soudu, dříve (do 
31. 12. 1992) státního notářství. Žalobce však takové rozhodnutí nepředložil, 
proto odvolací soud dospěl k závěru, že neprokázal svou aktivní věcnou 
legitimaci k žalobě na vyklizení předmětných nemovitostí." Odvolací soud proto 
shora označeným rozsudkem potvrdil rozsudek soudu prvního stupně, když uvedl, 
že pro nadbytečnost se již nezabýval otázkou vydržení vlastnického práva k 
nemovitostem žalovanými, resp. jejich právními předchůdci. Odvolací soud ve 
výroku svého rozsudku připustil dovolání pro řešení otázky, zda "je 
předpokladem aktivní legitimace k ochraně vlastnického práva, o němž se tvrdí, 
že bylo nabyto děděním, rozhodnutí příslušného orgánu potvrzujícího nabytí 
dědictví k předmětu ochrany.". Dále odvolací soud nepřipustil dovolání "k 
řešení výkladu zmocnění vyplývajícího z procesní plné moci udělené pro potřeby 
dědického řízení a neopravňujícího výslovně k prodeji nemovitosti". 

	Proti rozsudku odvolacího soudu podal žalobce dovolání. Jeho 
přípustnost dovozuje z § 239 odst. 1 a 2 o. s. ř. ve znění před novelou 
provedenou zák. č. 30/2000 Sb. (dále jen"o. s. ř.") a uvádí, že uplatňuje 
dovolací důvod podle § 241 odst 3 písm. d) o. s. ř. Namítá, že "ke spisu byl 
připojen dědický spis, ve kterém bylo projednáno dědictví po matce a z něho je 
patrné, že byl jediným dědicem". Nesouhlasí se závěrem odvolacího soudu, že k 
tomu, aby věc byla pokládána za nabytou dědictvím, je třeba rozhodnutí státního 
orgánu. Vytýká odvolacímu soudu nesprávný výklad § 126 obč. zák ve vztahu k § 
460 téhož zákona a zdůrazňuje, že dědictví se nabývá smrtí zůstavitele a 
rozhodnutí o vypořádání dědictví má pouze deklaratorní povahu. Dědicové jsou 
aktivně legitimování k podání jakékoliv žaloby, týkající se výkonu vlastnických 
práv k věci, která je předmětem dědictví. Jinak by mohlo dojít i k promlčení 
nároků, neboť samotný akt zahájení dědického řízení nestaví běh promlčecích 
lhůt, případně vydržecích. Žalobce poukazuje v této souvislosti na § 107 odst. 
3 o. s. ř. Pokud měl odvolací soud pochybnosti o jeho věcné legitimaci vzhledem 
k tomu, že nemovitosti nebyly projednány v dědictví, měl podle žalobce sám k 
jejich "doprojednání dát podnět a toto řízení podle § 109 odst. 2 o. s. ř. 
přerušit". Za otázku, která činí rozsudek odvolacího soudu rozhodnutím 
zásadního významu považuje také otázku, zda na základě plné moci, kterou udělil 
k zastupování v dědickém řízení na předtištěném formuláři, byla jeho zástupkyně 
oprávněna k prodeji jeho spoluvlastnického podílu k nemovitostem. Žalobce 
navrhl, aby rozsudek odvolacího soudu byl zrušen a věc byla vrácena tomuto 
soudu k dalšímu řízení.

	Žalovaní navrhli, aby dovolání bylo zamítnuto ohledně řešení otázky 
připuštěné odvolacím soudem a odmítnuto jako nepřípustné ohledně otázky 
zastoupení žalobce při prodeji jeho spoluvlastnického podílu k nemovitostem v 
průběhu dědického řízení po otci.

	Nejvyšší soud v řízení o dovolání postupoval podle procesních předpisů 
platných k 31. 12. 2000 (hlava první bod 17 zák. č. 30/2000 Sb.) Po zjištění, 
že přípustné dovolání bylo podáno včas řádně zastoupeným účastníkem řízení (§ 
239 odst. l, § 240 odst. 1 a § 241 odst. 1 o. s. ř.) přezkoumal rozsudek 
odvolacího soudu ve smyslu § 242 odst. l, 3 o. s. ř. a dospěl k závěru, že 
dovolání je opodstatněné.

Vady řízení, uvedené v § 237 odst. l o. s. ř. žalobce nenamítal a dovolacím 
soudem nebyly zjištěny.

 Otázku, zda se dědic může domáhat podle § 126 obč. zák. ochrany vlastnického 
práva k věci dříve, než byla projednána v dědickém řízení, řešil Nejvyšší soud 
v rozsudku z 10. 10. 2000, sp. zn. 22 Cdo 1586/98, uveřejněném v časopise 
Právní rozhledy č. 1 z roku 2001, str. 47. V něm uvedl, že už v rozhodnutí pod 
č. 42/1974 Sbírky soudních rozhodnutí a stanovisek byla tato problematika 
řešena tak, že dědice je třeba do pravomocného skončení řízení o dědictví 
považovat za spoluvlastníky věcí náležejících do pozůstalosti, a tedy jediného 
dědice je třeba považovat za vlastníka věci. Nejvyšší soud v rozsudku sp. zn. 
22 Cdo 1586/98 dále dovodil, že "Dědic má právo domáhat se vydání věci 
náležející do pozůstalosti na tom, kdo mu ji neprávem zadržuje. Je-li dědiců 
více, mohou se domáhat vydání věci za obdobných podmínek jako spoluvlastníci. 
Uvedené zásady se uplatní i v případě, že doposud nebylo ukončeno řízení o 
projednání dědictví, případně o jeho dodatečném projednání. Je též nepochybné, 
že jediný dědic má právo mít věci a patřící do pozůstalosti u sebe: proto má 
právo domáhat se vydání věci na tom, kdo mu ji neprávem zadržuje (§ 126 odst. 2 
obč. zák.). Pokud však dědic požaduje vydání věcí, které nebyly předmětem 
dědického řízení a ohledně kterých nepodal návrh na dodatečné projednání 
dědictví, je třeba vždy s přihlédnutím k důvodům, proč tak neučinil, zvážit, 
zda nesleduje obcházení zákonného postupu při projednání dědictví."

Je tedy nesprávný právní závěr odvolacího soudu, že žalobci nelze poskytnout 
ochranu vlastnického práva ve smyslu § 126 obč. zák. k předmětným nemovitostem, 
i kdyby prokázal, že je po matce A. V. jediným dědicem 3/4 spoluvlastnického 
podílu, dokud nebylo jeho nabytí v dědickém řízení potvrzeno. 

Námitce žalobce, že odvolací soud měl dědické řízení sám vyvolat a vyčkat 
rozhodnutí soudu, nelze přisvědčit. Taková povinnost z § 109 odst. 2 o.s.ř. 
nevyplývá. Podle tohoto ustanovení (na rozdíl od § 109 odst. l o. s. ř.) soud 
řízení přerušit může, ale nemusí. V tomto smyslu nedošlo tedy k vadě řízení, 
která mohla mít vliv na správnost rozhodnutí ve věci ( § 241 odst. 3 písm. b/ 
o. s. ř.).

K takové vadě však došlo v důsledku dalšího postupu soudu. Podle § 79 odst. l 
o. s. ř. je žalobce povinen už v žalobě kromě vylíčení rozhodujících 
skutečností označit důkazy, kterých se dovolává a a stejná povinnost ohledně 
označení důkazů vyplývá z § 120 odst. l o. s. ř. Odvolací soud podle § 43 odst. 
1 o. s. ř. nepoučil žalobce, že ohledně tvrzení, že je jediným dědicem po 
matce, má i povinnost důkazní, tedy že ho nevyzval, aby uvedl, zda a jaké 
důkazy k prokázání tohoto tvrzení navrhuje. Žalobce totiž takový důkaz nenavrhl 
(navrhl a také byl proveden jen důkaz dědickým spisem po jeho otci) a dědický 
spis ohledně projednání dědictví po jeho matce nebyl ani soudem v průběhu 
řízení připojen.

Vzhledem k opodstatněnosti dovolacích důvodů podle § 241 odst. 3 písm. b) a d) 
o. s. ř. byl proto rozsudek odvolacího soudu zrušen a věc vrácena tomuto soudu 
k dalšímu řízení (§ 243b odst. l, 2 o. s. ř.). Dovolací soud se nezabýval 
otázkou, zda žalobce uzavřel 1. 6. 1966 platně kupní smlouvu s manžely J. a M. 
Ch. prostřednictvím zástupkyně. Takovou otázku neřešil ani odvolací soud a 
přezkum rozsudku odvolacího soudu v této části je proto dovolacím soudem jako 
soudem přezkumným vyloučen..

Proti tomuto rozsudku není opravný prostředek přípustný.

	V Brně dne 18. ledna 2001

JUDr. Marie R e z k o v á, v.r. 

předsedkyně senátu

Za správnost vyhotovení: Ivana Svobodová
