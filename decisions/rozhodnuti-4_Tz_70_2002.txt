Soud: Nejvyšší soud

Spisová značka: 4 Tz 70/2002

Datum rozhodnutí: 23.10.2002

Typ rozhodnutí: Rozsudek




4 Tz 70/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal dne 23. října 2002 ve veřejném zasedání 
v senátě složeném z předsedy JUDr. Jiřího Pácala a soudců JUDr. Františka 
Hrabce     a  JUDr. Jindřicha Urbánka stížnost pro porušení zákona, kterou 
podal ministr spravedlnosti České republiky ve prospěch zemřelého obviněného 
J.  M., proti pravomocnému rozsudku Krajského soudu v Ústí nad Labem ze dne 3. 
8. 1956, sp. zn. 1 T 48/55, a rozhodl podle § 268 odst. 2, § 269 odst. 2 a § 
270 odst. 1 tr. ř.        t a k t o :

Pravomocným rozsudkem Krajského soudu v Ústí nad Labem ze dne 3. 8. 
1956,           sp. zn. 1 T 48/55,  b y l   p o r u š e n   z á k o n   v 
ustanovení § 2 odst. 3 zák. č. 87/1950 Sb. v neprospěch obviněného J. M.

Napadený rozsudek   s e   z r u š u je    v části, v níž byl obviněný J. M. 
uznán vinným trestným činem rozkrádání majetku lidového družstva podle § 245 
odst. 1 písm. b) zák. č. 86/1950 Sb. a byl mu uložen nepodmíněný trest odnětí 
svobody v trvání 6 měsíců a povinnost uhradit náklady trestního řízení, své 
vazby a trestu. Zrušují se též všechna další rozhodnutí na zrušenou část 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Krajskému státnímu zástupci v Ústí nad Labem  s e   p ř i k a z u j e , aby věc 
v potřebném rozsahu znovu projednal a rozhodl.

Odůvodnění:

Rozsudkem Krajského soudu v Ústí nad Labem ze dne 3. 8. 1956, sp. zn. 1 T 
48/55, který ohledně obviněného J. M. nabyl právní moci 9. 10. 1956, byl 
obviněný J. M. uznán vinným trestným činem rozkrádání majetku lidového družstva 
(správně rozkrádání a poškozování majetku národního a majetku lidových 
družstev) podle § 245 odst. 1 písm. b) zák. č. 86/1950 Sb., který měl spáchal 
tak, že v přesně nezjištěné době v roce 1953 v R. jako skladník JZD odcizil z 
majetku družstva 12 q brambor. Za to mu byl uložen nepodmíněný trest odnětí 
svobody v trvání 6 měsíců. Byla mu též uložena povinnost nahradit 1/10 
neoddělitelných nákladů trestního řízení a náklady své vazby a trestu. Tímtéž 
rozsudkem byl obviněný J. M. zproštěn obžaloby z další trestné činnosti a bylo 
rozhodováno i ohledně obviněného A. Š.

Proti tomuto rozsudku, pokud jím byl obviněný J. M. uznán vinným trestným činem 
rozkrádání majetku lidového družstva podle § 245 odst. 1 písm. b) zák. č. 
86/1950 Sb. (dále jen tr. zák. 1950), podal ministr spravedlnosti stížnost pro 
porušení zákona. Vytkl v ní porušení zákona v ustanovení § 2 odst. 3 zák. č. 
87/1950 Sb. (dále jen tr. ř. 1950) v souvislosti s ustanovením § 245 odst. 1 
písm. b) tr. zák. 1950.

V odůvodnění stížnosti pro porušení zákona poukázal ministr spravedlnosti mimo 
jiné na to, že výpověď svědka Š. byla jediným důkazem obviněného M. z 
inkriminovaného jednání usvědčujícím, přičemž žádným dalším – byť třeba 
nepřímým – důkazem nebyla ani podporována. Kromě svědka Š. měl být na přepravě 
brambor účasten i „další družstevník B.“ Ten v řízení napadenému rozsudku 
předcházejícím vyslechnut vůbec nebyl, přičemž právě on by se měl vyjádřit k 
otázce, zda mu byla slíbena a poskytnuta odměna ve smyslu „připsání jednotek“. 
Krajský soud v Ústí nad Labem jako soud prvního stupně rozhodoval za situace, 
kdy od údajného spáchání trestného činu uplynulo zhruba tři a půl roku, kdy 
objektivní důkaz neexistoval a existovat ani dobře nemohl, přesto rozhodnutí 
učinil na základě výpovědi jediného svědka. Za dané situace tedy bylo především 
nutno se zvláště zevrubně zabývat otázkou věrohodnosti svědka Š., což soud v 
podstatě neučinil. Většinu Š. tvrzení považoval soud za nevěrohodnou, což se 
týkalo především údajného odcizování obilí. Za dané situace tudíž nebylo příliš 
logické považovat části výpovědi svědka Š. o odcizení brambor za  věrohodné 
jenom proto, že tento svědek na nich beze změny setrval po celou dobu řízení, 
zatímco – pokud jde o obilí – vypovídal rozporně a neurčitě. Ve výpovědi z 
přípravného řízení (č. l. 160 – 161) ovšem svědek Š. hovoří o tom, že brambory 
převážel „s F. B.“, jeho výpověď u prvního hlavního líčení (č. l. 349) je 
protokolována pouze tak, že vypovídá shodně jako na č. l. 160; u dalšího 
hlavního líčení (č. l. 439) pak svědek Š. uvedl, že brambory převážel „s F. T.“ 
– nelze ovšem s odstupem času jednoznačně říci, zda nejde pouze o chybu v 
protokolování (ve věci – byť ve zcela jiné souvislosti – byl svědkem jistý J. 
T.). Především měl být ovšem – a to i na základě námitky obviněného M. – 
zevrubně zkoumán osobní vztah svědka Š. k obviněnému M. z toho hlediska, zda Š. 
není vůči M. zaujat a není při své výpovědi motivován pomstychtivostí. Že tomu 
tak velmi pravděpodobně mohlo být, vyplývá z pasáže protokolu o hlavním líčení 
na č. l. 439, kde M. obviňuje Š. z odcizování krmení, což Š. popírá; současně 
ovšem připouští, že jeho manželka byla podmíněně odsouzena za krádež sena, 
přičemž oznamovatelem byl právě posléze obviněný M. Na otázku, proč věc 
(přepravu brambor) neoznámil v době, kdy se měla stát, odpověděl Š. v tom 
smyslu, že měl z M. obavy. Lze tedy uzavřít tak, že shora popsaná důkazní 
situace neumožňovala učinit spolehlivý závěr, že by se obviněný J. M. jednání, 
jímž byl pravomocně uznán vinným, vůbec dopustil.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil vytýkané porušení zákona, aby 
podle § 269 odst. 2 tr. ř. napadenou část rozsudku zrušil a dále aby postupoval 
podle § 271 odst. 1 tr. ř. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
výroku rozhodnutí, proti němuž byla stížnost pro porušení podána, v rozsahu a z 
důvodů v ní uvedených, jakož i řízení, které napadené části rozhodnutí 
předcházelo, a zjistil, že zákon porušen byl.

Je třeba přisvědčit závěru uvedenému ve stížnosti pro porušení zákona, že 
Krajský soud v Ústí nad Labem v odůvodnění napadeného rozsudku opíral vinu 
obviněného J. M. ze spáchání trestného činu rozkrádání a poškozování majetku 
národního a majetku lidových družstev podle § 245 odst. 1 písm. b) tr. zák. 
1950 pouze o výpověď svědka E. Š., přičemž však konstatoval, že tato výpověď 
nebyla v jiných tvrzeních přesvědčivá. Bylo tedy nezbytné výpověď tohoto svědka 
všemi dosažitelnými důkazy prověřit, stejně jako obhajobu obviněného J. M. 
Svědek E. Š.a vypověděl, že brambory, které měl v JZD zcizit obviněný J. M., 
převážel s jistým F. B. (výpověď na č. l.  161 spisu), případně s F. T. 
(výpověď na č. l. 439 p. v. spisu). Ani jedna z těchto osob nebyla v přípravném 
řízení ani při hlavním líčení vyslechnuta jako svědek. K prověření obhajoby 
obviněného J. M. uplatněné při hlavním líčení na č. l. 346 spisu, že předmětné 
brambory byly jeho tchýně a jejich výměnu povolil předseda JZD F., neboť byly 
namrzlé, nebyla podrobně vyslechnuta  tchýně obviněného ani svědek F. 

Z výše uvedeného je zřejmé, že při posuzování viny obviněného J. M. ze spáchání 
trestného činu rozkrádání a poškozování majetku národního a majetku lidového 
družstva podle § 245 odst. 1 písm. b) tr. zák. 1950 Krajský soud v Ústí nad 
Labem nepostupoval podle § 2 odst. 3 tr. ř. 1950, tedy nerozhodl spravedlivě o 
předmětném trestném činu obviněného J. M. Své úkoly v daném trestním řízení 
nesplnil ani krajský prokurátor v Ústí nad Labem, který neprovedl v souladu s § 
2 odst. 2 tr. ř. 1950 řádné přípravné řízení.

Nejvyšší soud tedy se zřetelem na všechny shora popsané okolnosti podle § 268 
odst. 2 tr. ř. vyslovil, že napadeným rozsudkem Krajského soudu v Ústí nad 
Labem ze dne  3. 8. 1956, sp. zn. 1 T 48/55, byl porušen zákon v ustanovení § 2 
odst. 3 tr. ř. 1950. Zákon byl porušen v neprospěch obviněného J. M., neboť byl 
uznán vinným na podkladě nedostatečně zjištěného skutkového stavu věci. 
Nejvyšší soud nezjistil, že by zákon byl porušen i z důvodů uvedených v § 1 
odst. 1 zák. č. 119/1990 Sb., o soudní rehabilitaci, v platném znění.

Následně pak Nejvyšší soud podle § 269 odst. 2 tr. ř. zrušil napadený rozsudek 
v části, v níž byl obviněný J. M. uznán vinným trestným činem podle § 245 odst. 
1 písm. b) tr. zák. 1950, byl mu uložen trest a povinnost nahradit náklady 
trestního řízení, vazby a trestu. Byla též zrušena všechna obsahově navazující 
rozhodnutí, pokud vzhledem ke změně, k níž došlo zrušením, pozbyla podkladu.

Nejvyšší soud nemohl podle § 271 odst. 1 tr. ř. ve věci sám rozhodnout, neboť 
skutkový stav nebyl v napadeném rozhodnutí správně zjištěn. Podle § 270 odst. 1 
tr. ř. bylo tedy krajskému státnímu zástupci v Ústí nad Labem, jehož předchůdce 
– krajský prokurátor v Ústí nad Labem v dané věci nedůsledně prováděl přípravné 
řízení, přikázáno, aby věc v potřebném rozsahu znovu projednal a rozhodl. Věc 
byla přikázána státnímu zástupci proto, že s ohledem na shora popsaný rozsah 
doplnění důkazního řízení a časový odstup od spáchání posuzovaného skutku je na 
místě úvaha, že tato trestní věc může být pravomocně skončena v přípravném 
řízení. Krajský státní zástupce se především bude zabývat otázkou, zda s 
ohledem na § 11 odst. 1 tr. ř. je trestní stíhání obviněného J. M. přípustné. 
Jelikož byl zákon porušen v neprospěch obviněného, nelze jeho trestní stíhání 
zastavit proto, že zemřel - § 275 odst. 1   tr. ř.

Poučení: Proti tomuto rozhodnutí není opravný prostředek přípustný.

V Brně dne 23. října 2002

Předseda senátu:

JUDr. Jiří Pácal  

	
