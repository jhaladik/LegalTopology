Soud: Nejvyšší soud

Spisová značka: 7 Tz 248/2000

Datum rozhodnutí: 14.12.2000

Typ rozhodnutí: Rozsudek




7 Tz 248/2000

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání dne 14. 
12. 2000 v senátě složeném z předsedy JUDr. Zdeňka Sováka a soudců JUDr. Jana 
Engelmanna a JUDr. Petra Hrachovce stížnost pro porušení zákona, podanou 
ministrem spravedlnosti České republiky v neprospěch obviněného J. M., proti 
usnesení Krajského soudu v Brně ze dne 29. 5. 2000, sp. zn. 5 To 313/2000, a 
podle § 268 odst. 2, § 269 odst. 2 a § 270 odst. 1 tr. řádu za podmínek 
uvedených v § 272 tr. řádu rozhodl t a k t o :

	Usnesením Krajského soudu v Brně ze dne 29. 5. 2000, sp. zn. 5 To 
313/2000, 

b y l p o r u š e n z á k o n

v ustanovení § 260 tr. řádu ve prospěch, a v řízení, které tomuto usnesení 
předcházelo, v ustanovení § 2 odst. 5, odst. 6 tr. řádu v neprospěch 
obviněnéhoJ. M.

	Citované usnesení Krajského soudu v Brně se z r u š u j e . Současně se 
zrušuje rozsudek Okresního soudu v Prostějově ze dne 16. 3. 2000, sp. zn. 2 T 
15/2000, a všechna další rozhodnutí na toto usnesení a rozsudek obsahově 
navazující, pokud vzhledem ke změně, k níž zrušením došlo, pozbyla podkladu.

	Okresnímu soudu v Prostějově se p ř i k a z u j e , aby věc v potřebném 
rozsahu znovu projednal a rozhodl. 

O d ů v o d n ě n í :

	Rozsudkem Okresního soudu v Prostějově ze dne 16. 3. 2000, sp. zn. 2 T 
15/2000, byl obviněný J. M. uznán vinným trestným činem maření výkonu úředního 
rozhodnutí podle § 171 odst. 1 písm. c) tr. zák. a odsouzen podle § 171 odst. 1 
tr. zák. k trestu odnětí svobody v trvání čtyř měsíců, jehož výkon byl podle § 
58 odst. 1 písm. a), § 59 odst. 1 tr. zák. podmíněně odložen na zkušební dobu 
jednoho roku, a k trestu zákazu činnosti, spočívajícímu v zákazu řízení všech 
motorových vozidel na dobu dvou let.

	Trestné činnosti se obviněný J. M. dopustil podle zjištění nalézacího 
soudu tím, že dne 28. 11. 1999 kolem 18,45 hodin, z obce P., okres P., do obce 
L., okres P., řídil osobní automobil Š-105, SPZ PVH 23-97, ačkoliv rozhodnutím 
Policie ČR, Okresního ředitelství dopravního inspektorátu v Prostějově, sp. zn. 
PRPV-92/DS-PŘ-99, které nabylo právní moci a stalo se vykonatelným dne 27. 4. 
1999 (ve výroku zjevným přepsáním chybně uvedeno: 27. č. 1999), mu byl uložen 
zákaz činnosti, spočívající v zákazu řízení všech motorových vozidel na dobu 
čtrnácti měsíců, která měla uplynout dne 17. 3. 2000. 

	K odvolání obviněného J. M. Krajský soud v Brně usnesením z 29. 5. 
2000, sp. zn. 5 To 313/2000, vyneseným v souladu s § 263 odst. 1 písm. b) tr. 
řádu v neveřejném zasedání, napadený rozsudek soudu prvního stupně podle § 258 
odst. 1 písm. a), b), c) tr. řádu zrušil a podle § 260 tr. řádu věc vrátil 
státnímu zástupci k došetření.

	Vrácení věci do stadia přípravného řízení zdůvodnil odvolací soud v 
odůvodnění svého kasačního rozhodnutí v prvé řadě tím, že ve výroku napadeného 
rozsudku okresního soudu je uvedena jiná spisová značka, pod kterou Policie ČR, 
Okresní ředitelství, Dopravní inspektorát v Prostějově, obviněnému J. M. 
činnost řidiče zakázala a ačkoliv soud prvního stupně provedl důkaz čtením 
ověřených fotokopií protokolu o ústním jednání Dopravního inspektorátu v 
Prostějově, přesto shodně s obžalobou, ale v rozporu s tímto listinným důkazem 
konstatoval spisovou značku PRPV-92/DS-PŘ-99.

	Tento rozpor bude podle pokynu krajského soudu odstraněn vyžádáním 
příslušného spisu vyžádáním příslušného spisu Policie ČR, Dopravního 
inspektorátu v Prostějově, jímž bylbdne 27. 4. 1999 obviněný J. M. potrestán za 
přestupek podle 30 odst. 2 zák. č. 200/1990 Sb., o přestupcích, ve znění novel. 
Také při rozhodování ve věci odstraní zřejmou nesprávnost, jíž byl výrok o vině 
zpochybněn a uvede datum právní moci zmíněného rozhodnutí policie, které v 
napadeném rozsudku je uvedeno tak, že jeho správnost nelze přezkoumat.

	Navíc podle názoru odvolacího soudu nebylo při výslechu svědkyně M. M. 
respektováno ustanovení § 100 odst. 2 tr. řádu. Předně k posouzení právní 
otázky, zda svědkyně je osobou oprávněnou odepřít svědeckou výpověď ve smyslu § 
100 odst. 2 tr. řádu, byl příslušný soud prvního stupně a nikoliv sama 
svědkyně. Z její výpovědi ovšem vyplývá, že sice v současné době již s 
obviněným jako družka nežije, ale má s ním dítě; v takovém případě je tudíž 
oprávněna svědeckou výpověď podle 100 odst. 2 tr. řádu odepřít a soud prvního 
stupně byl povinen po poučení zaprotokolovat, zda tohoto práva využívá či 
nikoliv. Namísto toho svědkyně během své výpovědi sama uvedla, v jakém vztahu 
je k obviněnému s tím, že jí nic nebrání vypovídat, takovéto vyjádření však 
nemůže nahradit výše uvedený postup, který byl povinen soud prvního stupně 
dodržet.

	Proto bude podle pokynu odvolacího soudu svědkyně vyslechnuta, stejně 
jako svědek M. M. mladší, bratr obviněného, při jehož výslechu došlo ze strany 
soudu prvního stupně ke stejnému pochybení.

	Pokud se týkalo výpovědí obou policistů, svědků L. K. a P. K., k 
námitkám obviněného J. M. Krajský soud v Brně uvedl, že tito velmi podrobně 
popsali situaci, kterou sledovali. Bude proto na uvážení soudu prvního stupně, 
zda je doslechne k světelným podmínkám v době, kdy zasahovali v P., odkud 
vozidlo, v němž odjížděl obviněný, sledovali až k domu jeho bydliště v L.

	Trestní spis byl po shora citovaném rozhodnutí odvolacího soudu 
Okresnímu soudu v Prostějově vrácen dne 7. 6. 2000 a předseda senátu tohoto 
soudu s poněkud omluvným přípisem ("Soud postupuje dle výroku usnesení 
Krajského soudu, byť z odůvodnění spíše vyplývá jiný charakter rozhodnutí.") 
postoupil věc dne 15. 6. 2000 Okresnímu státnímu zastupitelství v Prostějově.

	Proti usnesení Krajského soudu v Brně však podal ministr spravedlnosti 
dne 13. 10. 2000 u Nejvyššího soudu České republiky v neprospěch obviněného J. 
M. stížnost pro porušení zákona, neboť tímto rozhodnutím krajského soudu byl 
podle jeho názoru porušen zákon v ustanovení § 134 odst. 1 písm. d), odst. 2 
tr. řádu a v ustanovení § 260 tr. řádu ve prospěch obviněného.

	V písemném odůvodnění podané stížnosti pro porušení zákona ministr 
spravedlnosti zejména zdůraznil, že Krajský soud v Brně se při rozhodnutí podle 
§ 260 tr. řádu důsledně neřídil ustanoveními § 134 odst. 1 písm. d), odst. 2, § 
191 a § 264 odst. 2 tr. řádu. Výrok uvedeného usnesení, kterým byla trestní věc 
obviněnéhoJ. M. vrácena k došetření státnímu zástupci, není v souladu s 
odůvodněním a tím napadené usnesení není realizovatelné.

	Navíc ministr spravedlnosti připomenul, že krajský soud v odůvodnění 
svého usnesení konstatuje výlučně pochybení prvostupňového soudu, spočívající v 
chybném označení rozhodnutí Dopravního inspektorátu Policie ČR v Prostějově, 
kterým byl obviněnému dne 27. 4. 1999 uložen zákaz řízení všech motorových 
vozidel, dále je prvostupňovému soudu vytýkáno vadné označení data právní moci 
zmíněného rozhodnutí policie a konečně nerespektování ustanovení § 100 odst. 2 
tr. řádu při výsleších svědků M. M. a M. M. mladšího.

	Z výše uvedeného podle ministra spravedlnosti vyplývá, že v odůvodnění 
rozhodnutí soudu druhého stupně jsou vypočteny nedostatky řízení provedeného 
soudem prvního stupně s pokynem, jak tyto nedostatky mají být odstraněny, není 
však uvedeno, v jakém směru má být vyšetřování doplněno a jaké nové důkazy mají 
být provedeny. 

	Ministr spravedlnosti ČR proto navrhl, aby Nejvyšší soud České 
republiky z podnětu podané stížnosti podle § 268 odst. 2 tr. řádu vyslovil, že 
napadeným usnesením Krajského soudu v Brně byl ve prospěch obviněného J. M. 
porušen zákon v ustanovení § 134 odst. 1 písm. d), odst. 2 tr. řádu ve vztahu k 
ustanovení § 260 tr. řádu, aby podle § 269 odst. 2 tr. řádu toto usnesení 
zrušil, a dále aby Nejvyšší soud postupoval podle § 270 odst. 1 tr. řádu a věc 
vrátil Krajskému soudu v Brně k novému projednání a rozhodnutí. 

	Nejvyšší soud České republiky z podnětu podané stížnosti pro porušení 
zákona přezkoumal podle § 267 odst. 1 tr. řádu správnost výroku napadeného 
usnesení Krajského soudu v Brně a zabýval se rovněž správností postupu řízení, 
které jeho vydání předcházelo. 

	Shledal přitom, že stížnost pro porušení zákona, podaná v neprospěch 
obviněného J. M. ministrem spravedlnosti České republiky, je ve své podstatě 
důvodná, neboť napadeným usnesením k porušení zákona ve směru ministrem 
spravedlnosti kromě jiného vytýkaném skutečně došlo a zákon byl takto vskutku 
porušen výhradně ve prospěch obviněného. Rozhodování odvolacího soudu bylo 
ovšem vyvoláno jiným porušením zákona, v tomto případě naopak v neprospěch 
obviněného J. M., ke kterému došlo v řízení, které napadenému usnesení 
předcházelo, konkrétně v řízení před soudem prvního stupně.

	Podané stížnosti pro porušení zákona je třeba v prvé řadě plně 
přisvědčit v tom, že obsah odůvodnění napadeného usnesení Krajského soudu v 
Brně je v evidentním rozporu s výrokem tohoto rozhodnutí. Zatímco 
konstitutivním výrokem odvolacího soudu byla trestní věc obviněného J. M. po 
zrušení napadeného odsuzujícího rozsudku Okresního soudu v Prostějově procesním 
postupem podle § 260 tr. řádu vrácena státnímu zástupci k došetření, tedy do 
stadia přípravného řízení, dikce odůvodnění citovaného rozhodnutí zcela jasně 
naznačuje záměr soudu druhého stupně (výslovně ovšem neuvedený !) vrátit věc k 
dalšímu řízení nalézacímu soudu.

	Pokud by ovšem závazný a vykonatelný výrok o vrácení věci státnímu 
zástupci k došetření byl správný a zákonný, nepředstavovat by zmíněný, 
ministrem spravedlnosti namítaný rozpor mezi výrokem rozhodnutí a jeho 
odůvodněním zákonný předpoklad pro úspěšné podání stížnosti pro porušení 
zákona. Stížnost pro porušení zákona však právem brojí i proti výroku o vrácení 
věci až do stadia přípravného řízení samotnému.

	Fakultativní (srov. zákonnou dikci ". může .") ustanovení § 260 tr. 
řádu lze aplikovat výhradně tehdy, považuje-li tento procesní postup za 
potřebný pro náležité objasnění věci. Podle stávající soudní praxe musí přitom 
jít o obsáhlé a rozsáhlé došetření takových skutečností, které mají pro 
náležité objasnění věci zásadní význam, skutečností, bez nichž nelze ve věci 
spravedlivě rozhodnout, nebo se vrácením věci k došetření státnímu zástupci 
její vyřízení urychlí. Zpravidla se tedy jedná o případy rozsáhlejšího 
došetření nebo o případy, kdy je reálně možné, že státní zástupce již novou 
obžalobu nepodá a trestní stíhání zastaví nebo věc postoupí jinému orgán (viz 
též č. III/1966 a č. 52/1980 Sb. rozh. trest.).

	V trestní věci obviněnéhoJ. M. tyto předpoklady splněny nebyly. Z 
obsahu odůvodnění rozhodnutí odvolacího soudu je patrno, že se tento soud 
domáhá doplnění stávajícího řízení v poměrně nevelkém rozsahu, přičemž je zcela 
zjevné, že k tomu potřebné procesní postupy a úkony budou za normálních 
okolností bez větších obtíží realizovatelné v řízení před soudem, aniž by bylo 
potřeba vracet věc až do stadia přípravného řízení.

	Krajský soud v Brně tudíž výrokem o vrácení věci podle § 260 tr. řádu k 
došetření státnímu zástupci vskutku porušil v tomto procesním ustanovení zákon 
ve prospěch obviněnéhoJ. M.

	Naproti tomu ovšem Nejvyšší soud České republiky shledal, že samotné 
výtky odvolacího soudu byly důvodné a zrušení napadeného rozsudku soudu prvního 
stupně z důvodů uvedených v ustanovení § 258 odst. 1 písm. a), b), c) tr. řádu 
bylo správné, byť krajský soud nebyl zcela důsledný při vymezení následného 
postupu v dalším řízení, kterým by měly být oprávněně vytýkané vady stávajícího 
řízení odstraněny.

	V řízení, které předcházelo rozhodnutí odvolacího soudu, tudíž rovněž 
došlo k porušení zákona, tentokrát v neprospěch obviněného J. M., neboť byl 
uznán vinným na podkladě nedostatečně provedeného dokazování, kdy přetrvávaly 
dílčí důvodné pochybnosti o náležitém zjištění skutkového stavu, přičemž zákon 
byl porušen v ustanoveních § 2 odst. 5, odst. 6 tr. řádu.

	Odvolací soud sice kasační částí výroku svého rozhodnutí učinil 
potřebný krok k nápravě tohoto pochybení nalézacího soudu, sám však pochybil 
vadnou aplikací ustanovení § 260 tr. řádu, a proto ani jeho rozhodnutí nemohlo 
obstát.	

	Nejvyšší soud České republiky proto porušení zákona ve shora uvedené 
podobě vyslovil, zrušil jak stížností napadené usnesení Krajského soudu v Brně, 
tak jemu předcházející rozsudek Okresního soudu v Prostějově a zrušil i všechna 
další rozhodnutí obě tato rozhodnutí obsahově navazující, pokud vzhledem ke 
změně, k níž zrušením došlo, pozbyla svého zákonného podkladu.

	Následným procesním postupem podle § 270 odst. 1 tr. řádu Nejvyšší soud 
přikázal Okresnímu soudu v Prostějově, aby trestní věc obviněného J. M. v 
potřebném rozsahu znovu projednal a rozhodl.

	V dalším řízení tak bude okresní soud především povinen odstranit vady 
oprávněně vytýkané odvolacím soudem. 

Pochybnosti související s předchozím postihem obviněného J. M. orgány Policie 
ČR bude možno zjevně nejspolehlivěji odstranit provedením důkazu (včetně 
náležitého protokolárního podchycení) relevantními částmi příslušného spisu, 
který si bude muset nalézací soud za tím účelem opatřit, v hlavním líčení.

Problémem by nemělo být ani vyjasnění procesního postavení svědků M. M. a M. M. 
mladšího v tomto trestním řízení, jejich vztahu a procesního přístupu k podání 
případného svědectví z pohledu zákonných podmínek zakotvených ustanovením § 100 
odst. 2 tr. řádu a zachycením odpovídajících zjištění nalézacího soudu do spisu.

Eventuální náprava vadně uvedené právní moci rozhodnutí Dopravního inspektorátu 
v rozsudečném výroku je pak otázkou vyloženě formální.

Zůstává přitom zcela na úvaze nalézacího soudu, zda po doplnění řízení ve shora 
naznačených intencích bude považovat za potřebné či vhodné doplnit dokazování 
ještě dalšími důkazy. Podstatné ovšem bude, aby proces shromažďování a 
provádění důkazů v hlavním líčení plně podřídil zásadám vymezeným ustanovením § 
2 odst. 5 tr. řádu a aby své skutkové i právní závěry důsledně vybudoval na 
hodnotícím postupu předpokládaném ustanovením § 2 odst. 6 tr. řádu. 

	Pouze pro úplnost Nejvyšší soud připomíná, že stížnost pro porušení 
zákona byla podána výhradně v neprospěch obviněného J. M. a Nejvyšší soud České 
republiky také při dodržení podmínek uvedených v ustanovení § 272 tr. řádu 
porušení zákona mimo jiné i v tomto ohledu vyslovil. 

	V řízení, které předcházelo usnesení odvolacího soudu, byl ovšem zákon 
podle zjištění Nejvyššího soudu porušen výhradně v neprospěch obviněného a v 
dalším řízení budou proto všechny orgány v tomto trestním řízení činné ve 
vztahu k původnímu rozsudku Okresního soudu v Prostějově ve smyslu § 273 tr. 
řádu vázány zákazem reformace in peius, a v novém řízení tak nemůže dojít ke 
změně uvedeného rozhodnutí v neprospěch obviněného. Naproti tomu nalézacímu 
soudu nic nebrání v tom, aby popřípadě rozhodl v zásadě shodně (po odstranění 
vytýkaných formálních nedostatků) se svým původním rozhodnutím. 

	 

P o u č e n í : Proti tomuto rozhodnutí o stížnosti pro porušení zákona není 
podle § 266 odst. 7 tr. řádu stížnost pro porušení zákona přípustná.

V Brně dne 14. prosince 2000

 Předseda senátu:

 JUDr. Zdeněk S o v á k
