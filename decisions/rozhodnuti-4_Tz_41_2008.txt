Soud: Nejvyšší soud

Spisová značka: 4 Tz 41/2008

Datum rozhodnutí: 20.05.2008

Typ rozhodnutí: ROZSUDEK




4 Tz 41/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 20. května 
2008 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného B.  K., proti usnesení 
státního zástupce Okresního státního zastupitelství v Prachaticích ze dne 6. 
11. 2007 sp. zn. ZT 331/2007, kterým byla podle § 148 odst. 1 písm. c) tr. řádu 
zamítnuta jako nedůvodná stížnost obviněného B. K. podaná prostřednictvím jeho 
obhájce proti usnesení policejní komisařky Okresního ředitelství Policie České 
republiky, Služby kriminální policie a vyšetřování v Prachaticích ze dne 22. 
10. 2007 sp. zn. ORPT-879/TČ-70-2007, a podle § 268 odst. 2, § 269 odst. 2 a § 
270 odst. 1 tr. řádu rozhodl  t a k t o :

Usnesením státního zástupce Okresního státního zastupitelství v Prachaticích ze 
dne   6. 11. 2007 sp. zn. ZT 331/2007,   b y l    p o r u š e n   z á k o n  v 
ustanovení § 146 odst. 2 písm. a) tr. řádu v neprospěch obviněného B. K.

Napadené usnesení   s e   z r u š u j e .

Zrušují se též všechna další  rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Státnímu  zástupci  Krajského  státního  zastupitelství v  Českých  
Budějovicích     s e    p ř i k a z u j e ,  aby věc v potřebném rozsahu znovu 
projednal a rozhodl.

O d ů v o d n ě n í :

Usnesením policejní komisařky Okresního ředitelství Policie České republiky, 
Služby kriminální policie a vyšetřování v Prachaticích ze dne 22. 10. 2007 sp. 
zn. ORPT-879/TČ-70  -2007 bylo podle § 160 odst. 1 tr. řádu zahájeno trestní 
stíhání obviněného B. K. pro trestný čin znásilnění ve stádiu pokusu podle § 
241 odst. 1, 2 a § 8 odst. 1 tr. zákona, kterého se měl obviněný dopustit tím, 
že v době od 03,00 hodin do 03,45 hodin dne 18. 8. 2007 v obci N. P., okres P., 
v pokoji penzionu U M. L. Ch., proti její vůli osahával na prsou a pod spodním 
prádlem v rozkroku, kdy ke vniknutí prsty do pochvy nedošlo, dále se ji pokusil 
vysvléci, nalehl na ni a snažil se ji přimět k pohlavnímu styku slovy „pojď se 
pomilovat“, přičemž poškozená se aktivně bránila, rukama si stahovala šaty ke 
kolenům, pokoušela se kopat nohama důrazně B. K. opakovala, aby toho nechal, že 
nechce a ve chvíli, kdy ji uvolnil ze sevření, utekla z pokoje do karavanu 
stojícího na dvoře u penzionu, ve kterém přespávala. U poškozené k žádnému 
zranění ani způsobení hmotné škody nedošlo.

Toto usnesení bylo doručeno obviněnému dne 26. 10. 2007 a jeho zvolenému 
obhájci Mgr. P. S. dne 1. 11. 2007. Dne 29. 10. 2007, tedy v zákonem stanovené 
lhůtě, podal obviněný prostřednictvím svého obhájce proti tomuto usnesení 
stížnost.

Usnesením státního zástupce Okresního státního zastupitelství v Prachaticích ze 
dne  6. 11. 2007 sp. zn. ZT 331/2007, byla podaná stížnost zamítnuta podle § 
148 odst. 1 písm. c) tr. řádu a dne 31. 1. 2008 podal státní zástupce u 
Okresního soudu v Prachaticích na obviněného B. K. pro shora uvedený čin 
obžalobu.

Okresní soud v Prachaticích po předběžném projednání obžaloby usnesením ze dne 
13. 2. 2008 sp. zn. 1 T 16/2008, věc podle § 188 odst. 1 písm. e) tr. řádu 
vrátil  státnímu zástupci k došetření s tím, že v přípravném řízení došlo k 
závažnému procesnímu pochybení spočívajícím v tom, že dozorující státní 
zástupce, který dal pokyn k zahájení trestního stíhání obviněného, sám rozhodl 
o stížnosti obviněného směřujícího do tohoto usnesení, ačkoli podle zákona měl 
v tomto případě o opravném prostředku rozhodnout státní zástupce Krajského 
státního zastupitelství v Českých Budějovicích

Státní zástupce Okresního státního zastupitelství v Prachaticích svým přípisem 
ze dne 19. 2. 2008 sděluje Okresnímu soudu v Prachaticích, že důvody vrácení 
věci podle § 188 odst. 1 písm. e) tr. řádu akceptuje a obžalobu bere zpět.

Proti usnesení státního zástupce Okresního státního zastupitelství v 
Prachaticích ze dne 6. 11. 2007 sp. zn. ZT 331/2007 podal ministr spravedlnosti 
České republiky podle § 266 odst. 1 tr. řádu stížnost pro porušení zákona.

Podstatou stížnostní námitky je právní názor vyjádřený v usnesení Okresního 
soudu v Prachaticích ze dne 13. 2. 2008 sp. zn. 1 T 16/2008, když i podle 
názoru stěžovatele byl procesním postupem státního zástupce Okresního státního 
zastupitelství v Prachaticích porušen zákon v ustanovení § 146 odst. 2 písm. a) 
tr. řádu v neprospěch obviněného.

Ministr spravedlnosti navrhl, aby Nejvyšší soud podle § 268 odst. 2 tr. řádu 
vyslovil, že napadeným usnesením došlo k  porušení zákona v namítaném rozsahu, 
aby podle § 269 odst. 2 tr. řádu zrušil napadené usnesení státního zástupce 
Okresního státního zastupitelství v Prachaticích ze dne 6. 11. 2007 sp. zn. ZT 
331/2007, jakož i všechna další rozhodnutí na toto rozhodnutí obsahově 
navazující, pokud vzhledem ke změně, k níž zrušením došlo, pozbyla podkladu, a  
aby podle § 270 odst. 1 tr. řádu věc přikázal státnímu zástupci Krajského 
státního zastupitelství v Českých Budějovicích k novému projednání a rozhodnutí.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 146 odst. 2 písm. a) tr. řádu jestliže lhůta k podání stížnosti již 
všem oprávněným osobám uplynula a stížnosti nebylo vyhověno podle odst. 1, 
předloží věc k rozhodnutí policejní orgán státnímu zástupci, který vykonává nad 
přípravným řízením dozor, a jde-li o stížnost proti usnesení, k němuž tento 
státní zástupce dal souhlas nebo pokyn, jeho prostřednictvím nadřízenému 
státnímu zástupci.

V posuzovaném případě Nejvyšší soud z obsahu trestního spisu zjistil, že 
policejní komisařka přípisem ze dne 15. 10. 2007 požádala Okresní státní 
zastupitelství v Prachaticích o posouzení jak dále procesně naložit s 
předloženým spisovým materiálem s tím, že po zaslání stanoviska bude postupovat 
v intencích zaslaného pokynu. Věc byla v této době ve stadiu řízení vedeného 
podle § 158 odst. 3 tr. řádu. Podle názoru státního zástupce Okresního státního 
zastupitelství, jenž je obsažen v jeho přípise ze dne 15. 10. 2007 (na č. l. 
29), umožňují dosavadní výsledky prověřování zahájit trestní stíhání obviněného 
B. K. podle § 160 ost. 1 tr. řádu, pro pokus trestného činu znásilnění podle § 
8 odst. 1  a § 241 odst. 1, 2 tr. zákona. Vzhledem k tomu, že „souhlas“ nebo 
„pokyn“ jakožto procesní prostředky uvedené v ustanovení § 146 odst. 2 písm. a) 
tr. řádu nemají zákonem předepsanou formu, je třeba tyto úkony vykládat podle 
jejich obsahu. Pokud policejní komisařka předem uvedla, že názorem státního 
zástupce se bude bez dalšího řídit a státní zástupce vyslovil názor, že nic 
nebrání zahájení trestního stíhání obviněného, pak tento přípis nutno vykládat 
jako udělený souhlas v intencích ustanovení § 146 odst. 2 písm. a) tr. řádu. 
Existence takto uděleného souhlasu pak neumožňovala státnímu zástupci Okresního 
státního zastupitelství v Prachaticích rozhodnout o obviněným podané stížnosti 
proti usnesení o zahájení trestního stíhání, neboť věc měla být předložena 
nadřízenému státnímu zástupci Krajského státního zastupitelství v Českých 
Budějovicích. Pokud naopak státní zástupce Okresního státního zastupitelství v 
Prachaticích o takto podané stížnosti sám rozhodl, porušil ustanovení § 146 
odst. 2 písm. a) tr. řádu a rozhodl jako  nekompetentní orgán. 

Nejvyšší soud vzhledem k argumentaci výše uvedené vyslovil podle § 268 odst. 2 
tr. řádu, že usnesením státního zástupce Okresního státního zastupitelství v 
Prachaticích ze dne 6. 11. 2007 sp. zn. ZT 331/2007, byl porušen zákon v 
ustanovení § 146 odst. 2 písm. a) tr. řádu v neprospěch obviněného B. K.

Podle § 269 odst. 2 tr. řádu napadené usnesení zrušil,  jakož i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

Věc podle § 270 odst. 1 tr. řádu přikázal státnímu zástupci Krajského státního 
zastupitelství v Českých Budějovicích, aby ji v potřebném rozsahu znovu 
projednal a rozhodl.

Státní zástupce Krajského státního zastupitelství v Českých Budějovicích 
rozhodne o stížnosti obviněného proti usnesení o zahájení trestního stíhání, 
přičemž při svém rozhodování bude podle § 270 odst. 4 tr. řádu vázán právním 
názorem, který v tomto rozsudku vyslovil Nejvyšší soud.

P o u č e n í : Proti tomuto rozhodnutí není opravný prostředek přípustný.

V Brně dne 20. května 2008  

Předsedkyně senátu:

                                                                                
     JUDr. Danuše  N o v o t n á   

	

	
