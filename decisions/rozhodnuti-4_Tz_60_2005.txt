Soud: Nejvyšší soud

Spisová značka: 4 Tz 60/2005

Datum rozhodnutí: 28.06.2005

Typ rozhodnutí: Rozsudek




4 Tz 60/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
června 2005 v senátě složeném z předsedy JUDr. Juraje Malika a soudců JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného L. F., proti usnesení Krajského 
soudu v Ústí nad Labem ze dne 31. srpna 2004, čj. 5 To 426/2004-221,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Usnesením Krajského soudu v Ústí nad Labem ze dne 31. srpna 2004, 

čj. 5 To 426/2004-221, byl porušen zákon v ustanoveních § 147 a § 148 odst. 1 
písm. c) tr. ř., a v řízení, jež mu předcházelo, v ustanovení § 152 odst. 1 
písm. b) tr. ř., v neprospěch obviněného L. F.

Toto usnesení se zrušuje.

Zrušuje se také usnesení Okresního soudu v Ústí nad Labem ze dne 5. 3. 2004, 

čj. 2 T 142/2001-210, jakož i všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. 

Okresnímu soudu v Ústí nad Labem se přikazuje, aby věc v potřebném rozsahu 
znovu projednal a rozhodl.  

O d ů v o d n ě n í :

Usnesením Okresního soudu v Ústí nad Labem ze dne 5. 3. 2004, 

čj. 2 T 142/2001-210, bylo rozhodnuto tak, že podle § 152 odst. 1 písm. b) tr. 
ř. je obviněný L. F. povinen nahradit státu odměnu a hotové výdaje uhrazené 
ustanovenému obhájci státem ve výši 30.416,- Kč. Toto rozhodnutí nabylo právní 
moci poté, co Krajský soud v Ústí nad Labem usnesením ze dne 31. srpna 2004, 
čj. 5 To 426/2004-221, podle § 148 odst. 1 písm. c) tr. ř. stížnost obviněného 
L. F. proti němu zamítl. 

Proti usnesení Krajského soudu v Ústí nad Labem ze dne 31. srpna 2004, 

čj. 5 To 426/2004-221, podal ministr spravedlnosti podle § 266 odst. 1, odst. 2 
tr. ř. stížnost pro porušení zákona ve prospěch obviněného L. F. s tím, že 
tímto usnesením byl porušen zákon v ustanoveních § 147 a § 148 odst. 1 písm. c) 
tr. ř. ve vztahu k ustanovení        § 152 odst. 1 písm. b) tr. ř. v řízení 
předcházejícím. V jejím odůvodnění ministr spravedlnosti uvádí, že obhájce byl 
obviněnému, stíhanému pro trestné činy ublížení na zdraví ve stadiu pokusu, 
podílnictví, nedovolené výroby a držení omamných a psychotropních látek a jedů 
a pomoc k tomuto trestnému činu podle § 8 odst. 1 k § 222 odst. 1, § 251 odst. 
1, § 187 odst. 1 a § 10 odst. 1 písm. c) k § 187 odst. 1 tr. zák., ustanoven 
usnesením (správně opatřením) Okresního soudu v Ústí nad Labem ze dne 19. 3. 
2000, sp. zn. Nt 1206/2000, neboť nastoupil výkon trestu uložený mu rozsudkem 
Okresního soudu v Ústí nad Labem ze dne 25. 5. 1999, sp. zn. 4 T 214/1997, za 
trestný čin podílnictví podle § 251 odst. 1 písm. a)   tr. zák. v trvání 10 
měsíců ve věznici s ostrahou. Propuštěn z výkonu tohoto trestu byl obviněný po 
jeho odpykání dne 23. 2. 2001. Rozhodnutím Okresního soudu v Ústí nad Labem ze 
dne 15. května 2001, sp. zn. 40 Nt 1034/2001-4, bylo ustanovení obhájce 
zrušeno. Obhájci bylo toto usnesení doručeno dne 18. 5. 2001 a  dne 27. 9. 2002 
předložil obhájce soudu vyúčtování  nákladů obhajoby, když tento nárok uplatnil 
včas ve lhůtě jednoho roku po nabytí účinnosti zákona č. 265/2001 Sb. Okresní 
soud v Ústí nad Labem ve svém rozhodnutí ze dne 5. 3. 2004, sp. zn. 2 T 
142/2001, kterým byla obviněnému uložena povinnost nahradit státu celou částku 
odměny a hotových výdajů uhrazených státem obhájci ve výši 30.416,- Kč, 
pochybil, pokud při aplikaci ustanovení § 152 odst. 1 písm. b) tr. ř. považoval 
za nerozhodné, že obviněný L. F. nebyl uznán vinným všemi trestnými činy, pro 
které mu bylo původně sděleno obvinění. Je třeba vzít v úvahu, že výrok 
rozsudku o vině je vždy spojen s konkrétním trestným činem, je tímto způsobem 
individualizován a není důvodu, aby podle stejného kriteria nebylo soudem 
rozhodováno i o povinnosti obviněného k náhradě odměny a hotových výdajů 
uhrazených státem obhájci. Ani stížnostní Krajský soud v Ústí nad Labem pak 
toto pochybení nenapravil, neboť stížnost obviněného jako nedůvodnou zamítl. 
Jelikož byl obviněný L. F. pravomocně uznán vinným pouze částí trestných činů a 
některé úkony obhájce se týkaly stíhání pro trestné činy, pro něž bylo trestní 
stíhání ve stadiu přípravného řízení zastaveno, měla mu být soudem uložena 
povinnost nahradit nikoli celou částku 30.416,- Kč odměny a hotových výdajů 
uhrazených obhájci, nýbrž jen její část. Obviněnému L. F. mělo být uloženo 
nahradit státu částku nižší, než kterou stát zaplatil ustanovenému obhájci, a 
to o částku obsaženou ve vyúčtování obhájce JUDr. F. G. ze dne 26. 9. 2002 v 
bodě 1) a částečně v bodě 2), pokud byl obviněný L. F. stíhán pro trestné činy, 
pro které bylo trestní stíhání vyšetřovatelem zastaveno a dále v bodě A.2) a 
6), neboť výslechy svědků J. Z. a P. P. se vztahovaly k pokusu trestného činu 
ublížení na zdraví podle § 8 odst. 1, § 222 odst. 1 tr. zák.   a podílnictví 
podle § 251 odst. 1 písm. a) tr. zák., pro které bylo trestní stíhání zastaveno 
vyšetřovatelem jednak usnesením ze dne 15. 1. 2001, ČVS OVUL-75/30-2001, jednak 
usnesením ze 14. 6. 2001, ČVS: OVUL 1116/30-99. Navrhl proto, aby Nejvyšší soud 
podle § 268 odst. 2 tr. ř. vyslovil, že napadeným usnesením Krajského soudu v 
Ústí nad Labem ze dne 31. srpna 2004, čj. 5 To 426/2004-221, a v řízení jemu 
předcházejícím, byl porušen zákon v neprospěch obviněného L. F. ve vytýkaném 
rozsahu, aby podle § 269 odst. 2 tr. ř. toto usnesení zrušil a dále postupoval 
podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 152 odst. 1 písm. b) tr. ř. je obviněný, jenž byl pravomocně uznán 
vinným, povinen nahradit státu odměnu a hotové výdaje uhrazené obhájci státem, 
pokud nemá nárok na obhajobu bezplatnou.

Nejvyšší soud ze spisového materiálu zjistil, že obviněný L. F. byl rozsudkem 
Okresního soudu v Ústí nad Labem ze dne 12. února 2004, čj. 2 T 142/2001-208, 
uznán vinným trestným činem nedovolené výroby a držení omamných a 
psychotropních látek a jedů podle § 187 odst. 1 tr. zák. jednáním popsaným pod 
bodem 1) rozsudku, pomocí k trestnému činu nedovolené výroby a držení omamných 
a psychotropních látek a jedů podle § 10 odst. 1 písm. c) k § 187 odst. 1 tr. 
zák. jednáním popsaným pod bodem 2) rozsudku a  trestným činem podílnictví 
podle § 251 odst. 1 písm. a) tr. zák. jednáním popsaným pod bodem 3) rozsudku. 
Za to byl odsouzen podle § 187 odst. 1 tr. zák. za užití § 35 odst. 1 tr. zák. 
k úhrnnému trestu odnětí svobody v trvání dvou roků s podmíněným odkladem na 
zkušební dobu v trvání 42 měsíců za současného uložení dohledu. Podle § 59 
odst. 2 tr. zák. byla obviněnému uložena povinnost podrobit se léčení 
závislosti na návykových látkách, které není ochranným léčením podle tr. zák. 

Jak již zmínila stížnost pro porušení zákona obhájce byl obviněnému L. F. v 
průběhu trestního stíhání pro pokus trestného činu ublížení na zdraví podle § 8 
odst. 1 

k § 222 odst. 1 tr. zák., trestné činy podílnictví podle § 251 odst. 1 tr. zák. 
a nedovolené výroby a držení omamných a psychotropních látek a jedů a pomoci k 
tomuto trestnému činu podle § 187 odst. 1 a § 10 odst. 1 písm. c) k § 187 odst. 
1 tr. zák.,  ustanoven z důvodu § 36 odst. 1 písm. a)  tr. ř., protože byl v té 
době ve výkonu trestu odnětí svobody. Po propuštění na svobodu (po odpykání 
trestu) bylo okresním soudem toto opatření o ustanovení obhájce zrušeno a 
usnesením ze dne 5. 3. 2004, čj. 2 T 142/2001-210, rozhodl Okresní soud v Ústí 
nad Labem ve spojení s usnesením Krajského soudu v Ústí nad Labem ze dne 31. 
srpna 2004, čj. 5 To 426/2004-221, tak, že  obviněný je povinen nahradit státu 
odměnu a hotové výdaje uhrazené ustanovenému obhájci státem ve výši 30.416,- 
Kč. 

V posuzovaném případě však nevzal okresní soud ani krajský soud, při 
rozhodování 

o této zákonné povinnosti v úvahu, že usnesením policejního orgánu ze dne 

15. 1. 2001, ČVS OVUL-75/30-2001,  bylo podle ustanovení § 172 odst. 1 písm. c) 
tr. ř. zastaveno trestní stíhání obviněného pro trestný čin ublížení na zdraví 
podle § 8 odst. 1 k § 222 odst. 1 tr. zák. a že usnesením policejního orgánu ze 
dne 14. 6. 2001, ČVS: OVUL 1116/30-99, bylo podle § 172 odst. 1 písm. a) tr. ř. 
zastaveno i trestní stíhání pro trestný čin podílnictví podle § 251 odst. 1 tr. 
zák. Resp. v té souvislosti zaujal nesprávný právní názor, že je nerozhodné, že 
nebyl uznán vinným všemi trestnými činy, pro které mu bylo původně sděleno 
obvinění. 

Podle přesvědčení Nejvyššího soudu předpoklad plné náhrady odměny a hotových 
výdajů uhrazených ustanovenému obhájci státem ve smyslu ustanovení § 152 odst. 
1 

písm. b) tr. ř., že obžalovaný byl pravomocně uznán vinným,  je dán jen tehdy, 
pokud byl pravomocně uznán vinným všemi trestnými činy, pro které byl za účasti 
obhájce trestně stíhán. Jestliže v průběhu trestního řízení došlo k zastavení 
trestního stíhání pro některý ze stíhaných skutků nebo obviněný byl obžaloby 
pro některý z více stíhaných skutků obžaloby zproštěn, při důsledném 
respektování uvedeného předpokladu přichází proto v úvahu uložit obviněnému 
povinnost nahradit náklady vynaložené státem v souvislosti s jeho obhajobou 
pouze, pokud se týkaly jeho obhajoby stran skutků, kterými byl pravomocně uznán 
vinným (k tomu viz Soudní rozhledy/C. H. Beck č. 8/2004, str. 313 a R 31/1991 
Sbírky soudních rozhodnutí a stanovisek).

	

Okresní soud v Ústí nad Labem tak nesprávně uložil obviněnému povinnost 
nahradit též státem uhrazenou odměnu ustanovenému obhájci JUDr. F. G. za jeho 
účast při vyšetřovacích úkonech v přípravném řízení u výslechu svědka J. Z. 
(bod A. 2/ vyúčtování úkonů obhájce), u výslechu obviněného L. F. ve věznici 
Nové Sedlo dne 19. 10. 2000 (bod A. 3/ vyúčtování úkonů obhájce), a u výslechu 
svědka P. (bod A. 6/ vyúčtování úkonů obhájce). 

	

Nejvyšší soud proto podle § 268 odst. 2 tr. ř. vyslovil, že usnesením Okresního 
soudu v Ústí nad Labem ze dne 5. 3. 2004, čj. 2 T 142/2001-210, pokud jím bylo 
stanoveno, že obviněný je povinen nahradit státu odměnu a hotové výdaje 
uhrazené ustanovenému obhájci státem v plném rozsahu jeho vyúčtování, byl 
porušen zákon v ustanovení § 152 odst. 1 písm. b) tr. ř. v neprospěch 
obviněného L. F.  Krajský soud v Ústí nad Labem pak především nesplnil svoji 
přezkumnou povinnost, když toto pochybení nenapravil a tím, že důvodnou 
stížnost  obviněného zamítl, porušil  napadeným usnesením zákon v neprospěch L. 
F. v ustanoveních § 147 a § 148 odst. 1 písm. c) tr. ř. V souladu s ustanovením 
§ 269 odst. 2 tr. ř. pak nezbylo než napadené usnesení Krajského soudu v Ústí 
nad Labem a jemu předcházející usnesení Okresního soudu v Ústí nad Labem  
zrušit, a to včetně všech dalších rozhodnutí, na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. Z 
povahy věci vyplývá, že nové rozhodnutí ve věci musí učinit Okresní soud v Ústí 
nad Labem, proto Nejvyšší soud tomuto soudu podle § 270 odst. 1 tr. ř. 
přikázal, aby věc v potřebném rozsahu znovu projednal a rozhodl. V této 
souvislosti se Okresnímu soudu v Ústí nad Labem zároveň připomíná, že je vázán 
právním názorem v tomto rozsudku Nejvyšším soudem vysloveným (§ 270 odst. 4 tr. 
ř.). 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).  

V Brně dne 28. června 2005

Předseda senátu:

JUDr. Juraj  M a l i k   

	

	
