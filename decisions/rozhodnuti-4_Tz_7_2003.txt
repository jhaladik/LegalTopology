Soud: Nejvyšší soud

Spisová značka: 4 Tz 7/2003

Datum rozhodnutí: 27.02.2003

Typ rozhodnutí: Rozsudek




4 Tz 7/2003

ČESKÁ REPUBLIKA

R O Z S U D E K 

J M É N E M R E P U B L I K Y

	

Nejvyšší soud České republiky projednal ve veřejném zasedání konaném dne 27. 
února 2003 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Danuše Novotné stížnost pro porušení zákona podanou 
ministrem spravedlnosti ve prospěch obviněného ml. K. H., proti trestnímu 
příkazu Okresního soudu v Přerově ze dne 29. 11. 2001, čj. 1 T 301/2001-24,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Trestním příkazem Okresního soudu v Přerově ze dne 29. 11. 2001, čj. 1 T 
301/2001?24, byl v ustanoveních § 314e odst. 1 tr. ř., ve znění účinném do 31. 
12. 2001 a § 36 tr. zák., a v řízení, které mu předcházelo v ustanovení § 2 
odst. 5, odst. 6 tr. ř., ve znění účinném do 31. 12. 2001, porušen zákon v 
neprospěch obviněného mladistvého K. H.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu soudu v Přerově se přikazuje, aby věc v potřebném rozsahu znovu 
projednal a rozhodl. 

O d ů v o d n ě n í :

Trestním příkazem Okresního soudu v Přerově ze dne 29. 11. 2001, čj. 1 T 
301/2001?24, byl obviněný, tehdy ještě mladistvý K. H., uznán vinným jednak 
trestným činem krádeže podle § 247 odst. 1 písm. e) tr. zák., jednak trestným 
činem porušování domovní svobody podle § 238 odst. 1 tr. zák. na tom skutkovém 
základě, že v nezjištěnou dobu v srpnu 2001 v M., ve třech případech vnikl do 
neuzamčeného rodinného domu majitele J. R., kde k jeho škodě v prvním případě 
odcizil částku 500,-Kč, ve druhém 550,- Kč a ve třetím případě neodcizil nic, 
přičemž uvedeného jednání se dopustil přesto, že byl rozsudkem Okresního soudu 
ve Vsetíně ze dne 27. 11. 2000, čj. 3 T 135/2000-92, odsouzen pro trestný čin 
krádeže podle § 247 odst. 1 písm. b), e) odst. 2 tr. zák. k trestu obecně 
prospěšných prací v trvání 200 hodin. Za to mu byl uložen podle § 314 odst. 2 
tr. ř. a § 238 odst. 1, § 45 odst. 1, § 45a odst. 1 tr. zák., za použití § 35 
odst. 1 tr. zák., úhrnný trest obecně prospěšných prací ve výměře 400 hodin. 
Dále byl podle § 228 odst. 1 tr. ř. zavázán zaplatit na náhradě škody 
poškozenému J. R. částku 1.050,- Kč. Trestní příkaz nabyl právní moci dne 5. 3. 
2002.

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného K. H. Okresnímu soudu vytýká, že 
napadeným trestním příkazem byla překročena maximálně přípustná výměra trestu 
obecně prospěšných prací, která je podle § 45a odst. 1 tr. zák. 400 hodin. Toto 
tvrzení dokládá tím, že rozsudkem Okresního soudu ve Vsetíně ze dne 21. 11. 
2000 (správně 27. 11. 2000), čj. 3 T 135/2000-92, byl obviněný odsouzen pro 
trestný čin krádeže podle § 247 odst. 1 písm. b), e), odst. 2 tr. zák. k trestu 
obecně prospěšných prací v trvání 200 hodin. S poukazem na ustanovení § 36 věty 
první tr. zák. uvedl, že tento trest nebyl ke dni vydání napadeného trestního 
příkazu ještě vykonán, a tak Okresní soud v Přerově měl k této skutečnosti při 
vyměřování trestu přihlížet. Ministr spravedlnosti proto navrhl, aby Nejvyšší 
soud podle § 268 odst. 2 tr. ř. vyslovil, že trestním příkazem Okresního soudu 
v Přerově ze dne 29. 11. 2001, čj. 1 T 301/2001-24, byl v ustanovení § 36 tr. 
zák. a v řízení, které mu předcházelo v ustanovení § 2 odst. 5, odst. 6 tr. ř., 
porušen zákon v neprospěch obviněného K. H., aby podle § 269 odst. 2 tr. ř. 
napadený trestní příkaz zrušil a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 314e odst. 1 tr. ř., ve znění účinném do 31. 12. 2001, samosoudce může 
bez projednání věci v hlavním líčení vydat trestní příkaz, jestliže skutkový 
stav je spolehlivě prokázán opatřenými důkazy. 

Podle § 2 odst. 5 tr. ř., ve znění účinném do 31. 12. 2001, orgány činné v 
trestním řízení postupují tak, aby byl zjištěn skutkový stav věci, o němž 
nejsou důvodné pochybnosti, a to v rozsahu, který je nezbytný pro jejich 
rozhodnutí. Bez návrhu stran objasňují stejně pečlivě okolnosti svědčící ve 
prospěch i v neprospěch obviněného. Doznání obviněného nezbavuje orgány činné v 
trestním řízení povinnosti přezkoumat všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 36 tr. zák. jestliže soud odsuzuje pachatele za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou tímto 
zákonem pro tento druh trestu. 	

Podle § 45a odst. 1, věty prvé, tr. zák., trest obecně prospěšných prací může 
soud uložit ve výměře od 50 do 400 hodin.

Citovanými ustanoveními trestního zákona a trestního řádu se Okresní soud v 
Přerově při vydání trestního příkazu ze dne 29. 11. 2001, čj. 1 T 301/2001-24, 
neřídil. Při jeho vydání již existoval rozsudek Okresního soudu ve Vsetíně ze 
dne 27. 11. 2000, čj. 3 T 135/2000-92, což bylo soudu známo, protože na něj 
přímo odkazuje ve skutkové větě napadeného trestního příkazu. Tímto rozsudkem 
byl obviněnému ml. K. H. uložen trest obecně prospěšných prací ve výměře 200 
hodin. Pokud by se byl Okresní soud v Přerově nespokojil jen s opisem rozsudku 
Okresního soudu ve Vsetíně a vyžádal si celý trestní spis, jak byl ostatně 
povinen, zjistil by, že výkon uloženého trestu obecně prospěšných prací, byl v 
uvedené věci nařízen až dne 4. 9. 2001, takže dne 29. 11. 2001 nemusel být 
ještě celý vykonán, což se později potvrdilo. Ze sdělení obecního úřadu v M. ze 
dne 21. 5. 2002, založeného pod č. l. 36 totiž vyplývá, že obviněnému ml. K. H. 
zbývalo ještě k tomuto dni odpracovat 114 z uložených 200 hodin obecně 
prospěšných prací. Pokud za této situace Okresní soud v Přerově uložil 
obviněnému ml. K. H. dalších 400 hodin obecně prospěšných prací, bez zjištění, 
zda celý předchozí trest obecně prospěšných prací byl již vykonán, nesplnil 
především povinnost vyplývající z ustanovení § 2 odst. 5, odst. 6 tr. ř., když 
požadavek na řádné zjištění skutkového stavu a odpovědné zhodnocení důkazů, se 
nepochybně vztahují i na prověření osoby obviněného, včetně jeho kriminální 
minulosti, neboť poznatky v daném směru přímo ovlivňují druh a výměru trestu a 
překročením povolené výměry trestu přímo porušil zákon v ustanovení § 36 tr. 
zák. Vzhledem k tomu, že takto uložený trest je nutno vždy posuzovat jako 
trest, který je ve zřejmém nepoměru ke stupni nebezpečnosti činu pro 
společnost, byla stížnost pro porušení zákona shledána přípustnou podle § 266 
odst. 2 tr. ř. 

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl v ustanoveních § 314e odst. 1 tr. ř., ve znění účinném do 31. 12. 
2001 a § 36 tr. zák., a v řízení, které jeho vydání předcházelo, též v 
ustanovení § 2 odst. 5, odst. 6 tr. ř., ve znění účinném do 31. 12. 2001, 
porušen zákon v neprospěch obviněného mladistvého K. H.

Poté podle § 269 odst. 2 tr. ř. tento trestní příkaz, jakož i na něj všechna 
obsahově navazující rozhodnutí, zrušil v celém rozsahu. V tomto směru se 
odkazuje na R 56/2000 Sbírky soudních rozhodnutí a stanovisek, v němž bylo 
vysvětleno, že je-li trestní příkaz zatížen vadou, v důsledku níž se jako 
institut s povahou odsuzujícího rozsudku stal nezákonným a je třeba jej proto 
podle § 269 odst. 2 tr. ř. zrušit, je nutno v případě, kdy nápravu lze zjednat 
jen pokračováním v řízení, jej zrušit celý, i když zjištěná vada dopadá pouze 
na správnost výroku o trestu (v daném případě trest obecně prospěšných prací). 

V souladu s tímto závěrem proto Nejvyšší soud Okresnímu soudu v Přerově podle § 
270 odst. 1 tr. ř. přikázal, aby věc v potřebném rozsahu znovu projednal a 
rozhodl. V konkrétním případě to znamená znovu rozhodnout o obžalobě Okresního 
státního zastupitelství v Přerově ze dne 13. 11. 2001, sp. zn. 2 Zt 1313/2001. 
Při rozhodování o trestu pak bude nutno vzít zřetel na citovaný rozsudek 
Okresního soudu ve Vsetíně ze dne 27. 11. 2000, čj. 3 T 135/2000-92, přičemž 
obviněnému K. H. by měl být uložen, bude-li opět shledán vinným, trest za 
dodržení zásady uvedené v ustanovení § 36 tr. zák. Okresnímu soudu se zároveň 
připomíná, že je vázán právním názorem zde Nejvyšším soudem vysloveným (§ 270 
odst. 4 tr. ř.), jakož i zásadou vyplývající z ustanovení § 273 věty první tr. 
ř., tj. vyslovil-li Nejvyšší soud, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá, tr. ř.). 

V Brně dne 27. února 2003

Předseda senátu:

JUDr. Juraj M a l i k 

	

	
