Soud: Nejvyšší soud

Spisová značka: 4 Tz 20/2009

Datum rozhodnutí: 28.04.2009

Typ rozhodnutí: ROZSUDEK




4 Tz 20/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 28. dubna 2009 
v senátě složeném z předsedy JUDr. Petra Šabaty a soudců JUDr. Františka Hrabce 
a JUDr. Jiřího Pácala stížnost pro porušení zákona, kterou podal ministr 
spravedlnosti ve prospěch obviněného  J. K., roz. Š., proti usnesení Krajského 
soudu v Českých Budějovicích ze dne 7. 10. 2008, sp. zn. 4 To 737/2008, a 
podle  § 268 odst. 2, § 269 odst. 2  a  § 270 odst. 1 tr. ř. rozhodl  t a k t o 
:

Pravomocným usnesením Krajského soudu v Českých Budějovicích ze dne 7. 10. 
2008, sp. zn. 4 To 737/2008,  b y l    p o r u š e n    z á k o n  v 
ustanoveních § 2 odst. 13, § 36 odst. 1 písm. a) a § 263 odst. 3, 4 tr. ř. v 
neprospěch obviněného J. K.

Napadené usnesení   s e   z r u š u j e .

Současně  s e   z r u š u j í  všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu.

	

Krajskému soudu v Českých Budějovicích  s e   p ř i k a z u j e , aby věc v 
potřebném rozsahu znovu projednal a rozhodl.

O d ů v o d n ě n í :

Rozsudkem Okresního soudu v Písku ze dne 23. 7. 2008, sp. zn. 2 T 165/2007, byl 
obviněný J. K. uznán vinným trestným činem maření výkonu úředního rozhodnutí 
podle § 171 odst. 1 písm. c) tr. zák. a trestným činem řízení motorového 
vozidla bez řidičského oprávnění podle § 180d tr. zák. 

Podkladem výroku o vině se stalo zjištění soudu prvního stupně, že 

1)dne 10. 11. 2007 v odpoledních hodinách z V. n. L., okr. T., do M., okr. P., 
řídil autobus zn. Karosa,  ve kterém vezl 26 dětí a další dospělé osoby, a to 
přesto, že v této době u něho trval trest zákazu činnosti spočívající v zákazu 
řízení všech motorových vozidel v trvání  dvou let, uložený mu rozsudkem 
Okresního soudu v Prachaticích ze dne 15. 2. 2007, sp. zn. 4 T 33/2007, který 
nabyl právní moci dne 15. 2. 2007, a v době řízení autobusu nebyl držitelem 
řidičského oprávnění dle § 81 odst. 8 zákona č. 361/2000 Sb., o provozu na 
pozemních komunikacích,

2)dne 17. 11. 2007 v dopoledních hodinách z obce S., okr. P., do obce H., okr. 
T., po silnici č. I/19 řídil autobus zn. Karosa,  ve kterém vezl 26 dětí a 
další dospělé osoby, a to přesto, že v té době u něho trval trest zákazu 
činnosti spočívající v zákazu řízení všech motorových vozidel v trvání  dvou 
let, uložený mu rozsudkem Okresního soudu v Prachaticích ze dne 15. 2. 2007, 
sp. zn. 4 T 33/2007, a v době řízení autobusu nebyl držitelem řidičského 
oprávnění dle § 81 odst. 8 zákona č. 361/2000 Sb., o provozu na pozemních 
komunikacích,

3)dne 25. 11. 2007 v době od 17:00 do 17:25 hodin v okrese T. řídil po silnici  
II. třídy č. 122 mezi obcemi H. a S. u O. autobus tov. zn. Karosa, a to přesto, 
že u něj trval trest zákazu činnosti spočívající v zákazu řízení všech druhů 
motorových vozidel na dobu dvou let, uložený mu rozsudkem Okresního soudu v 
Prachaticích ze dne 15. 2. 2007, sp. zn. 4 T 33/2007. 

Za tyto trestné činy byl obviněný J. K. odsouzen podle § 180d tr. zák. a § 37a 
tr. zák. ke společnému nepodmíněnému trestu odnětí svobody v trvání dvanácti 
měsíců, pro jehož výkon byl zařazen podle § 39a odst. 2 písm. c) tr. zák. do 
věznice s ostrahou.  Podle § 49 odst. 1 a § 50 odst. 1 tr. zák. byl obviněnému 
uložen trest zákazu činnosti spočívající v zákazu řízení všech druhů motorových 
vozidel v trvání čtyř roků. Současně byl zrušen výrok o vině a trestu z 
rozsudku Okresního soudu v Táboře ze dne 7. 12. 2007, sp. zn. 13 T 232/2007, ve 
spojení s usnesením Krajského soudu v Českých Budějovicích, pobočky v Táboře ze 
dne 3. 4. 2008, sp. zn. 14 To 23/2008.

Proti shora citovanému rozsudku Okresního soudu v Písku podal obviněný odvolání 
(č. l. 57) směřující do výroku o vině i trestu, o kterém rozhodl Krajský soud v 
Českých Budějovicích ve veřejném zasedání v nepřítomnosti obviněného, když 
dospěl k závěru, že vyrozumění o jeho konání je možno považovat za doručené ve 
smyslu ustanovení § 64 odst. 2 tr. ř. a že jsou splněny podmínky podle  § 202 
odst. 2 a § 238 tr. ř.

Usnesením Krajského soudu v Českých Budějovicích ze dne 7. 10. 2008, sp. zn. 4 
To 737/2008, bylo odvolání obviněného podle § 256 tr. ř. zamítnuto jako 
nedůvodné.

Proti usnesení Krajského soudu v Českých Budějovicích ze dne 7. 10. 2008, sp. 
zn. 4 To 737/2008, podal ministr spravedlnosti podle § 266 odst. 1 a 2 tr. ř. 
stížnost pro porušení zákona ve prospěch obviněného J. K. 

Upozornil v ní, že vyrozumění o konání veřejného zasedání odvolacího soudu bylo 
obviněnému zasláno na adresu, kterou uvedl na svém písemném odvolání. Dne 17. 
9. 2008 byla zásilka uložena na poště k vyzvednutí, a protože si obviněný 
zásilku nevyzvedl, považoval soud poslední den úložní lhůty, tj. 2. 10. 2008, 
za den doručení. Krajskému soudu v Českých Budějovicích se nevyzvednuté 
vyrozumění vrátilo dne 6. 10. 2008 s tím, že adresát se z uvedené adresy 
odstěhoval. 

Důvodem nepřítomnosti obviněného J. K. u veřejného zasedání odvolacího soudu 
dne 7. 10. 2008 však byla skutečnost, že dne 14. 8. 2008 nastoupil k výkonu 
trestu odnětí svobody do vazební věznice v Českých Budějovicích, a to v trestní 
věci vedené u Okresního soudu v Táboře pod sp. zn. 13 T 232/2007. O nástupu 
výkonu trestu odnětí svobody obviněný Krajský soud v Českých Budějovicích sám 
neinformoval a tuto informaci krajský soud nezískal ani z jiného zdroje. 
Skutečnost, že se obviněný nachází ve výkonu trestu odnětí svobody, byla tak 
zaznamenána až Okresním soudem v Písku v trestním spise sp. zn. 2 T 165/2007, 
jak vyplývá z úředního záznamu ze dne 31. 10. 2008 (č. l. 81).  Rozhodnutí 
odvolacího soudu spolu s usnesením o zápočtu do společného nepodmíněného trestu 
obviněný převzal dne 7. 11. 2008 ve věznici Drahonice, kam byl přemístěn k 
dalšímu výkonu trestu odnětí svobody (č. l. 84).

Ve skutečnosti, že veřejné zasedání odvolacího soudu proběhlo bez přítomnosti 
obviněného, který v té době vykonával trest odnětí svobody, aniž výslovně 
uvedl, že se účasti při veřejném zasedání vzdává, spatřuje ministr 
spravedlnosti porušení zákona v neprospěch obviněného. Zákon byl porušen i v 
tom, že veřejné zasedání o odvolání obviněného se konalo, aniž měl obviněný 
obhájce, přestože okamžikem jeho nástupu do výkonu trestu odnětí svobody nastal 
zákonný důvod nutné obhajoby. Ministr spravedlnosti konstatuje, že o zamítnutí 
odvolání obviněného J. K. bylo Krajským soudem v Českých Budějovicích 
rozhodnuto, aniž by pro takové rozhodnutí byly objektivně splněny zákonné 
procesní podmínky.

V petitu stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Českých Budějovicích byl v neprospěch obviněného porušen 
zákon v ustanoveních § 2 odst. 13, § 36 odst. 1 písm. a) a § 263 odst. 3, 4 tr. 
ř., dále aby Nejvyšší soud podle § 269 odst. 2 tr. ř. napadené usnesení v celém 
rozsahu zrušil, a to včetně dalších rozhodnutí na ně obsahově navazujících, 
pokud vzhledem ke změně, k níž došlo zrušením, pozbyla podkladu, a poté aby 
postupoval podle § 270 odst. 1 tr. ř. a věc vrátil Krajskému soudu v Českých 
Budějovicích, který ji v potřebném rozsahu znovu projedná a rozhodne.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 2 odst. 13 tr. ř. ten, proti němuž se řízení vede, musí být v každém 
období řízení poučen o právech umožňujících mu plné uplatnění obhajoby a o tom, 
že si též může zvolit obhájce; všechny orgány činné v trestním řízení jsou 
povinny umožnit mu uplatnění jeho práv.

Podle § 36 odst. 1 písm. a) tr. ř. musí mít obviněný obhájce již v přípravném 
řízení,  je-li ve vazbě, ve výkonu trestu odnětí svobody nebo na pozorování ve 
zdravotnickém ústavu.

Podle § 263 odst. 3 tr. ř. při veřejném zasedání konaném o odvolání musí mít 
obviněný obhájce ve všech případech, kdy ho musí mít při hlavním líčení.

Podle § 263 odst. 4 tr. ř. v nepřítomnosti obviněného, který je ve vazbě nebo 
ve výkonu trestu odnětí svobody, lze veřejné zasedání odvolacího soudu konat 
jen tehdy, jestliže obviněný výslovně prohlásí, že se účasti při veřejném 
zasedání vzdává.

Z údajů uvedených v přezkoumávaném trestním spise je zjevné, že výše uvedenými 
zákonnými ustanoveními se Krajský soud v Českých Budějovicích důsledně neřídil.

Konstatovaná ustanovení trestního řádu směřují k důsledné ochraně práva na 
obhajobu. Procesní podmínky uvedené v těchto zákonných ustanoveních nejsou 
odvislé od toho, zda a kdy se vůbec příslušný soud dověděl o skutečnosti, že se 
obviněný nachází ve vazbě či výkonu trestu, nýbrž od objektivní skutečnosti, že 
obviněný vazbu či výkon trestu skutečně vykonává. Je tedy věcí příslušného 
orgánu činného v trestním řízení, včetně soudu, aby si tyto skutečnosti včas 
ověřil. Z údajů obsažených v trestním spisu vyplývá, že Krajský soud v Českých 
Budějovicích nikterak nezjišťoval, zda se obviněný nachází ve výkonu trestu či 
vazbě, ačkoli tak učinit měl, a to tím spíše, že vyrozumění o konání veřejného 
zasedání se vrátilo jako nedoručené s tím, že se obviněný z uvedené adresy 
odstěhoval.

Stížnost pro porušení zákona podal ministr spravedlnosti důvodně, neboť bylo 
porušeno právo obviněného na obhajobu za situace, kdy Krajský soud v Českých 
Budějovicích konal ve věci veřejné zasedání o podaném odvolání obviněného, aniž 
byly dány všechny zákonné předpoklady pro konání tohoto veřejného zasedání.

Z uvedených důvodů Nejvyšší soud podle § 268 odst. 2 tr. ř. vyslovil, že 
pravomocným usnesením Krajského soudu v Českých Budějovicích ze dne 7. 10. 
2008,               sp. zn. 4 To 737/2008, byl porušen zákon v ustanoveních § 2 
odst. 13, § 36 odst. 1 písm. a) a § 263 odst. 3, 4 tr. ř. v neprospěch 
obviněného J. K.

Podle § 269 odst. 2 tr. ř. Nejvyšší soud napadené usnesení zrušil, jakož zrušil 
i všechna další rozhodnutí na toto usnesení obsahově navazující, pokud vzhledem 
ke změně,  k níž došlo zrušením, pozbyla podkladu.

Podle § 270 odst. 1 tr. ř. Nejvyšší soud přikázal věc Krajskému soudu v Českých 
Budějovicích k novému projednání a rozhodnutí.

Krajský soud v Českých Budějovicích znovu ve věci provede veřejné zasedání, a 
to za splnění výše uvedených procesních podmínek bude-li obviněný nadále ve 
vazbě či výkonu trestu a teprve poté ve věci znovu rozhodne.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který v tomto rozsudku vyslovil Nejvyšší soud, a je povinen provést ty 
procesní úkony, jejichž provedení Nejvyšší soud nařídil.

P o u č e n í :  Proti tomuto rozhodnutí není opravný prostředek přípustný.

V Brně dne 28. dubna 2009

                                                                                
     Předseda senátu:

                                                                                
     JUDr. Petr Šabata  

