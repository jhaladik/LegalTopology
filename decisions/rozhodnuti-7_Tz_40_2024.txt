Soud: Nejvyšší soud

Spisová značka: 7 Tz 40/2024

Datum rozhodnutí: 31.07.2024

Typ rozhodnutí: ROZSUDEK


Heslo: Peněžitý trest, Stížnost pro porušení zákona

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř., § 68 odst. 6 tr. zákoníku, § 2 odst. 5,6 tr. ř.

Kategorie rozhodnutí: C




7 Tz 40/2024-555 





ČESKÁ REPUBLIKA
ROZSUDEK
JMÉNEM REPUBLIKY



	Nejvyšší soud v senátě složeném z předsedy JUDr. Radka Doležela a 
soudců JUDr. Josefa Mazáka a JUDr. Romana Vicherka, Ph.D., projednal v 
neveřejném zasedání konaném dne 31. 7. 2024 stížnost pro porušení zákona 
podanou ministrem spravedlnosti ve prospěch obviněné právnické osoby GASTRONOM 
restaurant & catering s. r. o., IČ 07255781, sídlem Masarykovo náměstí 3/34, 
Kyjov, proti rozsudku Okresního soudu v Hodoníně ze dne 8. 3. 2023, sp. zn. 2 T 
130/2022, a rozhodl takto:


	Podle § 268 odst. 2 tr. ř. se vyslovuje, že rozsudkem Okresního soudu v 
Hodoníně ze dne 8. 3. 2023, sp. zn. 2 T 130/2022,

byl porušen zákon

v neprospěch obviněné právnické osoby GASTRONOM restaurant & catering s. r. o. 
v ustanovení § 68 odst. 6 tr. zákoníku a v řízení mu předcházejícím v 
ustanovení § 2 odst. 5 a 6 tr. ř.

Podle § 269 odst. 2 tr. ř. se tento rozsudek částečně zrušuje ve výroku, kterým 
byl obviněné právnické osobě GASTRONOM restaurant & catering s. r. o. uložen 
peněžitý trest. Současně se zrušují také další rozhodnutí na zrušenou část 
rozsudku obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. se Okresnímu soudu v Hodoníně přikazuje, aby věc v 
potřebném rozsahu projednal a rozhodl.

Odůvodnění:

I.
Shrnutí předcházejícího řízení

1.	Rozsudkem Okresního soudu v Hodoníně ze dne 8. 3. 2023, sp. zn. 2 T 
130/2022, byla obviněná právnická osoba odsouzena za spáchání přečinu zkrácení 
daně, poplatku a podobné povinné platby podle § 240 odst. 1 tr. zákoníku.

2.	Tohoto trestného činu se obviněná dopustila v podstatě a zjednodušeně 
tím, že – prostřednictvím svého zaměstnance, obviněného Martina Dvořáka, který 
ji fakticky ovládal za souhlasu jednatele, jenž svoji funkci vykonával jen 
formálně na přání zmíněného zaměstnance – s cílem snížit svou daňovou povinnost 
opakovaně (v případech blíže specifikovaných ve skutkové větě), záměrně a v 
rozporu se zákonem nepřiznala veškerá vykázaná uskutečněná zdanitelná plnění, 
příjmy z veškeré činnosti a z nakládání s veškerým majetkem; rovněž uplatnila v 
rozporu se zákonem odpočet daně. Uvedeným jednáním obviněná zkrátila daň z 
přidané hodnoty a daň z příjmu ve výši celkem 969 455 Kč. 

3.	Za tento trestný čin a za sbíhající se trestný čin, kterým byla 
obviněná uznána vinnou trestním příkazem Okresního soudu v Hodoníně ze dne 8. 
12. 2021, sp. zn. 19 T 155/2021, jí soud uložil souhrnný peněžitý trest ve 
výměře 200 denních sazeb o výši 1 000 Kč, tedy celkem 200 000 Kč. 

4.	Uvedené rozhodnutí, kterým bylo rozhodnuto i o vině a trestu 
obviněného Martina Dvořáka, nebylo napadeno odvoláním žádné z oprávněných osob 
a nabylo právní moci. 

II.
Stížnost pro porušení zákona a vyjádření k ní

5.	Proti rozsudku, resp. jeho výroku o trestu týkajícího se obviněné 
právnické osoby, podal ministr spravedlnosti stížnost pro porušení zákona ve 
prospěch této obviněné.

6.	Ministr spravedlnosti poukázal na ustanovení § 2 odst. 5 a 6 tr. ř. a 
§ 68 odst. 1 až 6 tr. zákoníku a uvedl, že v řízení před soudem nebyly 
provedeny důkazy, které by prokazovaly majetkové poměry obviněné. Soud tak 
neměl podklad pro učinění závěru o dobytnosti peněžitého trestu, a takový závěr 
ani neučinil, čímž jednal v rozporu s ustálenou judikaturou Nejvyššího soudu a 
se zákonem, konkrétně s § 68 odst. 6 tr. zákoníku.

7.	Připojil, že ve spise založené materiály k elektronickým tržbám se 
týkají let 2018 a 2019, a proto nemohou být relevantní pro posouzení 
majetkových poměrů obviněné v roce 2022. Za jediný relevantní podklad lze 
považovat zprávu České spořitelny o bankovních účtech obviněné, ze které plyne, 
že obviněná má na svém běžném účtu ke dni 13. 7. 2022 zůstatek ve výši 52 
819,13 Kč, což indikuje spíše nedobytnost uloženého peněžitého trestu. To platí 
i s ohledem na zjištěná exekuční řízení a sdělení Okresního soudu v Hodoníně v 
jiné trestní věci, v níž byl obviněné dříve uložen peněžitý trest a tento nebyl 
splacen.

8.	Ministr spravedlnosti navrhl, aby Nejvyšší soud vyslovil, že 
napadeným rozsudkem byl porušen zákon v neprospěch obviněné právnické osoby, a 
to v § 2 odst. 5 a 6 tr. ř. a § 68 odst. 6 tr. zákoníku, zrušil napadený 
rozsudek ve výroku o trestu ve vztahu k obviněné a v návaznosti na to také 
další rozhodnutí, které na zrušený výrok o trestu obsahově navazují, a přikázal 
Okresnímu soudu v Hodoníně věc znovu projednat a rozhodnout.

9.	Státní zástupce činný u Nejvyššího státního zastupitelství se ve svém 
vyjádření s obsahem stížnosti pro porušení zákona v plném rozsahu ztotožnil. Ve 
věci došlo podle jeho slov k zásadnímu porušení zásad ukládání trestu.

10.	Stížnost byla obviněné právnické osobě odeslána k případnému 
vyjádření, čehož však nebylo využito.

III.
Přípustnost a důvodnost stížnosti pro porušení zákona

11.	Nejvyšší soud přezkoumal podle § 267 odst. 3 tr. ř. napadený 
rozsudek, stejně jako jemu předcházející řízení a shledal, že podaná stížnost 
pro porušení zákona je důvodná.

12.	Nejprve Nejvyšší soud připomíná, že podle § 2 odst. 5 věta první, 
pátá a šestá a odst. 6 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Státní 
zástupce je povinen dokazovat vinu obžalovaného. To nezbavuje soud povinnosti, 
aby sám doplnil dokazování v rozsahu potřebném pro své rozhodnutí. Orgány činné 
v trestním řízení hodnotí důkazy podle svého vnitřního přesvědčení založeného 
na pečlivém uvážení všech okolností případu jednotlivě i v jejich souhrnu.

13.	Podle § 68 odst. 3 věta třetí a čtvrtá tr. zákoníku výši jedné denní 
sazby peněžitého trestu stanoví soud se zřetelem k osobním a majetkovým poměrům 
pachatele. Přitom vychází zpravidla z čistého příjmu, který pachatel má nebo by 
mohl mít průměrně za jeden den.

14.	Podle § 68 odst. 6 tr. zákoníku soud neuloží peněžitý trest, je-li 
zřejmé, že by byl nedobytný. Zřejmá nedobytnost trestu tak zakládá zákonnou 
překážku pro uložení peněžitého trestu (viz rozhodnutí uveřejněné pod č. 
22/1977-II. Sb. rozh. tr.).

15.	Nedobytný je peněžitý trest tehdy, jestliže je s ohledem na osobní a 
majetkové poměry pachatele zjevné, že pachatel nemůže vykonat peněžitý trest, a 
to ani zaplacením ve splátkách podle § 68 odst. 5 tr. zákoníku. Pro neuložení 
tohoto trestu pro jeho nedobytnost nestačí jen určitá pravděpodobnost o tom, že 
by tento trest pachatel nemohl zaplatit ani neochota pachatele tak učinit, ale 
musí objektivně z provedeného dokazování tato nedobytnost vyplynout (usnesení 
Nejvyššího soudu ze dne 23. 11. 2011, sp. zn. 8 Tdo 1409/2011).

16.	Uvažuje-li pak soud o uložení peněžitého trestu, je povinen si 
opatřit potřebné podklady pro stanovení výše peněžitého trestu a posouzení jeho 
dobytnosti. Pokud se mu je nepodaří obstarat v dostatečném rozsahu, je oprávněn 
sám odhadnout majetkovou situaci pachatele; jde však o postup subsidiární, 
který nemůže vykazovat libovůli a musí vycházet z důkazů (srov. usnesení 
Nejvyššího soudu ze dne 19. 7. 2017, sp. zn. 7 Tdo 702/2017, uveřejněné pod č. 
9/2018 Sb. rozh. tr.).

17.	Neúplné, nesprávné či dokonce absentující zjištění majetkových 
poměrů pachatele včetně jeho závazků brání náležitému posouzení existence či 
neexistence podmínky uvedené v § 68 odst. 6 tr. zákoníku (srov. usnesení 
Nejvyššího soudu ze dne 29. 5. 2014, sp. zn. 6 Tdo 538/2014), a zásadně 
vylučuje zákonné uložení peněžitého trestu.

18.	Po prostudování napadeného rozhodnutí Nejvyšší soud uvádí, že tam 
obsažené odůvodnění se posouzení majetkových poměrů obviněné, a tím i 
dobytnosti trestu, nijak nevěnuje. Pouze podle bodu 25 rozhodnutí byl peněžitý 
trest vyměřen jako „odpovídající povaze a závažnosti trestné činnosti, které se 
právnická osoba dopustila, jakož i konkrétním okolnostem případu“, ovšem bez 
jakékoli další konkretizace či upřesnění, z jakých podkladů a z jakých z toho 
vyplývajících závěrů bylo stran stanovení výměry peněžitého trestu, a zda je 
tedy i dobytný, vycházeno. Takový stav ovšem splnění zákonných podmínek pro to, 
aby obviněné právnické osobě mohl být uložen právě takový trest, jak vyslovil 
okresní soud, zakládat nemůže. 

19.	S ohledem na obsah podkladového spisového materiálu pak Nejvyšší 
soud doplňuje, že obviněná právnická osoba je majitelem účtu se zůstatkem 52 
819,03 Kč (resp. bylo tomu tak v době přípravného řízení). Současně z 
rozhodnutí Městského úřadu Kyjov, odboru správních, dopravních a živnostenských 
agend, ze dne 4. 4. 2022, č. j. OSDŽA29405/22/142 (č. l. 445 trestního spisu, 
ke kterému se nicméně soud nijak nevyjádřil), vyplynulo, že ve vztahu k 
obviněné je či bylo vedeno několik exekučních řízení, což vedlo ke zrušení 
jejích živnostenských oprávnění, tedy aktuálně (totéž lze dohledat v obchodním 
rejstříku) obviněná nemá žádný předmět činnosti (a tedy jen obtížně vykonává 
nějakou výdělečnou činnost). Trest jí pak byl uložen jako souhrnný, přičemž 
podle podkladů založených ve spisu dříve uložený také peněžitý trest za 
sbíhající se trestnou činnost rovněž nebyl uhrazen. 

20.	Za takového stavu, kdy soud uložil obviněné peněžitý trest, aniž by 
zkoumal (a odůvodnil) naplnění podmínky jeho dobytnosti podle § 68 odst. 6 tr. 
zákoníku, nelze uložení tohoto trestu považovat za zákonné, resp. podklady 
založené v trestním spisu (které ovšem nebyly nijak vyhodnoceny) podkládají 
spíše úvahu, že obviněná právnická osoba je zcela bez příjmů.

21.	Uvedeným postupem soud výrazným způsobem nerespektoval požadavek 
individualizace trestu s ohledem na majetkové poměry obviněné, čímž byl v 
zásadě naplněn zákonný požadavek pro důvodnost stížnosti pro porušení zákona 
podle § 266 odst. 2 tr. ř. (srov. DRAŠTÍK, A. a kol. Trestní řád. Komentář. II. 
díl. Praha: Wolters Kluwer ČR, a. s., 2017, s. 534, bod 15, nebo ŠÁMAL, P. a 
kol. Trestní řád II. § 157 až 314s. Komentář. 7. vydání. Praha: C. H. Beck, 
2013, s. 3305). 

22.	Stížnost pro porušení zákona je tak důvodná.

23.	Nad rámec přezkumu Nejvyšší soud uvádí, že soudy v dalším řízení 
budou muset (setrvají-li v uložení peněžitého trestu, což není tímto 
rozhodnutím vyloučeno, neboť majetkové poměry obviněné právnické osoby teprve 
budou ověřeny) opatřit potřebné podklady pro stanovení výše peněžitého trestu a 
posouzení jeho dobytnosti; zde však Nejvyšší soud zmiňuje, že v tomto směru ani 
státní zástupce, který uložení peněžitého trestu navrhl, se ani v obžalobě (č. 
l. 486 a násl.), ani v rámci hlavního líčení (č. l. 511 a násl.) nijak 
nevěnoval majetkovým poměrům obviněné a nevysvětlil, z čeho odvíjel výši 
navrhované denní sazby peněžitého trestu (zejména podal-li odpor proti původně 
vydanému trestnímu příkazu, jímž byl uložen peněžitý trest méně přísný) a zda 
by byl v takové podobě peněžitý trest dobytný (byť tím není nijak dotčena 
odpovědnost soudů za jejich rozhodnutí). Nebudou-li soudům k dispozici žádné 
podklady ke zjištění majetkových poměrů obviněné, příp. budou-li k dispozici 
jen podklady nedostatečné, zejména pokud sama obviněná nebude v tomto směru 
součinná, mohou soudy určit výši denní sazby vlastním odhadem podle § 68 odst. 
4 tr. zákoníku, a to zejména s přihlédnutím k těm důkazům, které jsou k 
dispozici, a s přihlédnutím k dalším dostupným charakteristikám obviněné, 
příkladem její činnosti (viz PÚRY, F. In: ŠÁMAL, P. Trestní zákoník. Komentář. 
3. vydání. Praha: C. H. Beck, 2023, s. 1200); jde však o postup subsidiární, 
který nesmí vykazovat libovůli a musí být odůvodněný (srov. rozhodnutí 
uveřejněné pod č. 9/2018 Sb. rozh. tr.). Vzhledem k tomu, že trest je ukládán 
jako souhrnný, je třeba neopomenout podmínku ve smyslu § 43 odst. 2 věta třetí 
tr. zákoníku (resp. srov. § 44 tr. zákoníku).

IV.
Závěr

24.	S ohledem na výše uvedené Nejvyšší soud podle § 268 odst. 2 tr. ř. 
vyslovil, že napadeným rozsudkem Okresního soudu v Hodoníně ze dne 8. 3. 2023, 
sp. zn. 2 T 130/2022, byl porušen zákon v neprospěch obviněné, a to v 
ustanovení § 68 odst. 6 tr. zákoníku a v řízení mu předcházejícím v ustanovení 
§ 2 odst. 5 a 6 tr. ř. Podle § 269 odst. 2 tr. ř. pak Nejvyšší soud částečně 
zrušil napadený rozsudek potud, pokud jím byl nezákonně obviněné právnické 
osobě uložen peněžitý trest, a také další rozhodnutí na zrušený rozsudek, resp. 
jeho zrušenou část obsahově navazující, pokud vzhledem ke změně, k níž došlo 
zrušením, pozbyla podkladu. Nejvyšší soud nakonec Okresnímu soudu v Hodoníně 
přikázal, aby věc v potřebném rozsahu projednal a (v návaznosti na výše 
uvedené) rozhodl.

25.	Toto rozhodnutí Nejvyšší soud učinil v souladu s § 274 odst. 3 písm. 
a) tr. ř. v neveřejném zasedání, a to s vyhlášením rozsudku vyvěšením na úřední 
desce soudu (§ 274a odst. 2 tr. ř.).


Poučení: Proti tomuto rozsudku není opravný prostředek přípustný.


V Brně dne 31. 7. 2024


	JUDr. Radek Doležel
	předseda senátu


