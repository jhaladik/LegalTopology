Soud: Nejvyšší soud

Spisová značka: 4 Tz 46/2004

Datum rozhodnutí: 13.04.2004

Typ rozhodnutí: Rozsudek




4 Tz 46/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 13. 
dubna 2004 v senátě složeném z předsedy senátu JUDr. Františka Hrabce a 
soudců        JUDr. Danuše Novotné a JUDr. Petra Šabaty stížnost pro porušení 
zákona, kterou podal ministr spravedlnosti České republiky  ve   prospěch   
obviněného R. N., proti rozsudku Okresního soudu ve Frýdku – Místku ze dne  9. 
6. 2003, sp. zn. 4 T 27/2003, a podle § 268 odst. 2,  § 269 odst. 2 a  § 270 
odst. 1 tr. ř.  rozhodl  t a k t o :

Pravomocným rozsudkem Okresního soudu ve Frýdku – Místku ze dne 9. 6. 
2003,       sp. zn. 4 T 27/2003, b y l   p o r u š e n    z  á k o n  v 
ustanoveních § 35 odst. 2, § 36 a § 45a odst. 1 tr. zák. a v řízení, které mu 
předcházelo, v  ustanovení § 2 odst. 5, 6 tr. ř.  v neprospěch obviněného R. N. 

Napadený rozsudek  s e   z r u š u j e  ve výroku o trestu.  

Zrušují se též všechna další rozhodnutí na zrušenou část rozsudku obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu ve Frýdku - Místku   s e    p ř i k a z u j e,  aby věc v 
potřebném rozsahu znovu projednal a rozhodl. 

O d ů v o d n ě n í :  	

Obviněný R. N. byl rozsudkem Okresního soudu ve Frýdku – Místku ze dne 9. 6. 
2003, sp. zn. 4 T 27/2003, uznán vinným trestným činem krádeže podle § 247 
odst. 1 písm. a), e) tr. zák. a trestným činem  neoprávněného držení platební 
karty podle § 249b  tr. zák., kterých se dopustil tím, že  v době od večerních 
hodin dne 11. 12. 2002 do 9:45 hodin dne 12. 12. 2002 v T.–L., okres F.–M., na 
benzínové čerpací stanici A., opakovaně v K.  na benzínové čerpací stanici a v 
Č. T., okres K., poté, co ve večerních hodinách  dne 11. 12. 2002 v T. u 
restaurace S. nalezl doklady včetně platební karty VISA  majitele M. S., na  
tuto platební kartu vybral postupně zboží v celkové hodnotě 7 033,- Kč ke škodě 
majitele M. S., přičemž rozsudkem Okresního soudu v Karviné ze dne 25. 6. 2002, 
sp. zn. 1 T 78/2002, který nabyl právní moci dne 25. 6. 2002, byl odsouzen pro 
dva trestné činy krádeže podle § 247 odst. 1 písm. a), b) tr. zák. k trestu 
odnětí svobody v trvání šestnácti měsíců, jehož výkon mu byl podmíněně odložen 
na zkušební dobu v trvání třiceti měsíců. Za to byl obviněný odsouzen k 
úhrnnému trestu obecně prospěšných prací ve výměře 350 hodin. Podle § 228 odst. 
1 tr. ř. mu byla stanovena povinnost zaplatit poškozenému M. S. na náhradě 
škody částku ve výši   7 183,- Kč.  Tento rozsudek nabyl právní moci dne 25. 9. 
2003.     

Podle § 266 odst. 1, 2 tr. ř. podal ministr spravedlnosti k Nejvyššímu soudu 
České republiky stížnost pro porušení zákona ve prospěch obviněného R. N., a to 
proti výroku o trestu z rozsudku Okresního soudu ve Frýdku – Místku ze dne 9. 
6. 2003, sp. zn. 4 T 27/2003. Tímto rozsudkem byl podle jeho názoru porušen 
zákon v ustanoveních § 36, § 45a odst. 1, § 35 odst. 1, 2 tr. zák. a v řízení, 
které mu předcházelo, též v ustanovení § 2 odst. 5, 6 tr. ř. v neprospěch 
obviněného R. N.    

Obviněný R. N. byl totiž odsouzen trestním příkazem Okresního soudu v Karviné 
ze dne 30. 12. 2002, sp. zn. 4 T 181/2002, pro trestný  čin krádeže podle § 247 
odst. 1 písm. e) tr.  zák., za což mu byl uložen trest obecně prospěšných 
prací  ve výměře  100 hodin. Tento trestní příkaz byl obviněnému doručen dne 
15. 2. 2003 a právní moci nabyl dne 25. 2. 2003.  Ze spisu Okresního soudu v 
Karviné sp. zn. 4 T 181/2002 vyplývá, že výkon trestu obecně prospěšných prací 
nebyl dosud soudem nařízen pro nespolupráci obviněného. Je tedy zřejmé, že v 
době, kdy byl obviněnému ukládán dne 9. 6. 2003 trest obecně prospěšných prací 
ve výměře 350 hodin, neměl obviněný z předchozího trestu obecně prospěšných 
prací z rozhodnutí Okresního soudu v Karviné sp. zn. 4 T 181/2002  nic 
vykonáno. Okresní soud ve Frýdku – Místku tak mohl obviněnému R. N. uložit 
trest obecně prospěšných prací v rozsahu  maximálně 300 hodin nebo měl uvažovat 
o uložení jiného druhu trestu, neboť pro uložení trestu obecně prospěšných 
prací  v rozsahu 350 hodin neměl splněny hmotně právní podmínky. Pro odstup 
času od data vydání opisu rejstříku trestů dne 17. 12. 2002 do data rozhodnutí 
v hlavním líčení dne 9. 6. 2003 měl Okresní soud ve Frýdku – Místku v předmětné 
věci a též vzhledem k osobnosti obviněného vyžádat novější opis z rejstříku 
trestů na jeho osobu, neboť nebylo možné vyloučit, jestli v mezidobí nedošlo ke 
změně, která mohla být relevantní pro rozhodování soudu, což se ukázalo 
opodstatněným. V tomto je též třeba spatřovat pochybení soudu, pokud jde o 
úplnost provedených důkazů, jež mělo za následek nezjištění skutkového stavu 
potřebného pro ukládání trestu obviněnému. Okresní soud ve Frýdku – Místku 
pochybil též v tom, že obviněnému  neuložil trest souhrnný podle    § 35 odst. 
2 tr. zák., neboť  ho odsuzoval za skutek, který spáchal dříve, než  mu byl 
doručen trestní příkaz Okresního soudu  v Karviné sp. zn. 4 T 181/2002. 

V závěru podané stížnosti ministr spravedlnosti navrhl, aby Nejvyšší soud podle 
§ 268 odst. 2 tr. ř. vyslovil, že výrokem o trestu napadeného rozsudku 
Okresního soudu ve Frýdku – Místku byl porušen zákon v neprospěch obviněného R. 
N. v ustanoveních § 36,§ 45a odst. 1, § 35 odst. 1, 2 tr. zák. a v řízení, 
které mu předcházelo, v ustanovení § 2 odst. 5, 6 tr. ř. Dále navrhl, aby 
Nejvyšší soud podle § 269 odst. 2 tr. ř. zrušil napadený rozsudek ve výroku o 
trestu, jakož i další rozhodnutí na tento výrok obsahově navazující, pokud 
vzhledem ke změně, k níž dojde zrušením, pozbudou podkladu a následně, aby 
Nejvyšší soud postupoval podle § 270 odst. 1 tr. ř.    

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 35 odst. 2 tr.  zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných 
titulů  a vyznamenání, ztráty vojenské hodnosti, propadnutí majetku nebo 
propadnutí věci, jestliže takový trest byl vysloven již rozsudkem dřívějším.

Podle § 36 tr. zák.  jestliže soud  odsuzuje pachatele  za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  Je-li jedním z těchto trestů výjimečný 
trest odnětí svobody nad patnáct do dvaceti pěti let, rozumí se takovou 
nejvyšší výměrou doba dvaceti pěti let. 

Podle § 45a odst. 1 tr. zák. věty první může soud uložit trest obecně 
prospěšných prací  pachateli ve výměře od 50 do 400 hodin.    

Z trestního příkazu Okresního soudu v Karviné ze dne 30. 12. 2002, sp. zn. 4 T 
181/2002, je patrné, že obviněný R. N. se dopustil dalšího trestného činu 
dne       2. 12. 2002, kdy v době kolem 19. 30 hodin v K.–H., okres K.,  v OD 
K., provozovně K. na ul. L.,  uschováním pod bundu, ke škodě K. ČR, v. o. s., 
P., provozovny K., odcizil jedno balení kávy zn. Jakobs Ebony v hodnotě 119, - 
Kč,  přičemž po projití pokladním prostorem bez zaplacení byl zadržen 
bezpečnostním detektivem a. s. A. I.  O. – J. K., přičemž se tohoto jednání 
dopustil přesto, že byl rozsudkem Okresního soudu v Karviné ze dne 25. 6. 
2002,  sp. zn. 1 T 78/2002, odsouzen pro dva trestné činy krádeže podle § 247 
odst. 1 písm. a), b) tr. zák. k souhrnnému trestu odnětí svobody v trvání 16-ti 
měsíců, jehož výkon mu byl podmíněně odložen na zkušební dobu v trvání 30 
měsíců, tj. do 24. 4. 2003. Za to byl odsouzen k trestu obecně prospěšných 
prací ve výměře 100 hodin. Tento trestní příkaz byl obviněnému spolu s návrhem 
na potrestání doručen dne 15. 2. 2003 a právní moci nabyl 25. 2. 2003.

Z trestního spisu Okresního soudu v Karviné sp. zn. 4 T 181/2002 bylo taktéž 
zjištěno, že pokyn k vyhotovení trestního listu v této trestní věci byl soudní 
kanceláři vydán dne 7. 3. 2003  a trestní list byl ze soudu  odeslán dne 13. 3. 
2003. S výkonem trestu z trestního příkazu sp. zn. 4 T 181/2002 obviněný 
nezapočal ještě ani k datu  1. 12. 2003, neboť ze zprávy Probační a mediační 
služby střediska Havířov vyplývá, že obviněný je toho času neznámého pobytu, 
dlouhodobě se s ním nedaří navázat kontakt, s probační službou nespolupracuje. 
Proto je jmenovaný okresní soud dotazován na aktuální místo pobytu obviněného, 
neboť tento má vykonat uložené tresty obecně prospěšných prací z rozhodnutí  
soudů sp. zn. 4 T 181/2002 a sp. zn. 4 T 27/2003 ( viz č. l. 35 spisu ). 

Z obsahu spisu Okresního soudu ve Frýdku – Místku sp. zn. 4 T 27/2003 vyplývá, 
že obžaloba v této věci byla podána dne 28. 2. 2003 a soudem byl nejprve vydán 
trestní příkaz ze dne 13. 3. 2003, který byl v důsledku odporu podaného stáním 
zástupcem zrušen. Ve věci bylo poté nařízeno hlavní líčení na den 9. 6. 2003, v 
němž okresní soud provedl důkaz opisem rejstříku trestů obviněného vyhotoveného 
dne 17. 12. 2002. Okresní soud  ve Frýdku - Místku tudíž pochybil, když si 
nevyžádal k hlavnímu líčení aktuální opis rejstříku trestů obviněného R. N., z 
něhož by zjistil další odsouzení obviněného trestním příkazem Okresního soudu v 
Karviné ze dne 30. 12. 2002 sp. zn. 4 T 181/2002 a jenž by jej přiměl vyžádat 
si předmětný trestní ke svému rozhodnutí. 

V důsledku uvedeného pochybení, kdy Okresní soud ve Frýdku – Místku vzal za 
poklad svého rozhodnutí téměř šest měsíců starý opis rejstříku trestů 
obviněného, tento soud též nezjistil, že obviněný páchal trestnou činnost nejen 
ve dnech 11. 12. až 12. 12. 2002  ale i dne 2. 12. 2002. Účinky prvního 
odsuzujícího rozhodnutí ve  smyslu ustanovení  § 35 odst. 2 tr. zák. u 
obviněného nastaly dne 15. 2. 2003, tedy v den kdy mu byl doručen trestní 
příkaz ve věci sp. zn. 4 T 181/2002 (viz § 314e odst. 5 tr. ř.) To znamená, že 
uvedená jednání obviněného tvořila vícečinný souběh trestných činů, za něž bylo 
nutné podle § 35 odst. 2 tr. zák. uložit souhrnný trest a nikoli dva samostatné 
tresty, které byly obviněnému ve skutečnosti uloženy.   

Okresní soud ve Frýdku – Místku se pak dopustil i dalšího porušení zákona, když 
nevzal v úvahu, že obviněnému již byl v minulosti uložen trest obecně 
prospěšných prací ve výměře 100 hodin. Tím ani blíže nezkoumal a u příslušné 
instituce neprověřil, kolik hodin z tohoto trestu obecně prospěšných prací 
uloženého trestním příkazem Okresního soudu v Karviné pod sp. zn. 4 T 181/2002 
má obviněný ke dni vydávaného rozhodnutí vykonáno. Tato okolnost ale byla 
důležitá pro správné rozhodnutí o druhu a výměře trestu v jím projednávané 
trestní věci. Nezbylo tedy než konstatovat,  že v daném případě došlo rovněž  k 
porušení zákona v  ustanovení § 36 tr. zák. ve spojení s ustanovením § 45a 
odst. 1 tr. zák., neboť v důsledku postupného uložení dvou trestů obecně 
prospěšných prací ve výměře 100 hodin a 350 hodin, když z  prvního z nich 
nebylo v době ukládání druhého trestu nic vykonáno,  byla překročena nejvyšší 
dovolená výměra pro tento druh trestu podle § 45a       odst. 1 tr. zák., jíž 
je nutné respektovat i tehdy, je-li obviněnému ukládán trest obecně prospěšných 
prací a předchozí trest tohoto druhu uložený dřívějším rozhodnutím nebyl zčásti 
nebo zcela vykonán.

K celkovému pochybení vytýkanému stížností pro porušení zákona došlo proto, že 
okresní soud rozhodoval na základě neúplných důkazů a tím i nesprávně 
zjištěného skutkového stavu, čímž došlo k nerespektování ustanovení § 2 odst. 
5, 6 tr. ř.        

Vzhledem k výše uvedenému Nejvyšší soud podle § 268 odst. 2 tr. ř. vyslovil, že 
výrokem o trestu z rozsudku Okresního soudu ve Frýdku – Místku ze dne 9. 6. 
2003, sp. zn.  4 T 27/2003, byl porušen zákon v neprospěch obviněného R. N. v 
ustanoveních § 35 odst. 2, § 36 a § 45a odst. 1 tr. zák. a v řízení, které mu 
předcházelo, též v ustanovení § 2 odst. 5, 6 tr. ř.  Podle § 269 odst. 2 tr. ř. 
Nejvyšší soud zrušil napadený rozsudek ve výroku  o trestu, a to včetně všech 
dalších rozhodnutí, která na zrušenou část rozsudku obsahově navazovala, pokud 
vzhledem ke změně, k níž došlo zrušením, pozbyla podkladu. Dále podle § 270 
odst. 1 tr. ř.  Nejvyšší soud přikázal Okresnímu soudu ve Frýdku – Místku, aby 
věc v potřebném rozsahu znovu projednal a rozhodl. To znamená, že okresní soud 
v novém hlavním líčení rozhodne o uložení souhrnného trestu obviněnému R. N. v 
souladu s ustanoveními § 35 odst. 2 a § 36 tr. zák.  Okresní soud přitom musí 
mít na paměti, že podle § 273 tr. ř. v novém řízení nemůže dojít ke změně v 
neprospěch obviněného R. N.  Podle § 270 odst. 4 tr.  ř. je okresní soud vázán 
právním názorem, který ve věci vyslovil Nejvyšší soud, a je povinen provést 
nařízené procesní úkony.     

P o u č e n í :    Proti tomuto rozhodnutí není opravný prostředek přípustný. 

 	

V  Brně dne 13. dubna 2004                                                    

                                                                                
     Předseda senátu: 

JUDr. František H r a b e c   
