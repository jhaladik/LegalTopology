Soud: Nejvyšší soud

Spisová značka: 8 Tz 41/2024

Datum rozhodnutí: 04.09.2024

Typ rozhodnutí: ROZSUDEK


Heslo: Nutná obhajoba

Dotčené předpisy: § 36 odst. 1 písm. a) tr. ř.

Kategorie rozhodnutí: D




8 Tz 41/2024-151


ČESKÁ REPUBLIKA
ROZSUDEK
JMÉNEM REPUBLIKY

	Nejvyšší soud projednal v neveřejném zasedání konaném dne 4. 9. 2024 v 
senátě složeném z předsedy JUDr. Jana Engelmanna a soudců JUDr. Věry Kůrkové a 
JUDr. Milady Šámalové stížnost pro porušení zákona, kterou podal ministr 
spravedlnosti České republiky ve prospěch obviněného P. H., t. č. ve výkonu 
trestu odnětí svobody v Justizvollzugsanstalt Dresden, SRN, proti usnesení 
Krajského soudu v Ústí nad Labem ze dne 23. 5. 2023, sp. zn. 5 To 431/2022, a 
podle § 268 odst. 2, § 269 odst. 2 a § 270 odst. 1 tr. ř. rozhodl takto:

Usnesením Krajského soudu v Ústí nad Labem ze dne 23. 5. 2023, č. j. 5 To 
431/2022-70, byl v neprospěch obviněného P. H. porušen zákon v ustanovení § 36 
odst. 1 písm. a) tr. ř.

	Usnesení Krajského soudu v Ústí nad Labem ze dne 23. 5. 2023, č. j. 5 
To 431/2022-70 se zrušuje. Současně se zrušují také všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu.

	Krajskému soudu v Ústí nad Labem se přikazuje, aby věc v potřebném 
rozsahu znovu projednal a rozhodl.

Odůvodnění:

1.	Ministr spravedlnosti podal pod č. j. MSP-635/2023-ODKA-SPZ/4, podle 
§ 266 odst. 1 tr. ř. ve prospěch obviněného P. H. (dále jen obviněného) 
stížnost pro porušení zákona, která směřuje proti usnesení Krajského soudu v 
Ústí nad Labem ze dne 23. 5. 2023, č. j. 5 To 431/2022-70, kterým Krajský soud 
v Ústí nad Labem podle § 256 tr. ř. zamítl odvolání obviněného proti rozsudku 
Okresního soudu v Mostě ze dne 29. 8. 2022, č. j. 42 T 89/2022-58.

2.	Ve stížnosti pro porušení zákona ministr spravedlnosti uvedl, že 
Krajský soud v Ústí nad Labem rozhodoval o odvolání obviněného v době, kdy se 
tento nacházel ve výkonu trestu odnětí svobody v Drážďanech, SRN. O odvolání 
obviněného rozhodoval za situace, kdy byl dán důvod nutné obhajoby. Pochybení 
odvolacího soudu spatřuje v tom, že zmíněný soud obviněnému neustanovil obhájce 
a veřejné zasedání konal v nepřítomnosti obviněného, aniž by s takovým postupem 
obviněný vyjádřil svůj souhlas.

3.	S ohledem na shora uvedené skutečnosti je podle ministra 
spravedlnosti zřejmé, že v předmětné trestní věci došlo k nesprávnému postupu 
Krajského soudu v Ústí nad Labem, a proto navrhl, aby Nejvyšší soud podle § 268 
odst. 2 tr. ř. vyslovil, že usnesením Krajského soudu v Ústí nad Labem ze dne 
23. 5. 2023, č. j. 5 To 431/2022-70, byl v neprospěch obviněného P. H. porušen 
zákon v ustanoveních §  36 odst. 1 písm. a) tr. ř. a § 263 odst. 4 tr. ř., aby 
podle § 269 odst. 2 tr. ř. zrušil stížností pro porušení zákona napadené 
usnesení, jakož i další rozhodnutí na zrušené rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu a podle § 270 
odst. 1 tr. ř. přikázal Krajskému soudu v Ústí nad Labem, aby věc v potřebném 
rozsahu znovu projednal a rozhodl.

4.	Státní zástupce Nejvyššího státního zastupitelství ve svém vyjádření 
uvedl, že považuje stížnost pro porušení zákona z důvodů uvedených ministrem 
spravedlnosti za důvodnou, a proto navrhl jí vyhovět, a to v souladu s učiněným 
návrhem.

5. 	 Obviněný prostřednictvím svého obhájce ve svém vyjádření k podané 
stížnosti pro porušení zákona uvedl, že se s ní i jejím odůvodněním ztotožňuje, 
stejně jako s vyjádřením Nejvyššího státního zastupitelství, neboť závěry v ní 
obsažené odpovídají i jeho přesvědčení, že odvolacím soudem nebylo respektováno 
ustanovení o nutné obhajobě, neboť v době konání veřejného zasedání se nacházel 
ve výkonu trestu odnětí svobody. Navrhl, aby Nejvyšší soud podané stížnosti pro 
porušení zákona vyhověl v neveřejném zasedání, a to v souladu s návrhem v této 
stížnosti ministrem spravedlnosti učiněným.

6.	Nejvyšší soud shledal, že podaná stížnost pro porušení zákona je 
podle § 266 odst. 1 tr. ř. přípustná, a proto přezkoumal podle § 267 odst. 3 
tr. ř. zákonnost a odůvodněnost napadeného usnesení Krajského soudu v Ústí nad 
Labem ze dne 23. 5. 2023, č. j. 5 To 431/2022-70, jakož i řízení předcházející 
vydanému usnesení, v rozsahu a z důvodů ve stížnosti pro porušení zákona 
uvedených a dospěl k následujícím závěrům.

7.	Z předloženého spisu je zřejmé, že rozsudkem Okresního soudu v Mostě 
ze dne 29. 8. 2022, č. j. 42 T 89/3022-58, byl obviněný uznán vinným přečinem 
krádeže podle § 205 odst. 1 písm. a), odst. 2 tr. zákoníku a za tento trestný 
čin (jednání popsané ve výroku citovaného rozsudku) byl podle § 205 odst. 2 tr. 
zákoníku odsouzen k trestu odnětí svobody v trvání dvaceti (20) měsíců, pro 
jehož výkon byl podle § 56 odst. 2 písm. a) tr. zákoníku zařazen do věznice s 
ostrahou. Z protokolu o hlavním líčení z téhož dne Nejvyšší soud zjistil, že 
přestože hlavní líčení začalo v nepřítomnosti obviněného (9:30 hodin), obviněný 
se následně do jednací síně dostavil (v 9:40 hodin), po poučení soudem 
prohlásil svoji vinu skutkem, který mu byl obžalobou kladen za vinu a soud toto 
prohlášení viny přijal. Z právní kvalifikace, stejně jako skutečnosti, že se 
obviněný k hlavnímu líčení dostavil, je zřejmé, že v uvedené době nebyl ve 
vazbě ani výkonu trestu odnětí svobody, tudíž nebyly dány důvody nutné 
obhajoby. Obviněný po vyhlášení rozsudku a poučení o opravných prostředcích 
podal do protokolu odvolání proti výroku o trestu, který považoval za 
nepřiměřeně přísný.

8.	Dále je ze spisového materiálu patrno, že po předložení spisu 
Krajskému soudu v Ústí nad Labem k projednání odvolání obviněného, nařídil 
tento soud veřejné zasedání na 23. 5. 2023 ve 13:00 hodin. U tohoto veřejného 
zasedání (č. l. 68) předseda senátu konstatoval, že u obviněného, který se k 
veřejnému zasedání nedostavil byla zachována lhůta k přípravě (fikcí) a 
následně bylo po provedeném veřejném zasedání odvolání obviněného zamítnuto 
podle § 256 tr. ř. Na č. l. 80, 99 a 123 spisu jsou pak založeny záznamy (mj. 
PČR Krajského ředitelství Ústeckého kraje, odbor mezinárodních vztahů), ze 
kterých je zřejmé, že se obviněný od 16. 2. 2023 nachází ve výkonu trestu 
odnětí svobody ve věznici v Drážďanech, SRN (předpokládaný termín propuštění 
15. 4. 2025).

9.	Z ustanovení § 36 odst. 1 písm. a) tr. ř. vyplývá, že obviněný musí 
mít obhájce už v přípravném řízení, je-li ve vazbě, ve výkonu trestu odnětí 
svobody, ve výkonu ochranného opatření spojeného se zbavením osobní svobody 
nebo na pozorování ve zdravotnickém ústavu. Ustanovení § 263 odst. 4 tr. ř. pak 
konstatuje, že v nepřítomnosti obžalovaného, který je ve vazbě nebo výkonu 
trestu odnětí svobody, lze veřejné zasedání odvolacího soudu konat jen tehdy, 
jestliže obžalovaný výslovně prohlásí, že se účasti při veřejném zasedání 
vzdává.

10.	Nejvyšší soud na podkladě výše uvedených skutečností a úvah 
přisvědčil stížnosti pro porušení zákona, že usnesením Krajského soudu v Ústí 
nad Labem ze dne 23. 5. 2023, č. j. 5 To 431/2022-70, byl porušen zákon v 
neprospěch obviněného v § 36 odst. 1 písm. a) tr. ř., neboť obviněný v době, 
kdy se konalo veřejné zasedání neměl zvoleného ani ustanoveného obhájce, jak 
pro ten případ stanoví zákon. Nejvyšší soud již nevyslovoval porušení zákona ve 
smyslu § 263 odst. 4 tr. ř., jak uváděla stížnost pro porušení zákona, neboť 
primární porušení spočívalo v tom, že obviněný neměl obhájce, přestože ho s 
ohledem na skutečnost, že byl ve výkonu trestu mít měl. Ustanovení § 263 odst. 
4 tr. ř. sice dává obžalovanému právo výslovně prohlásit, že se účasti na 
veřejném zasedání vzdává, ale ani takové výslovně učiněné prohlášení neumožní 
konání veřejného zasedání, nemá-li obviněný obhájce, ač ho mít musí. Ustanovení 
§ 263 odst. 3 tr. ř. přitom uvádí, že při veřejném zasedání o odvolání musí mít 
obžalovaný obhájce ve všech případech, kdy ho musí mít při hlavním líčení. Je 
to pak zpětně ustanovení § 36 odst. 1 písm. a) tr. ř., které konstatuje, že 
obviněný musí mít obhájce už v přípravném řízení, je-li ve vazbě, ve výkonu 
trestu odnětí svobody….  Z uvedeného je tedy patrno, že primárně bylo nutno 
vyslovit porušení zákona v ustanovení § 36 odst. 1 písm. a) tr. ř., které 
nebylo respektováno.

11.	Ze všech těchto důvodů Nejvyšší soud přisvědčil stížnosti pro 
porušení zákona a rozhodl tak, jak je uvedeno ve výroku tohoto rozsudku, tj. 
podle § 268 odst. 2 tr. ř. vyslovil, že usnesením Krajského soudu v Ústí nad 
Labem ze dne 23. 5. 2023, č. j. 5 To 431/2022-70, byl v neprospěch obviněného 
P. H. porušen zákon v ustanovení § 36 odst. 1 písm. a) tr. ř.  Podle § 269 
odst. 2 tr. ř. zrušil usnesení Krajského soudu v Ústí nad Labem ze dne 23. 5. 
2023, č. j. 5 To 431/2022-70, a současně zrušil také všechna další rozhodnutí 
na zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu a podle § 270 odst. 1 tr. ř. Krajskému soudu v Ústí 
nad Labem se přikázal, aby věc v potřebném rozsahu znovu projednal a rozhodl.

12.	Věc se z uvedených důvodů vrací Krajskému soudu v Ústí nad Labem k 
novému projednání a rozhodnutí.

Poučení: Proti tomuto rozhodnutí není opravný prostředek přípustný. 

V Brně dne 4. 9. 2024
	JUDr. Jan Engelmann
	předseda senátu


