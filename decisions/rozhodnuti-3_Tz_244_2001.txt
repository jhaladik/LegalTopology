Soud: Nejvyšší soud

Spisová značka: 3 Tz 244/2001

Datum rozhodnutí: 22.11.2001

Typ rozhodnutí: Rozsudek




3 Tz 244/2001

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  22. 
listopadu 2001 v senátě složeném z předsedy Mgr. Josefa Hendrycha, JUDr. Blanky 
Roušalové a JUDr. Eduarda Teschlera stížnost pro porušení zákona podanou 
ministrem spravedlnosti  České republiky ve prospěch obviněného L.  G.  proti 
usnesení bývalého Vojenského obvodového soudu v Brně ze dne 6. 6. 1991, sp. zn. 
1 Rtv 66/91, a podle § 268  odst. 2, § 269  odst. 2 a § 270  odst. 1  tr. řádu 
rozhodl  t a k t o :

Pravomocným usnesením Vojenského obvodového soudu v Brně ze dne  6. 6. 1991, 
sp. zn. 1 Rtv 66/91 a v řízení, které mu předcházelo,

b y l   p o r u š e n   z á k o n

	v ustanoveních  § 2  odst. 5, 6  a  § 134  odst. 2  tr. řádu v tehdy 
platném znění  a  v  § 1, § 14  odst. 1  zák. č.  119/1990  Sb., o soudní 
rehabilitaci ve znění zák. č. 47/1991 Sb., v  neprospěch obviněného L. G. 

Toto  usnesení  se  zrušuje.

	Zrušují se i všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména rozsudek Vojenského obvodového soudu v Brně ze dne  15. 7. 1991, sp. 
zn. 1 Rtv 66/91. Městskému soudu v Brně  s e  p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Rozsudkem bývalého Nižšího vojenského soudu v Brně ze dne  29. 12. 1953, sp. 
zn.  T 90/53  byl obviněný L. G. uznán vinným trestným činem vyhýbání se 
služební povinnosti podle  § 270 odst. 1 písm. b) tr. zákona č. 86/1950 Sb. a 
byl mu uložen nepodmíněný trest odnětí svobody na dva roky a podle § 43 
uvedeného zákona ztráta čestných práv občanských na 3 roky. Trestnost 
obviněného byla spatřována v tom, že sice dne  29. 10. 1953  nastoupil výkon 
vojenské základní služby, ale ihned po nástupu odmítl plnit uložené povinnosti, 
což odůvodnil tím, že jako svědek Jehovův tyto povinnosti plnit nemůže. Na 
podkladě tohoto rozsudku byl obviněný dne 22. 1. 1954 přemístěn z vazby k 
výkonu uloženého trestu do věznice v Ostrově u Karlových Varů. Z výkonu trestu 
byl propuštěn dne 11. 5. 1955 na základě amnestie prezidenta republiky ze dne  
8. 5. 1955.

Dne 8. 5. 1991 byl Vojenskému obvodovému soudu v Brně doručen návrh obviněného 
L. G. na zahájení řízení podle zák. č. 119/1990 Sb., o soudní rehabilitaci. Ve 
svém návrhu uvedl, že celé trestní řízení a zejména uložený trest vždy 
považoval za krutý a nespravedlivý, neboť byl pronásledován pro své náboženské 
přesvědčení. Z tohoto důvodu, jak dále obviněný uvedl, byl po výkonu trestu 
donucen dále pracovat jako horník od roku  1958  do roku  1964  (do pracovního 
úrazu) v O. O.

Vojenský obvodový soud v Brně ve věci nejprve rozhodl ve veřejném zasedání 
usnesením ze dne  6. 6. 1991, sp. zn.  1 Rtv 66/91, jímž podle  § 14  odst. 1  
písm. f) reh. zák. zrušil původní rozsudek ve výroku o trestu, včetně dalších 
rozhodnutí  na tento zrušený výrok obsahově navazujících. V hlavním líčení, 
konaném dne  15. 7. 1991 pak rozsudkem sp. zn. 1 Rtv 66/91  rozhodl tak, že při 
nezměněném výroku o vině z rozsudku Nižšího vojenského soudu v Brně ze dne  29. 
12. 1953, sp. zn. T 90/53 byl obviněnému L. G. uložen trest odnětí svobody v 
trvání osmi měsíců a jeho výkon mu byl podmíněně odložen na zkušební dobu 
jednoho roku. Rozsudek nabyl právní moci dne  30. 7. 1991.

Ministr spravedlnosti  České republiky podal dne  10. 9. 2001 podle  § 266 
odst. 1  tr. řádu proti usnesení bývalého Vojenského obvodového soudu v Brně ze 
dne  6. 6. 1991, sp. zn. 1 Rtv 66/91 u Nejvyššího soudu České republiky (dále 
jen Nejvyšší soud) ve prospěch obviněného L. G. stížnost pro porušení zákona. V 
jejím písemném vyhotovení především namítá, že Vojenský obvodový soud v Brně 
důsledně nepostupoval v souladu s  účelem zákona č. 119/1990 Sb., o soudní 
rehabilitaci, jenž je vymezen v ustanovení § 1  odst. 1, 2 cit. zákona. Zcela 
pominul skutečnost, že obviněný odmítnutím vykonávat vojenskou službu vyjádřil 
pouze své náboženské přesvědčení. Mohl přitom spoléhat na svobodu vyznání 
deklarovanou tehdy platnou Ústavou z  9. 5. 1948 a Všeobecnou deklaraci 
lidských práv platnou pro ČSR od 10. 12. 1948. Jeho jednání, u kterého nebyl 
zjištěn jiný motiv, zejména  ne nepřátelství vůči společnosti, proto mělo být 
podle názoru ministra spravedlnosti zváženo z hlediska stupně nebezpečnosti pro 
společnost, zejména když v rozsudku, který byl rehabilitaci podroben, byla 
společenská nebezpečnost jednání obviněného dovozována jen z dobového 
politického názoru na ohrožení „západními imperialisty“. V této souvislosti pak 
stěžovatel poukázal na stanovisko  Ústavního soudu České republiky vyslovené v 
jeho nálezu sp. zn. ÚS 187/2000, ze dne 12. 3. 2001, kdy je třeba postup soudů 
v rehabilitačních věcech hodnotit podle smyslu rehabilitačního zákona a také 
podle zákona č. 198/93 Sb., o protiprávnosti komunistického režimu a odporu 
proti němu, jejichž cílem bylo rehabilitovat právně i morálně co nejvíce osob, 
které se v době totalitního režimu  chovaly podle svého svědomí a hájily svá 
základní práva a svobody. Z těchto důvodů napadenému usnesení vytkl, že nebylo 
založeno na správně zjištěném skutkovém stavu, neboť soud v rehabilitačním 
řízení při hodnocení důkazů nepostupoval v souladu s ust. § 2  odst. 6 tr. řádu 
v tehdy platném znění. V důsledku tohoto vadného postupu zůstal nedotčen tehdy 
původní výrok o vině trestným činem podle  § 270  odst. 1  písm. b) zák. č. 
86/1950 Sb., ale byl dokonce znovu uložen trest odnětí svobody, byť s 
podmíněným odkladem jeho výkonu. 

 V závěru podané stížnosti pro porušení zákona proto ministr spravedlnosti 
navrhl, aby Nejvyšší soud podle  § 268  odst. 2  tr. řádu vyslovil, že 
usnesením bývalého Vojenského obvodového soudu v Brně ze dne 6. 6. 1991, sp. 
zn. 1 Rtv 66/91 byl v neprospěch obviněného L. G. porušen zákon v ustanoveních  
§ 2  odst. 6  tr. řádu v tehdy platném znění ve vztahu k  ust. § 270  odst. 1  
písm. b) tr. zák. č. 86/1950 Sb., a v ust. § 1 zák. č. 119/1990 Sb., o soudní 
rehabilitaci, podle  § 269  odst. 2  tr. řádu aby toto usnesení zrušil, včetně 
dalších rozhodnutí na zrušené usnesení obsahově navazujících, pokud vzhledem ke 
změně, k níž došlo zrušením, pozbyla podkladu a dále aby postupoval podle  § 
270  odst. 1  tr. řádu. Nejvyšší soud z podnětu podané stížnosti pro porušení 
zákona přezkoumal podle  § 267 odst. 1 tr. řádu správnost výroku napadeného 
usnesení, jakož i řízení, které mu předcházelo, a dospěl k závěru, že podaná 
stížnost pro porušení zákona je důvodná  neboť zákon porušen byl.  

Vojenský obvodový soud v Brně konal na podkladě návrhu obviněného přezkumné 
řízení podle oddílu třetího zák. č.  119/1990 Sb. (reh. zák.). V souladu s 
účelem tohoto zákona, jenž vyplývá z obsahu ustanovení § 1 odst. 1, 2  bylo 
povinností soudu především se vypořádat s otázkou, zda jsou v projednávaném 
případě splněny podmínky pro zrušení odsuzujícího soudního rozhodnutí za čin, 
který v rozporu s principy demokratické společnosti respektující občanská 
politická práva a svobody zaručené Ústavou a vyjádřené v mezinárodních 
dokumentech a mezinárodních právních normách zákon označoval za trestný. Soud  
byl přitom povinen vzít v úvahu, že činy které směřovaly k uplatnění práv a 
svobod zaručených Ústavou a vyhlášených ve Všeobecné deklaraci lidských práv a 
navazujících mezinárodních paktech o občanských a politických právech, byly 
československými trestními normami prohlášeny za trestné v rozporu s 
mezinárodním právem, kterému odporovalo také jejich stíhání a trestání. Soud 
byl v přezkumném řízení povinen dále zjišťovat důvody vadnosti původního 
přezkoumávaného rozhodnutí, jež jsou demonstrativně uvedeny v ustanovení  § 14  
odst. 1  reh. zák. Ve shora uvedeném rámci bylo tedy v souladu s ustanovením  § 
2  odst. 5, 6  v tehdy platném znění zapotřebí zjistit skutečný stav věci a při 
rozhodování z něj vycházet. 

Z odůvodnění napadeného usnesení vyplývá, že Vojenský obvodový soud v Brně se 
ztotožnil se skutkovými i právními závěry učiněnými v původním rozsudku. Přitom 
se omezil na konstatování, že po stránce skutkové i právní nelze dřívějšímu 
soudnímu rozhodnutí ničeho vytýkat, pochybení bylo shledáno pouze ve výroku o 
trestu, který lze považovat za nepřiměřeně přísný. Není tedy zřejmé, jak se 
soud vypořádal s námitkami obviněného, uplatněnými v podaném návrhu na 
rehabilitačním řízení, týkajících se jeho jednání a postihu z důvodů jeho 
náboženského přesvědčení, ani jak tyto námitky posoudil z hlediska účelu a 
podmínek soudní rehabilitace vyjádřených v ustanovení § 1  reh. zákona. V tomto 
směru považuje Nejvyšší soud napadené usnesení za nepřezkoumatelné, neboť jeho 
odůvodnění neobsahuje náležitosti  § 134  odst. 2  tr. řádu  v tehdy platném  
znění.

Pokud Vojenský obvodový soud v Brně ve svém rozhodnutí uvedl, že považuje 
skutková zjištění z původního rozsudku za správná, Nejvyšší soud považuje za 
nutné konstatovat, že správnost tohoto závěru vzbuzuje důvodné pochybnosti. V 
rozsudku Nižšího vojenského soudu v Brně se konstatuje, že sice každému občanu 
našeho státu je Ústavou zaručena svoboda náboženského přesvědčení, ale tato 
svoboda je zaručena jen potud, pokud to není v rozporu s plněním zákonem 
uložených povinností. Tento rozsudek se však vůbec nezabývá pohnutkou jednání 
obviněného, pozornost nebyla věnována ani otázce jeho trestní odpovědnosti, 
když byl ke svému jednání motivován imperativy silné náboženské víry. Nebylo 
zkoumáno, zda silné náboženské přesvědčení může mít zásadní vliv na 
rozpoznávací a zejména určovací složku jednání osoby obviněné z uvedeného 
vojenského deliktu. Objasnění uvedených skutečností mohlo přitom mít zásadní 
vliv nejen z hlediska ustanovení § 12 odst. 1 tr. zákona v tehdy platném znění, 
ale též (pokud by nebyly zjištěny okolnosti vylučující trestní odpovědnost) pro 
posouzení stupně nebezpečnosti činu pro společnost, předpokládaného v 
ustanovení § 3 odst. 2 tr. zákona v tehdy platném znění. Žádná z těchto otázek 
však nebyla předmětem původního dokazování a nelze se proto ztotožnit s názorem 
napadeného usnesení, že v projednávané věci byl správně zjištěn skutkový stav.

Podle § 14 odst. 1 písm. a) reh. zákona je důvodem ke zrušení přezkoumávaného 
rozhodnutí mj. to, je-li shledáno, že takové rozhodnutí bylo vydáno na podkladě 
nesprávných zjištění. Jestliže za výše uvedeného stavu Vojenský obvodový soud v 
Brně  shledal podmínky  pro zrušení původního rozsudku podle § 14 odst. 1 písm. 
f) reh. zákona pouze ve výroku o trestu a omezil se jen na zrušení této části 
přezkoumávaného rozhodnutí, je vzhledem ke skutečnostem shora rozvedeným 
zřejmé, že svoji přezkumnou povinnost dostatečně nesplnil. V dalším řízení, 
které bylo konáno na podkladě původní obžaloby, již nebylo možné uvedené 
nedostatky napravit, neboť pravomocný výrok o vině trestným činem vyhýbání se 
služební povinnosti podle § 270 odst. 1 písm. b)  tehdy platného trestního 
zákona z původního rozsudku zůstal v přezkumném řízení nezměněn.

Nejvyšší soud z výše uvedených důvodů shledal podanou stížnost pro porušení 
zákona za opodstatněnou, a proto podle § 268  odst. 2 tr. řádu vyslovil, že 
pravomocným usnesením Vojenského obvodového soudu v  Brně ze dne 6. 6. 1991  
sp. zn. 1 Rtv 66/91, a v řízení, které mu předcházelo byl porušen zákon v 
neprospěch obviněného L. G. v ustanoveních  § 2  odst. 5,  odst. 6  a  § 134  
odst. 2  tr. řádu v tehdy platném znění a § 1 odst. 1, odst. 2  a  § 14  odst. 
1  zák.  č.119/1990 Sb. o soudní rehabilitaci v platném znění. 

V důsledku vysloveného porušení zákona pak Nejvyšší soud napadené usnesení 
podle § 269 odst. 2 tr. řádu zrušil a zrušil rovněž rozsudek téhož soudu ze dne 
15. 7. 1991  sp. zn. 1 Rtv 66/91, včetně všech dalších obsahově navazujících 
rozhodnutí, pokud vzhledem ke změně,  k níž došlo zrušením, pozbyla podkladu.

Nejvyšší soud nemohl v daném případě dále postupovat podle  § 271  odst. 1 tr.  
řádu a sám ve věci rozhodnout, neboť napadeným rozhodnutím nebyl správně 
zjištěn skutkový stav a Nejvyšší soud by tak musel nahrazovat činnost soudu I. 
stupně v řízení podle oddílu třetího a čtvrtého zákona o soudní rehabilitaci. 
Takový postup by byl nejen v rozporu a ustanovením § 271 odst. 1 tr. řádu, ale 
i s účelem řízení o mimořádném opravném prostředku.

Za tohoto stavu rozhodl Nejvyšší soud podle § 270  odst. 1  tr. řádu tak, že 
věc přikázal k novému projednání a rozhodnutí Městskému soudu v Brně.

Tento soud se v novém řízení bude věcí zabývat ve všech shora naznačených 
směrech a zjistí tak řádně skutkový stav v rozsahu nezbytném pro vydání 
rozhodnutí v předmětném rehabilitačním řízení. Pokud jde o budoucí právní 
posouzení věci  je nutno poznamenat, že problematikou odepření výkonu vojenské 
služby z důvodu náboženského přesvědčení se již zabýval Ústavní soud České 
republiky a danou otázku řeší ve svém nálezu, sp. zn. II. ÚS 285/97.

P o u č e n í :  Proti tomuto rozhodnutí není stížnost pro porušení zákona 
přípustná.

V Brně dne 22. listopadu 2001

                                                                                
                    Předseda senátu:

                                                                                
              Mgr. Josef  H e n d r y c h  

	

	
