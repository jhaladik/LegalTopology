Soud: Nejvyšší soud

Spisová značka: 3 Tz 52/2024

Datum rozhodnutí: 13.11.2024

Typ rozhodnutí: ROZSUDEK


Heslo: Dohled, Peněžitý trest, Podmíněné propuštění z výkonu trestu odnětí svobody, Skutkové vady a vady dokazování

Dotčené předpisy: § 69 odst. 3 tr. zákoníku, § 88 odst. 1 písm. b) tr. zákoníku, § 2 odst. 5 tr. ř.

Kategorie rozhodnutí: D




3 Tz 52/2024




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 13. 11. 2024 v senátě 
složeném z předsedy JUDr. Aleše Koláře a soudců JUDr. Petra Šabaty a JUDr. 
Ondřeje Círka stížnost pro porušení zákona, kterou podal ministr spravedlnosti 
České republiky ve prospěch obviněného P. V., proti pravomocnému usnesení 
Krajského soudu v Ústí nad Labem ze dne 6. 12. 2023, sp. zn. 6 To 410/2023, a 
podle § 268 odst. 2 tr. ř. a § 269 odst. 2 tr. ř. rozhodl takto:
I. Pravomocným usnesením Krajského soudu v Ústí nad Labem ze dne 6. 12. 2023, 
sp. zn. 6 To 410/2023, byl v neprospěch obviněného P. V. porušen zákon v 
ustanoveních § 69 odst. 3 tr. zákoníku, § 88 odst. 1 písm. b) tr. zákoníku a § 
2 odst. 5 tr. ř.
II. Usnesení Krajského soudu v Ústí nad Labem ze dne 6. 12. 2023, sp. zn. 6 To 
410/2023, se zrušuje. Zrušují se též všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.
Odůvodnění:
I.
Dosavadní průběh řízení
1. Trestním příkazem Okresního soudu v České Lípě ze dne 5. 6. 2020, sp. zn. 2 
T 32/2020, byl obviněný P. V. shledán vinným přečinem maření výkonu úředního 
rozhodnutí a vykázání podle § 337 odst. 1 tr. zákoníku a podle § 337 odst. 1 
tr. zákoníku za použití § 314e odst. 2 písm. a) tr. ř. byl odsouzen k trestu 
odnětí svobody v trvání 8 měsíců. Podle § 81 odst. 1 tr. zákoníku byl výkon 
tohoto trestu podmíněně odložen na zkušební dobu v trvání 24 měsíců.
2. Usnesením Okresního soudu v České Lípě ze dne 14. 12. 2022, sp. zn. 2 T 
32/2020, bylo podle § 83 odst. 1 tr. zákoníku rozhodnuto, že obviněný P. V. 
vykoná trest odnětí svobody v trvání 8 měsíců, jež mu byl uložen trestním 
příkazem Okresního soudu v České Lípě ze dne 5. 6. 2020, č. j. 2 T 32/2020–29, 
a jehož výkon byl původně odložen na zkušební dobu v trvání 24 měsíců.
3. Rozsudkem Okresního soudu v Děčíně ze dne 17. 1. 2022, sp. zn. 29 T 47/2021, 
byl obviněný P. V. shledán vinným přečinem násilí proti úřední osobě podle § 
325 odst. 1 písm. a) tr. zákoníku, přečinem maření výkonu úředního rozhodnutí a 
vykázání podle § 337 odst. 1 písm. a) tr. zákoníku a přečinem ohrožení pod 
vlivem návykové látky podle § 274 odst. 1 tr. zákoníku, za což byl podle § 325 
odst. 1 tr. zákoníku a za použití § 43 odst. 1 tr. zákoníku, § 62 odst. 1 tr. 
zákoníku a § 63 odst. 1 tr. zákoníku odsouzen k úhrnnému trestu obecně 
prospěšných prací ve výměře 300 hodin. Dále byl podle § 325 odst. 1 tr. 
zákoníku za použití § 67 odst. 2 písm. b) tr. zákoníku a § 68 odst. 1 tr. 
zákoníku odsouzen k peněžitému trestu ve výměře 100denních sazeb po 350 Kč, 
tedy 35 000 Kč.
4. Usnesením Okresního soudu v Děčíně ze dne 12. 6. 2022, sp. zn. 29 T 47/2021, 
bylo rozhodnuto, že obviněnému P. V. se podle § 69 odst. 2 tr. zákoníku 
přeměňuje nevykonaný peněžitý trest ve výměře 35 000 Kč, který byl uložen 
rozsudkem Okresního soudu v Děčíně ze dne 17. 1. 2022, na trest odnětí svobody 
ve výměře 200 dní.
5. Usnesením Okresního soudu v Mostě ze dne 20. 10. 2023, č. j. 2 PP 
193/2023-35, bylo rozhodnuto, že návrh obviněného V. na podmíněné propuštění z 
výkonu trestu odnětí svobody ve výměře 8 měsíců, který mu byl uložen trestním 
příkazem Okresního soudu v České Lípě ze dne 5. 6. 2020, č. j. 2 T 32/2020-29, 
ve spojení s usnesením Okresního soudu v České Lípě ze dne 14. 12. 2020, č. j. 
2 T 32/2020-96, a ve výměře 200 dní, který mu byl uložen rozsudkem Okresního 
soudu v Děčíně ze dne 17. 1. 2022, č. j. 29 T 47/2021-139, ve spojení s 
usnesením Okresního soudu v Děčíně ze dne 12. 6. 2023, č. j. 29 T47/2023-177, 
se zamítá.
6. Usnesením Krajského soudu v Ústí nad Labem ze dne 6. 12. 2023, sp. zn. 6 To 
410/2023, bylo podle § 149 odst. 1 písm. a) tr. ř. zrušeno napadené usnesení 
Okresního soudu v Mostě ze dne 20. 10. 2023, č. j. 2 PP 193/2023-35, a bylo 
znovu rozhodnuto tak, že podle § 88 odst. 1 písm. b) tr. zákoníku se odsouzený 
podmíněně propouští z výkonu trestu odnětí svobody ve výměře 8 měsíců, který mu 
byl uložen trestním příkazem Okresního soudu v České Lípě ze dne 5. 6. 2020, č. 
j. 2 T 32/2020-29, ve spojení s usnesením Okresního soudu v České Lípě ze dne 
14. 12. 2020, č. j. 2 T 32/2020-96, a ve výměře 200 dnů, který mu byl uložen 
rozsudkem Okresního soudu v Děčíně ze dne 17. 1. 2022, č. j. 29 T 47/2021-139, 
ve spojení s usnesením Okresního soudu v Děčíně ze dne 12. 6. 2023, č. j. 29 T 
47/2021-177. Krajský soud v Ústí nad Labem pak citovaným usnesením podle § 89 
odst. 1 tr. zákoníku stanovil zkušební dobu v trvání 3 roků a zároveň nad 
odsouzeným vyslovil dohled (dále jen „napadené usnesení“).
II.
Stížnost pro porušení zákona a vyjádření k ní
7. Podle § 266 odst. 1 tr. ř. podal ministr spravedlnosti k Nejvyššímu soudu ve 
prospěch obviněného proti napadenému usnesení stížnost pro porušení zákona.
8. Ministr má za to, že napadeným usnesením byl porušen zákon v ustanoveních § 
69 odst. 3 tr. zákoníku a v § 88 odst. 1 písm. b) tr. zákoníku. Napadené 
usnesení považuje za nezákonné, neboť bylo vydáno na základě vadného postupu v 
řízení.
9. Podle ministra ke dni 6. 12. 2023, kdy Krajský soud v Ústí nad Labem vydal 
napadené usnesení, již obviněný vykonal oba tresty, jichž se mělo podmíněné 
propuštění z výkonu trestu odnětí svobody týkat.
10. Trest odnětí svobody ve výměře 8 měsíců z trestního příkazu Okresního soudu 
v České Lípě ze dne 5. 6. 2020, č. j. 2 T 32/2020-29, ve spojení s usnesením 
Okresního soudu v České Lípě ze dne 14. 12. 2020, č. j. 2 T 32/2020-96, 
obviněný vykonal dne 18. 11. 2023. Následně dne 14. 11. 2023 vykonal také 
peněžitý trest, přeměněný v trest odnětí svobody ve výměře 148 dní, uložený mu 
rozsudkem Okresního soudu v Děčíně ze dne 17. 1. 2022, č. j. 29 T 47/2021-139, 
a to tím, že zaplatil částku 22 000 Kč.
11. Napadené usnesení je tak k tíži obviněného, když je bez právního důvodu 
podmíněně propuštěn, a k tomu je obviněnému uložena zkušební dobou v trvání 3 
let se současným vyslovením dohledu. Obviněný je nyní fakticky zkrácen na svých 
právech, když musí dodržovat pravidla jemu uloženého dohledu.
12. Ministr navrhuje, aby Nejvyšší soud podle § 268 odst. 2 tr. ř. rozhodl, že 
napadeným usnesením byl v neprospěch obviněného porušen zákon v ustanoveních § 
69 odst. 3 tr. zákoníku a § 88 odst. 1 písm. b) tr. zákoníku. Dále navrhuje, 
aby Nejvyšší soud zrušil také všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Souhlasí s rozhodnutím o stížnosti pro porušení zákona v neveřejném 
zasedání.
13. Stížnost pro porušení zákona byla podle § 274 odst. 5 tr. ř. zaslána k 
případnému vyjádření obviněnému a Nejvyššímu státnímu zastupitelství.
14. Státní zástupce Nejvyššího státního zastupitelství se se stížností pro 
porušení zákona ztotožnil. Nejvyššímu soudu dává ke zvážení, zda nedošlo také k 
porušení § 2 odst. 5 tr. ř., jelikož Krajský soud v Ústí nad Labem zřejmě řádně 
nezjistil aktuální stav výkonu trestu v době rozhodování tohoto soudu. Státní 
zástupce vyjádřil souhlas s rozhodnutím v neveřejném zasedání.
15. Obviněný se ke stížnosti pro porušení zákona vyjádřil prostřednictvím 
obhájkyně. Se stížností pro porušení zákona se ztotožňuje. Stav, kdy je 
obviněný podmíněně propuštěn z výkonu trestu odnětí svobody a je nad ním 
stanoven dohled, ačkoliv již oba tresty vykonal, nemá podklad v zákoně a 
zkracuje základní práva a svobody obviněného. Obviněný se připojuje k 
závěrečnému návrhu ministra spravedlnosti.
III.
Relevantní právní úprava
16. Podle § 69 odst. 3 tr. zákoníku se na pachatele, kterému byl uložen 
peněžitý trest za jiný trestný čin než zvlášť závažný zločin, hledí, jako by 
nebyl odsouzen, jakmile byl trest vykonán nebo bylo od výkonu trestu nebo jeho 
zbytku pravomocně upuštěno.
17. Podle § 88 odst. 1 písm. b) tr. zákoníku soud může odsouzeného podmíněně 
propustit na svobodu, jestliže odsouzený po právní moci rozsudku, zejména ve 
výkonu trestu svým chováním a plněním svých povinností prokázal polepšení a 
může se od něho očekávat, že v budoucnu povede řádný život nebo soud přijme 
záruku za dovršení nápravy odsouzeného, a odsouzený, jenž nebyl odsouzen za 
zvlášť závažný zločin, (…) , a který dosud nebyl ve výkonu trestu odnětí 
svobody, vykonal alespoň třetinu uloženého nebo podle rozhodnutí České 
republiky zmírněného trestu odnětí svobody.
18. Podle § 89 odst. 1 tr. zákoníku při podmíněném propuštění stanoví soud 
zkušební dobu u odsouzených za přečin až na tři roky a u odsouzených za přečin 
až na tři roky a u odsouzených za zločin na jeden rok až sedm let; zkušební 
doba počíná podmíněným propuštěním odsouzeného na svobodu. Soud může zároveň 
vyslovit nad pachatelem dohled a současně uložit, aby ve stanovené části 
zkušební doby, navazující na počátek zkušební doby se pachatel zdržoval v 
určené době ve svém obydlí nebo jeho části.
19. Podle § 344 odst. 2 tr. ř. odsouzený může odvrátit výkon trestu odnětí 
svobody, na který byl přeměněn peněžitý trest nebo jeho zbytek, tím, že 
peněžitý trest nebo jeho část zaplatí. (…)
20. Podle § 2 odst. 5 tr. ř. orgány činné v trestním řízení postupují v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. (…)
IV.
Důvodnost stížnosti pro porušení zákona
21. Nejvyšší soud na podkladě mimořádného opravného prostředku ministra 
spravedlnosti podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a dospěl k závěru, že stížnost je opodstatněná.
22. Nejvyšší soud ověřil, že skutečnosti, na které poukázal ministr 
spravedlnosti, odpovídají obsahu trestních spisů. Ke dni 6. 12. 2023, kdy 
Krajský soud v Ústí nad Labem vydal napadené usnesení, již obviněný skutečně 
oba tresty vykonal.
23. Trest odnětí svobody ve výměře 8 měsíců z trestního příkazu Okresního soudu 
v České Lípě ze dne 5. 6. 2020, č. j. 2 T 32/2020-29, ve spojení s usnesením 
Okresního soudu v České Lípě ze dne 14. 12. 2020, č. j. 2 T 32/2020-96, 
obviněný vykonal dne 18. 11. 2023, jak vyplývá z listu č. 191 trestního spisu 
Okresního soudu v Děčíně, sp. zn. 29 T 47/2021. Dne 14. 11. 2023 pak obviněný 
vykonal také peněžitý trest, přeměněný v trest odnětí svobody ve výměře 148 
dní, který mu byl uložen rozsudkem Okresního soudu v Děčíně ze dne 17. 1. 2022, 
č. j. 29 T 47/2021-139. K vykonání trestu došlo tím, že obviněný dne 14. 11. 
2023 doplatil částku 22 000 Kč, jak vyplývá z příjmového platebního dokladu na 
listu č. 189 trestního spisu Okresního soudu v Děčíně sp. zn. 29 T 47/2021. 
Obviněný tak naplnil podmínku předpokládanou ustanovením § 344 odst. 2 tr. ř., 
podle níž odsouzený může odvrátit výkon trestu odnětí svobody, na který byl 
přeměněn peněžitý trest nebo jeho zbytek, tím, že peněžitý trest nebo jeho část 
zaplatí. Na základě této skutečnosti pak Okresní soud v Děčíně dne 21. 11. 2023 
vydal příkaz k propuštění obviněného z výkonu uvedeného trestu a obviněný byl 
téhož dne propuštěn na svobodu.
24. Je tedy skutečností, že napadené usnesení Krajského soudu v Ústí nad Labem 
ze dne 6. 12. 2023 bylo vydáno poté, co již obviněný oba tresty vykonal. Postup 
Krajského soudu v Ústí nad Labem, který za shora popsané situace rozhodl o 
podmíněném propuštění obviněného z výkonu již vykonaných trestů, stanovil mu 
zkušební dobu a zejména nad obviněným vyslovil dohled, tak nemá oporu v zákoně. 
Pokud Krajský soud v Ústí nad Labem za dané situace přesto rozhodoval o 
podmíněném propuštění obviněného z výkonu uvedených trestů, pak zjevně nedostál 
své povinnosti zjišťovat skutkový stav věci (…) v rozsahu, který je nezbytný 
pro jejich rozhodnutí, jak mu ukládá ustanovení § 2 odst. 5 tr. ř.
25. Nejvyšší soud se ztotožňuje se závěry ministra spravedlnosti, podle nichž 
je obviněný v důsledku nezákonného postupu Krajského soudu v Ústí nad Labem 
nyní fakticky zkrácen na svých právech, když je bez právního důvodu podmíněně 
propuštěn z výkonu trestů, které již vykonal, je mu stanovena zkušební doba a 
musí dodržovat pravidla jemu uloženého dohledu.
V.
Způsob rozhodnutí
26. Nejvyšší soud proto podle § 268 odst. 2 tr. ř. vyslovil, že napadeným 
usnesením byl v neprospěch obviněného porušen zákon v ustanoveních § 69 odst. 3 
tr. zákoníku, § 88 odst. 1 písm. b) tr. zákoníku a § 2 odst. 5 tr. ř.
27. Podle § 269 odst. 2 tr. ř. Nejvyšší soud napadené usnesení zrušil. Zrušil 
též všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.
28. V tomto případě nebylo nutné věc vracet žádnému orgánu, neboť nezákonný 
stav, který byl založen právě až napadeným usnesením Krajského soudu v Ústí nad 
Labem, Nejvyšší soud zrušením tohoto usnesení odstranil.
29. Za podmínek § 274 odst. 3 písm. a) tr. ř. učinil Nejvyšší soud toho 
rozhodnutí v neveřejném zasedání.


Poučení: Proti tomuto rozhodnutí není opravný prostředek přípustný.


V Brně dne 13.11.2024


	JUDr. Aleš Kolář 
	předseda senátu 
	
	





