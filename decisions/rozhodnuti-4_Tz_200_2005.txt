Soud: Nejvyšší soud

Spisová značka: 4 Tz 200/2005

Datum rozhodnutí: 14.02.2006

Typ rozhodnutí: Rozsudek




4 Tz 200/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 14. 
února 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněné Z.  L., proti usnesení Vrchního soudu v 
Praze ze dne 24. 3. 2004, sp. zn. 4 To 39/2004, a podle § 268 odst. 2 a § 269 
odst. 2 tr. ř. rozhodl    t a k t o :

Usnesením Vrchního soudu v Praze ze dne 24. 3. 2004, sp. zn.  4 To 39/2004, b y 
l    p o r u š e n   z á k o n  v ustanoveních § 148 odst. 1 písm. c) tr. ř. a 
v řízení předcházejícím též v ustanovení  § 60 odst. 1 tr. zák. v neprospěch 
obviněné Z. L.

Napadené usnesení   s e   z r u š u j e. Zrušuje se i usnesení Krajského soudu 
v Plzni ze dne 24. 2. 2004, sp. zn. 2 T 26/96.

	

Zrušují se též všechna další rozhodnutí na zrušená usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Odůvodnění:

Rozsudkem Krajského soudu v Plzni ze dne 29. 10. 1998, sp. zn. 2 T 26/96, ve 
spojení s usnesením Vrchního soudu v Praze ze dne 8. 2. 1999, sp. zn. 4 To 
104/98, byla obviněná Z. L. uznána vinnou trestným činem podvodu podle § 250 
odst. 1, odst. 4 tr. zák., ve znění platném do 31. 12. 1997, za což byla 
odsouzena podle § 250 odst. 4  tr. zák za použití § 35 odst. 2 tr. zák. k 
souhrnnému trestu odnětí svobody v trvání 3 roků. Podle § 60a odst. 1 tr. zák. 
za podmínek uvedených v § 58 odst. 1 písm. a) tr. zák., § 60a odst. 2 tr. zák.  
byl výkon trestu podmíněně odložen na zkušební dobu v trvání 5 roků a zároveň 
byl po tuto dobu vysloven nad obviněnou dohled. Dále bylo podle § 60a odst. 3 
tr. zák. obviněné uloženo, aby podle svých sil nahradila škodu způsobenou 
trestným činem a podle § 49 odst. 1 tr. zák. byl obviněné uložen trest zákazu 
činnosti – soukromého podnikání s předmětem podnikání: Koupě smíšeného zboží za 
účelem dalšího prodeje – na 7 roků. Současně byl zrušen výrok            o 
trestu z trestního příkazu Okresního soudu v Karlových Varech ze dne 16. 1. 
1995, sp. zn. 1 T 201/94, jakož i všechna další rozhodnutí na zrušený výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Rozsudek nabyl právní moci dne 8. 2. 1999. Zkušební doba podmíněného 
odsouzení tedy počala běžet dne 8. 2. 1999.

Rozsudkem Okresního soudu v Karlových Varech ze dne 28. 4. 2003, sp. zn. 4 T 
52/2002 (tj. v průběhu zkušební doby), byla obviněná Z. L. uznána vinnou 
trestným činem ohrožování mravní výchovy mládeže podle § 217 odst. 1 písm. a) 
tr. zák., za což byla odsouzena podle § 217 odst. 1  tr. zák k trestu odnětí 
svobody v trvání 6 měsíců. Podle § 58 odst. 1, § 59 odst. 1 tr. zák.  byl výkon 
trestu podmíněně odložen na zkušební dobu v trvání 2 roků. Rozsudek nabyl 
právní moci dne 19. 7. 2003. 

Usnesením Krajského soudu v Plzni ze dne 24. 2. 2004, sp. zn. 2 T 26/96, ve 
spojení s usnesením Vrchního soudu v Praze ze dne 24. 3. 2004, sp. zn. 4 To 
39/2004, bylo rozhodnuto tak, že obviněná Z. L. podle § 330 odst. 1 tr. ř. 
vykoná trest odnětí svobody v trvání 3 roků, který jí byl uložen rozsudkem 
Krajského soudu v Plzni ze dne 29. 10. 1998, sp. zn. 2 T 26/96, ve spojení s 
usnesením Vrchního soudu v Praze ze dne 8. 2. 1999, sp. zn. 4 To 104/98, s 
podmíněným odkladem na zkušební dobu v trvání 5 roků. Podle § 60 odst. 4 tr. 
zák. za použití § 39a odst. 3 tr. zák. byla zařazena pro výkon tohoto trestu do 
věznice s dozorem. Usnesení nabylo právní moci dne 5. 4. 2004. V odůvodnění 
usnesení Krajský soud v Plzni uvedl, že měl k dispozici zprávy o výkonu 
dohledu, ze kterých vyplynulo, že obviněná vůbec nezačala splácet škodu 
způsobenou její trestnou činností s vysvětlením, že na její původní firmu byl 
vyhlášen konkurs. Ze zmíněných zpráv také vyplynulo, že odsouzená měla problémy 
s plněním dohledu, neboť se mnohdy bez omluvy nedostavila na domluvené setkání 
s příslušným probačním úředníkem. Soud měl dále k dispozici spis Okresního 
soudu v Karlových Varech vedený pod sp. zn. 4 T 52/2002, ze kterého vyplynulo 
že obviněná Z. L. byla rozsudkem  ze dne 28. 4. 2003 uznána vinnou trestným 
činem ohrožování mravní výchovy mládeže podle § 217 odst. 1 písm. a) tr. zák., 
a to ve formě úmyslného zavinění, kterého se dopustila tak, že nejméně v době 
od  19. 10. 2000 do 27. 6. 2001 v N., okres K. V., jako matka nezajišťovala 
řádně výchovu svého nezletilého syna J. M. Vzhledem k tomu, že obviněná 
následně otěhotněla, Krajský soud v Plzni usnesením ze dne 7. 10. 2004, sp. zn. 
2 T 26/96, rozhodl tak, že podle § 322 odst. 2 tr. ř. odložil citovaný trest 
odnětí svobody na dobu 1 roku po porodu. Usnesení nabylo právní moci dne 2. 12. 
2004.

Usnesením Okresního soudu v Karlových Varech ze dne 26. 1. 2005, sp. zn. 5 Nt 
557/2004, bylo rozhodnuto, že podle § 178 odst. 1 tr. ř. (správně mělo být 
podle § 278 odst. 1 tr. ř.) se povoluje obnova řízení pro trestný čin 
ohrožování mravní výchovy mládeže podle § 217 odst. 1 písm. a) tr. zák., které 
bylo vedeno u Okresního soudu v Karlových Varech na základě obžaloby Okresního 
státního zastupitelství v Karlových Varech, sp. zn. 1 Zt 987/2001, která byla 
vedena pod sp. zn. 4 T 52/2002. Podle § 284 odst. 1 tr. ř. byl zrušen v 
rozsudku Okresního soudu v Karlových Varech ze dne 28. 4. 2003, sp. zn. 4 T 
52/2002, výrok o vině obviněné Z. L. a výrok o uloženém trestu. Citované 
usnesení nabylo právní moci dne 1. 2. 2005. V následném řízení byla obviněná Z. 
L. rozsudkem Okresního soudu v Karlových Varech ze dne 5. 9. 2005, sp. zn. 4 T 
52/2002, podle § 226 písm. c) tr. ř. zproštěna obžaloby Okresního státního 
zastupitelství v Karlových Varech, sp. zn. 1 Zt 987/2001, pro trestný čin 
ohrožování mravní výchovy mládeže podle § 217 odst. 1 písm. a) tr. zák. 
Rozsudek nabyl právní moci dne 5. 9. 2005. 

Proti  usnesení Vrchního soudu v Praze ze dne 24. 3. 2004, sp. zn. 4 To 
39/2004, podal ministr spravedlnosti České republiky stížnost pro porušení 
zákona ve prospěch obviněné Z. L. Vytkl v ní, že zákon byl porušen v ustanovení 
§ 148 odst. 1 písm. c) tr. ř. v návaznosti na ustanovení § 60 odst. 1 tr. zák. 
v řízení předcházejícím.

V odůvodnění stížnosti pro porušení zákona ministr spravedlnosti namítl, že 
odsouzení obviněné z rozsudku Okresního soudu v Karlových Varech ze dne 28. 4. 
2003, sp. zn. 4 T 52/2002, pro trestnou činnost spáchanou ve zkušební době 
podmíněného odsouzení bylo zásadním důvodem k rozhodnutí Krajského soudu v 
Plzni podle § 330 odst. 1 tr. ř. § 60  odst. 1 tr. zák. V daném případě však 
následným zprošťujícím rozsudkem po povolené obnově řízení ve věci tento důvod 
odpadl, proto došlo usneseními Krajského soudu v Plzni ze dne 24. 2. 2004, sp. 
zn. 2 T 26/96 a Vrchního soudu v Praze ze dne 24. 3. 2004, sp. zn. 4 To 
39/2004, k porušení zákona, a to bez ohledu na skutečnost, že soudy v době 
vydávání rozhodnutí o výkonu původně podmíněně odloženého trestu nevěděly a ani 
vědět nemohly  o tomto dalším postupu.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením  Vrchního soudu 
v Praze ze dne 24. 3. 2004, sp. zn. 4 To 39/2004, byl porušen zákon v 
neprospěch obviněné Z. L. ve vytýkaném směru, a aby podle § 269 odst. 2 tr. ř. 
napadené usnesení zrušil včetně dalších rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle ustanovení § 60 odst. 1 tr. zák. vysloví soud, že se podmíněně odsouzený 
osvědčil, jestliže vedl ve zkušební době řádný život a vyhověl uloženým 
podmínkám. Jinak soud rozhodne, a to popřípadě již během zkušební doby, že se 
trest vykoná.

Z citace uvedeného ustanovení je zřejmé, že základní podmínkou pro úvahy, zda a 
v jakém rozsahu uvedené zákonné ustanovení aplikovat, je existence zkušební 
doby a hodnocení rozhodných okolností, které se staly v jejím průběhu. Běh 
zkušební lhůty začíná dnem právní moci rozsudku. V posuzovaném případě byl 
rozsudek, sp. zn. 2 T 26/96, Krajského soudu v Plzni, jímž byla obviněná uznána 
vinnou trestným činem podvodu podle  § 250 odst. 1, odst. 4 tr. zák., ve znění 
platném do 31. 12. 1997 a odsouzena k souhrnnému trestu odnětí svobody v trvání 
3 roků, jehož výkon byl podmíněně odložen na zkušební dobu v trvání 5 roků,  
vyhlášen dne 29. 10. 1998 a nabyl  právní moci dne 8. 2. 1999. 

Z výše uvedeného je zřejmé, že zkušební doba započala dne 8. 2. 1999 a končila 
dne  9. 2. 2004. Obviněná se podle pravomocného rozsudku Okresního soudu v 
Karlových Varech ze dne 28. 4. 2003, sp. zn. 4 T 52/2002, dopustila trestného 
činu ohrožování mravní výchovy mládeže podle § 217 odst. 1 písm. a) tr. zák. 
tím, že nejméně v době od 19. 10. 2000 do 27. 6. 2001 v N., okres K. V., jako 
matka nezajišťovala řádně výchovu svého nezletilého syna J. M. Za to jí byl 
uložen trest odnětí svobody v trvání 6 měsíců. Podle § 58 odst. 1, § 59 odst. 1 
tr. zák.  byl výkon trestu podmíněně odložen na zkušební dobu v trvání 2 roků. 
Tento trestný čin tak byl spáchán v průběhu zkušební doby podmíněného 
odsouzení, avšak usnesením Okresního soudu v Karlových Varech ze dne 26. 1. 
2005, sp. zn. 5 Nt 557/2004, bylo rozhodnuto, že se povoluje obnova řízení pro 
výše uvedený trestný čin, které bylo vedeno u Okresního soudu v Karlových 
Varech pod sp. zn. 4 T 52/2002, v rozsudku Okresního soudu v Karlových Varech 
ze dne 28. 4. 2003, sp. zn. 4 T 52/2002, byl zrušen výrok o vině obviněné Z. L. 
a výrok o uloženém trestu a v následném řízení byla obviněná Z. L. rozsudkem 
Okresního soudu v Karlových Varech ze dne 5. 9. 2005, sp. zn. 4 T 52/2002, 
podle § 226 písm. c) tr. ř. zproštěna obžaloby pro výše citovaný trestný čin.

Z obsahu trestního spisu Krajského soudu v Plzni vedeného pod sp. zn. 2 T 26/96 
bylo Nejvyšším soudem zjištěno, že usnesením Krajského soudu v Plzni ze dne 24. 
2. 2004, sp. zn. 2 T 26/96, ve spojení s usnesením Vrchního soudu v Praze ze 
dne 24. 3. 2004, sp. zn. 4 To 39/2004, bylo rozhodnuto tak, že obviněná Z. L. 
podle § 330 odst. 1 tr. ř. vykoná trest odnětí svobody v trvání 3 roků, který 
jí byl uložen rozsudkem Krajského soudu v Plzni ze dne 29. 10. 1998, sp. zn. 2 
T 26/96, ve spojení s usnesením Vrchního soudu v Praze ze dne 8. 2. 1999, sp. 
zn. 4 To 104/98, s podmíněným odkladem na zkušební dobu v trvání  5 roků. Podle 
§ 60 odst. 4 tr. zák. za použití § 39a odst. 3 tr. zák. byla zařazena pro výkon 
tohoto trestu do věznice s dozorem. Jedním z důvodů pro vydání výše uvedeného 
rozhodnutí bylo odsouzení obviněné Z. L. rozsudkem Okresního soudu v Karlových 
Varech ze dne 28. 4. 2003, sp. zn. 4 T 52/2002. Z uvedeného je zřejmé, že v 
době vydávání rozhodnutí o výkonu trestu odnětí svobody v trvání 3 roků, který 
byl obviněné uložen rozsudkem Krajského soudu v Plzni ze dne 29. 10. 1998, sp. 
zn. 2 T 26/96, soudům nebylo nic známo o existenci rozhodnutí o povolení obnovy 
řízení ani o tom, že v následném řízení byla obviněná Z. L. rozsudkem Okresního 
soudu v Karlových Varech ze dne 5. 9. 2005, sp. zn. 4 T 52/2002, zproštěna 
obžaloby pro trestný čin ohrožování mravní výchovy mládeže.

Nejvyšší soud proto podle § 268 odst. 2 tr. ř. vyslovil, že  usnesením Vrchního 
soudu  v Praze ze dne 24. 3. 2004, sp. zn. 4 To 39/2004, byl porušen zákon v 
ustanovení § 148 odst. 1 písm. c) tr. ř. a v řízení předcházejícím též v 
ustanovení § 60  odst. 1 tr. zák. v neprospěch obviněné Z. L. Poté podle § 269 
odst. 2 tr. ř. napadené usnesení spolu s rozhodnutím soudu I. stupně zrušil, 
jakož i všechna další rozhodnutí na zrušená usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Vzhledem k tomu, že zkušební doba započala dne 8. 2. 1999 a končila dne 9. 2. 
2004, uplynula dne 9. 2. 2005 roční lhůta pro rozhodnutí o osvědčení. Za této 
situace platí fikce, že se podmíněně odsouzená ve zkušební době osvědčila (§ 60 
odst. 2 tr. zák.), neboť soud sice rozhodl, že se trest odnětí svobody vykoná, 
avšak toto rozhodnutí bylo v řízení o mimořádném opravném prostředku zrušeno. V 
daném případě nelze učinit další rozhodnutí podle § 270 odst. 1 tr. ř. či § 271 
odst. 1 tr. ř., neboť vzhledem k tomu, že již uplynula roční lhůta pro 
rozhodnutí o osvědčení, nepřichází v úvahu učinit ve věci rozhodnutí nové.

Poučení: Proti tomuto rozhodnutí není opravný prostředek přípustný.

V Brně dne 14. února 2006

Předseda senátu:

JUDr. J. P.

	

	
