Soud: Nejvyšší soud

Spisová značka: 4 Tz 63/2009

Datum rozhodnutí: 21.10.2009

Typ rozhodnutí: ROZSUDEK




4 Tz 63/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky  projednal ve  veřejném zasedání  konaném dne 21. 
října 2009  v  senátu složeném z předsedy senátu JUDr. Františka Hrabce a  
soudců JUDr. Danuše Novotné  a  JUDr. Petra Šabaty   stížnost   pro  porušení 
zákona,  kterou  podala ministryně    spravedlnosti   České  republiky   ve   
prospěch    obviněného   E.   M., proti rozsudku bývalého Vojenského obvodového 
soudu v Českých Budějovicích ze dne 17. 12. 1957, sp. zn. T 385/1957,  a 
rozhodl podle § 268 odst. 2,  § 269 odst. 2 a § 271 odst. 1 tr. ř.  t a k t o :

Pravomocným rozsudkem bývalého Vojenského obvodového soudu v Českých 
Budějovicích ze dne 17. 12. 1957 sp. zn. T 385/1957 a v řízení,  které mu 
předcházelo,  b y l       p o r u š e n   z á k o n  v ustanovení § 2 odst. 7, 
8 zák. č. 64/1956 Sb., o trestním řízení soudním (trestní řád) a v ustanovení § 
270 odst. 1 písm. b) zák. č. 86/1950 Sb., trestní zákon, ve znění zák. č. 
63/1956 Sb. v neprospěch obviněného E. M.

Napadený rozsudek   s e    z r u š u j e .

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 11 odst. 1 písm. f) tr. ř.  s e   z a s t a v u j e   trestní stíhání 
obviněného E. M. pro skutek, že v prosinci 1957 po propuštění z věznice  v Č. 
B. na základě rozhodnutí prezidenta republiky o amnestii ke svému útvaru v Č. 
B. odmítl i nadále vykonávat vojenskou službu s tím, že mu v tom brání jeho 
náboženské přesvědčení S. J., čímž měl spáchat trestný čin vyhýbání se služební 
povinnosti podle § 270 odst. 1 písm. b) zák. č. 86/1950 Sb., trestní zákon, ve 
znění zák.č. 63/1956 Sb.

Odůvodnění:

Rozsudkem bývalého Vojenského obvodového soudu v Českých Budějovicích ze dne 
17. 12. 1957 sp. zn. T 385/1957 byl obviněný E. M. uznán vinným trestným činem 
vyhýbání se služební povinnosti  podle § 270 odst. 1 písm. b) zák. č. 86/1950 
Sb., trestní zákon, ve znění zák.č. 63/1956 Sb., za což mu byl uložen 
nepodmíněný trest odnětí svobody v trvání dvou roků a tří měsíců. Tento 
rozsudek nabyl právní moci dne 28. 12. 1957.

Trestného činu se obviněný E. M. dopustil tím, že v prosinci 1957 po propuštění 
z věznice  v Č. B. na základě rozhodnutí prezidenta republiky o amnestii ke 
svému útvaru v Č. B. odmítl i nadále vykonávat vojenskou službu s tím, že mu v 
tom brání jeho náboženské přesvědčení S. J.

Rozhodnutím prezidenta republiky z  2. 5. 1958 byl nevykonaný zbytek trestu 
odnětí svobody obviněnému prominut.

Proti výše uvedenému rozsudku bývalého vojenského obvodového soudu podala 
ministryně spravedlnosti podle § 266 odst. 1 tr. ř. stížnost pro porušení 
zákona ve prospěch obviněného E. M. Podle jejího názoru byl tímto rozsudkem  
porušen zákon v neprospěch obviněného, a to v ustanoveních  § 2 odst. 8 tr. ř. 
č. 64/1956 a v ustanovení        § 270 odst. 1 písm. b) tr. zák. č. 86/1950 
Sb., s přihlédnutím k ustanovení čl. 15 odst. 1 Listiny základních práv a 
svobod, publ. pod č. 2/1993 Sb., a k nálezu Ústavního soudu ze dne 26. 3. 2003 
sp. zn. Pl. Ús 42/02.  

V odůvodnění svého podání stěžovatelka poukázala, že rozsudkem bývalého 
Vojenského obvodového soudu v Českých Budějovicích ze dne 28. 11. 1957 sp. zn. 
T 354/57 byl obviněný E. M. uznán vinným trestným činem vyhýbání se služební 
povinnosti podle § 270 odst. 1 písm. b) tr. zák. z roku 1950, protože po 
nastoupení vojenské základní služby začátkem listopadu 1957 u v. ú.  Č. B. 
odmítl převzít osobní zbraň a na tomto stanovisku setrval i po delším 
přesvědčování s odvoláním, že by se to příčilo jeho náboženskému přesvědčení. 
Za uvedený trestný čin mu byl uložen nepodmíněný trest odnětí svobody ve výměře 
dvou roků. Ještě než tento rozsudek nabyl právní moci bylo usnesením téhož 
soudu ze dne 5. 12. 1957 sp. zn. T 354/57 rozhodnuto, že trestní stíhání 
obviněného E. M. se podle čl. III. odst. 1 rozhodnutí prezidenta republiky o 
amnestii ze dne 1. 12. 1957 zastavuje a obviněný se zároveň propouští z vazby. 
V bezprostřední návaznosti pak měl obviněný pokračovat v odpírání vojenské 
služby a tím se dopustit další trestné činnosti, pro kterou byl následně 
odsouzen nyní napadeným rozsudkem ve věci sp. zn. T 385/57.

Stěžovatelka v této souvislosti poukázala na nález pléna Ústavního soudu ze dne 
26. 3. 2003 sp. zn. Pl. ÚS 42/02, stanovisko Evropského soudu pro lidská práva 
ve věci S., K., K. proti S. ze dne 22. 3. 2001 a názor Ústavního soudu o tom, 
že v případech odpírání vojenské služby je nutno posuzovat tehdy platné 
trestněprávní normy nikoli z hlediska svobody náboženského vyznání, ale 
především z hlediska svobody svědomí. Ústavní soud přitom vyslovil názor, že 
odmítnutí nastoupit nebo konat vojenskou službu lze učinit i z důvodů 
nesouvisících s náboženským přesvědčením a že i takovou svobodu Listina 
základních práv a svobod chrání. I když tedy Listina základních práv a svobod 
nebyla v době vydání napadeného rozsudku součástí našeho právního řádu, je 
nezbytné ve světle záruk, které obsahuje, vykládat i trestněprávní normy platné 
v době rozhodování bývalého vojenského obvodového soudu. Obviněný tedy svým 
jednáním pouze uplatňoval právo na svobodu svědomí a svobodu náboženského 
vyznání ve smyslu čl. 15 odst. 1 Listiny základních práv  a svobod, které mu v 
inkriminované době byly navíc garantovány ústavním zákonem č. 150/1948 Sb., 
přičemž jejichž uplatnění jako práv absolutních nebylo možné zákonem omezit.

S ohledem na uvedené ministryně spravedlnosti v závěru stížnosti pro porušení 
zákona navrhla, aby Nejvyšší soud podle § 268 odst. 2 tr. ř. vyslovil, že 
napadeným rozsudkem bývalého Vojenského obvodového soudu v Českých Budějovicích 
byl v neprospěch obviněného E. M. porušen zákon v ustanoveních § 2 odst. 8 tr. 
ř. z roku 1956 a § 270 odst. 1 písm. b) tr. zák. z roku 1950, s přihlédnutím k 
ustanovení čl. 15 odst. 1 Listiny základních práv a svobod, publ. pod č. 2/1993 
Sb., a k nálezu Ústavního soudu ze dne 26. 3. 2003 sp. zn. Pl. ÚS 42/02. Podle 
§ 269 odst. 2 tr. ř. aby napadený rozsudek zrušil včetně rozhodnutí obsahově 
navazujících, která touto změnou pozbyla svého podkladu a poté aby postupoval 
podle § 270 odst. 1 tr. ř., popř. podle § 271 odst. 1 tr. ř.

Především je třeba uvést, že Nejvyšší soud měl k dispozici pouze ověřené kopie 
rozsudků bývalého Vojenského obvodového soudu v Českých Budějovicích z 28. 11. 
1957  sp. zn. T 354/57 a ze dne  17. 12. 1957 sp. zn. T 385/57, jakož i 
usnesení téhož soudu ze dne 5. 12. 1957 sp. zn. T 354/57 a některé další 
písemné materiály administrativního charakteru. Vlastní trestní spisy  se podle 
sdělení ředitele Vojenského ústředního archivu v Praze ze dne 22. 6. 2009 
nedochovaly, neboť byly v 70. letech skartovány. Současně je třeba konstatovat, 
že ve věci nebylo konáno řízení podle zák. č. 119/1990 Sb., o soudní 
rehabilitaci, ve znění pozdějších předpisů.

Nejvyšší soud proto přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, přičemž řízení napadené 
části rozhodnutí předcházející přezkoumal pouze v rozsahu který mu byl 
zachovaným spisovým materiálem umožněn. Přitom shledal, že zákon byl porušen, 
ale i z jiných důvodů, než byly v podané stížnosti pro porušení zákona uvedeny. 

Podle § 270 odst. 1 písm. b) zák. č. 86/1950 Sb., trestní zákon, ve znění zák. 
č. 63/1956 Sb., kdo se úmyslně vyhne plnění služební povinnosti nebo služebního 
úkonu tím, že padělá listinu, předstírá nemoc, použije jiného úskoku nebo se 
odvolává na náboženské nebo jiné přesvědčení, bude potrestán odnětím svobody až 
na pět let.

Předně je třeba konstatovat, že z obsahu doložených písemností vyplývá, že 
skutečnosti uvedené ministryní spravedlnosti v mimořádném opravném prostředku 
jsou popsány přesně a v původním trestním řízení byly orgánům tehdejší vojenské 
prokuratury i vojenského soudu dobře známy a není je třeba znovu opakovat.

Je z nich rovněž zřejmé, že obviněný E. M. po celou dobu setrvával na svém 
neměnném stanovisku, že odmítá vykonávat vojenskou službu se zbraní, protože mu 
v tom brání jeho náboženské přesvědčení, vyplývající z jeho příslušnosti ke S. 
J. V případě jednání obviněného se tak bezpochyby jednalo o čin směřující k 
uplatnění základního práva občana na svobodu svědomí zaručeného mu ustanovením 
§ 15 odst. 1 Ústavy ( publ. pod č. 150/1948 Sb.). V souladu s touto 
skutečností, jakož i nálezem pléna Ústavního soudu ze dne 26. 3. 2003 sp. zn. 
Pl. ÚS 42/2002 a rozsudkem Nejvyššího soudu ze dne 22. 5. 2003 sp. zn. 15 Tz 
67/2003 je nutné pohlížet na předmětnou problematiku tak, že obviněný E. M., 
pokud odmítal výkon vojenské služby z náboženských důvodů, se trestného činu 
vyhýbání se služební povinnosti nedopustil.  

Bývalý Vojenský obvodový soud v Českých Budějovicích proto pochybil, pokud 
nepřihlédl především ke skutečnosti, zda je posuzovaný skutek vzhledem k 
motivaci jednání obviněného E. M. vůbec trestným činem, když jím obviněný pouze 
realizoval svá základní práva a svobody. Tomuto aspektu soud nevěnoval 
náležitou pozornost, byť z provedeného dokazování zjevně vyplynulo, že v dané 
věci je třeba důvody, které obviněného k odmítnutí výkonu vojenské služby 
vedly, pečlivě zjišťovat a objektivizovat.

Na tomto místě je však třeba uvést, že napadený rozsudek je zatížen ještě vadou 
další. Z  jeho odůvodnění vyplývá, že bývalý Vojenský obvodový soud v Českých 
Budějovicích přihlížel při posouzení trestného činu obviněného E. M. rovněž k 
jeho odsouzení rozsudkem téhož soudu ze dne 28. 11. 1957 sp. zn. T 354/57, jímž 
byl uznán vinným trestným činem vyhýbání se služební povinnosti podle § 270 
odst. 1 písm. b) zák. č. 86/1950 Sb., trestní zákon, ve znění zák. č. 63/1956 
Sb. Tohoto dřívějšího trestného činu se obviněný dopustil tím, že začátkem 
listopadu 1957 u v. ú.  Č. B. odmítl převzít osobní zbraň a na tomto stanovisku 
setrval i po delším přesvědčování s odvoláním, že by se to příčilo jeho 
náboženskému přesvědčení. Za to byl odsouzen k nepodmíněnému trestu odnětí 
svobody na dva roky. Byť bylo trestní stíhání obviněného ještě před nabytím 
právní moci odsuzujícího rozsudku zastaveno s ohledem na amnestii prezidenta 
republiky ze dne 1. 12. 1957, nelze než konstatovat, že v dané situaci s 
ohledem na opakovaně vyslovený názor Ústavního soudu na otázku totožnosti 
skutku v případě obdobných jednání ( viz nálezy ze dne 18. 9. 1995 sp. zn. IV. 
ÚS 81/95 a ze dne 20. 3. 1997 sp. zn. I. ÚS 184/96), je třeba pohlížet na 
jednání obviněného z listopadu a prosince 1957 ve vztahu k výkonu vojenské 
služby jako na jeden skutek, o kterém již bylo pravomocně rozhodnuto a nebyla 
povolena obnova řízení. Další odsouzení obviněného za jednání z prosince 1957 
je proto nutno považovat za porušení zásady „ne bis in idem“, která implicitně 
vyplývala z ustanovení § 6 písm. e) tr. ř. z r. 1956. Bývalý vojenský obvodový 
soud měl tudíž mimo hlavní líčení v neveřejném zasedání podle   § 248 odst. 1 
písm. a) tr. ř. z r. 1956, případně v hlavním líčení podle § 245 odst. 1 tr. ř. 
z r. 1956 trestní stíhání obviněného pro tento skutek zastavit pro jeho 
nepřípustnost. 

Pokud tak bývalý Vojenský obvodový soud v Českých Budějovicích neučinil, je 
třeba jeho rozsudek ze dne 17. 12. 1957 sp. zn. T 385/57 označit za rozhodnutí, 
jímž byl porušen zákon v neprospěch obviněného E. M. v ustanoveních § 2 odst. 
7, 8 tr. ř. z r. 1956, upravujících povinnost orgánů činných v trestním řízení 
řádně zjišťovat skutkový stav věci a zákonným způsobem hodnotit provedené 
důkazy a v ustanovení § 270 odst. 1 písm. b) zák. č. 86/1950 Sb., trestní 
zákon, ve znění zák. č. 63/1956 Sb.

Na tomto místě je třeba ještě dodat, že usnesení bývalého Vojenského obvodového 
soudu v Českých Budějovicích ze dne 5. 12. 1957 sp. zn. T 354/57 a jemu 
předcházející rozsudek téhož soudu ze dne 28. 11. 1957 sp. zn. T 354/57 byly v 
řízení o stížnosti pro porušení zákona Nejvyšším soudem zrušeny rozsudkem ze 
dne 21. 10. 2009 sp. zn. 4 Tz 84/2009 a zároveň bylo rozhodnuto, že se obviněný 
E. M. podle § 226  písm. b) tr. ř. ohledně skutku z listopadu 1957 zprošťuje 
obžaloby. 

Vzhledem k výše uvedeným zjištěním a závěrům Nejvyšší soud podle § 268 odst. 
2       tr. ř. výše citované porušení zákona vyslovil, podle § 269 odst. 2 tr. 
ř. napadený rozsudek zrušil, a to včetně všech dalších obsahově navazujících 
rozhodnutí, pokud vzhledem ke změně, k níž došlo zrušením, pozbyla svého 
podkladu. Protože byly splněny procesní podmínky uvedené v ustanovení § 271 
odst. 1 tr. ř., mohl Nejvyšší soud ve věci rozhodnout sám. Podle § 11 odst. 1 
písm. f) tr. ř. pak zastavil trestní stíhání obviněného E. M. pro skutek 
podrobně popsaný ve výroku tohoto rozsudku, protože trestní stíhání nelze 
zahájit, a bylo-li již zahájeno, nelze v něm pokračovat a musí být zastaveno 
proti tomu, proti němuž dřívější stíhání pro týž skutek skončilo pravomocným 
rozsudkem soudu, jestliže rozhodnutí nebylo v předepsaném řízení zrušeno.

Poučení:  Proti tomuto rozhodnutí není opravný prostředek přípustný.

V Brně dne 21. října 2009

Předseda senátu:

JUDr. František Hrabec  

	
