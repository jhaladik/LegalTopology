Soud: Nejvyšší soud

Spisová značka: 4 Tz 30/2006

Datum rozhodnutí: 12.04.2006

Typ rozhodnutí: Rozsudek




4 Tz 30/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  12. 
dubna 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného D.  F., proti pravomocnému trestnímu 
příkazu Okresního soudu v Karlových Varech ze dne 30. 10. 2001, sp. zn. 5 T 
139/2001, a podle  § 268 odst. 2, § 269 odst. 2 a § 270 odst. 1 tr. ř. rozhodl  
t a k t o :

Pravomocným trestním příkazem Okresního soudu v Karlových Varech ze dne 30. 10. 
2001, sp. zn. 5 T 139/2001,  b y l   p o r u š e n   z á k o n  v ustanoveních 
§ 36, § 45a odst. 1 tr. zák. a v řízení předcházejícím v ustanovení § 2 odst. 
5, odst. 6 tr. ř. v neprospěch obviněného D. F.

Napadený trestní příkaz   s e   z r u š u j e   v  části týkající se obviněného 
D. F.

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Karlových Varech  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Karlových Varech ze dne 26. 6. 2001, sp. 
zn. 4 T 47/2001, byl obviněný D. F. uznán vinným trestnými činy krádeže podle § 
247 odst. 1 písm. a) tr. zák. a pytláctví podle § 178a odst. 1 tr. zák., 
kterých se dopustil jednáním v období od dubna 2000 do 18. 11. 2000, za což byl 
odsouzen podle § 247 odst. 2 tr. zák.,   § 45 odst. 1, odst. 2 a § 45a odst. 1 
tr. zák. k trestu obecně prospěšných prací ve výměře  400 hodin. Podle § 228 
odst. 1 tr. ř. byla obviněnému D. F. uložena povinnost uhradit poškozeným I. 
K., bytem T., K., škodu ve výši 7.640,- Kč a E. B., bytem T., U h., škodu ve 
výši 4.368,- Kč. Trestní příkaz byl obviněnému D. F. doručen dne 16. 10. 2001 a 
právní moci nabyl dne 25. 10. 2001. Tímtéž trestním příkazem bylo rozhodnuto i 
o vině a trestu obviněného J. B.

Trestním příkazem Okresního soudu v Karlových Varech ze dne 18. 7. 2001, sp. 
zn. 4 T 95/2001, byl obviněný D. F. uznán vinným trestným činem krádeže podle § 
247 odst. 1, odst. 2 tr. zák., kterého se dopustil jednáním ze dne 11. 5. 2001, 
za což byl odsouzen podle § 247 odst. 2 tr. zák.,  § 45 odst. 1, odst. 2 a § 
45a odst. 1 tr. zák. k trestu obecně prospěšných prací ve výměře 200 hodin. 
Trestní příkaz byl obviněnému D. F. doručen dne 20. 8. 2001 a právní moci nabyl 
dne 18. 9. 2001. 

Trestním příkazem Okresního soudu v Karlových Varech ze dne 30. 10. 2001, sp. 
zn.  5 T 139/2001, byl obviněný D. F. uznán vinným trestným činem krádeže podle 
§ 247 odst. 1 písm. a) tr. zák. spáchaným v jednočinném souběhu s trestným 
činem porušování domovní svobody podle § 238 odst. 1 tr. zák., dále trestným 
činem krádeže podle § 247 odst. 1 písm. a) tr. zák. a trestným činem pytláctví 
podle § 178a odst. 1 tr. zák., kterých se dopustil jednáním v období od dubna 
2001 do 24. 6. 2001. Za výše uvedené jednání byl obviněný odsouzen podle § 247 
odst. 2 tr. zák., § 35 odst. 2 tr. zák., § 45 odst. 1 a § 45a  odst. 1 tr. zák. 
k souhrnnému trestu obecně prospěšných prací ve výměře 400 hodin. Tímtéž 
trestním příkazem bylo rozhodnuto i o vině a trestu obviněného P. B. Podle § 
228 odst. 1 tr. ř. byla oběma obviněným uložena povinnost uhradit společně a 
nerozdílně poškozenému Č. r. s.r.o., M. L., U M., škodu ve výši 840,- Kč. 
Současně byl ohledně obviněného D. F. zrušen celý výrok o trestu   z trestního 
příkazu Okresního soudu v Karlových Varech ze dne 18. 7. 2001, sp. zn.  4 T 
95/2001, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu. Trestní příkaz 
byl obviněnému D. F. doručen dne 8. 11. 2001 a právní moci nabyl dne 17. 11. 
2001. 

Pro úplnost zbývá dodat, že ve výše uvedené trestní věci sp. zn. 5 T 139/2001 
podal ohledně obviněného D. F. dne 19. 3. 2004 státní zástupce Okresního 
státního zastupitelství návrh na obnovu řízení podle § 278 tr. ř. s ohledem na 
zjištění o dalším trestu obecně prospěšných prací, když celková výměra trestů 
obecně prospěšných prací by převýšila zákonem stanovenou horní výměru. Dne 8. 
6. 2005 však vzal státní zástupce Okresního státního zastupitelství návrh na 
obnovu řízení zpět. Usnesením Okresního soudu v Karlových Varech ze dne 21. 6. 
2005, sp. zn. 1 Nt 554/2004, vzal Okresní soud v Karlových Varech na vědomí 
zpětvzetí návrhu na obnovu řízení. Toto usnesení nabylo právní moci dne 21. 6. 
2005.

Proti trestnímu příkazu Okresního soudu v Karlových Varech ze dne 30. 10. 2001, 
sp. zn. 5 T 139/2001, podal ministr spravedlnosti České republiky stížnost pro 
porušení zákona ve prospěch obviněného D. F. Vytkl v ní, že zákon byl porušen v 
ustanoveních § 35 odst. 2, § 36, § 45a odst. 1 tr. zák. a v řízení 
předcházejícím  i v ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Okresní soud v Karlových Varech se neřídil ustanoveními § 36 tr. zák. a § 45a 
odst. 1 tr. zák., neboť napadeným trestním příkazem byla překročena hranice 400 
hodin stanovená jako maximální výměra pro trest obecně prospěšných prací 
vzhledem k dříve uloženému trestu obecně prospěšných prací trestním příkazem 
Okresního soudu v Karlových Varech ze dne 26. 6. 2001, sp. zn. 4 T 47/2001. 
Ministr spravedlnosti dále namítá, že napadeným trestním příkazem měl být 
správně uložen souhrnný trest podle § 35 odst. 2 tr. zák. nejen ve vztahu k 
trestnímu příkazu Okresního soudu v Karlových Varech ze dne 18. 7. 2001, sp. 
zn. 4 T 95/2001, ale také ve vztahu k trestnímu příkazu Okresního soudu v 
Karlových Varech ze dne 26. 6. 2001, sp. zn. 4 T 47/2001, neboť mezi souzenými 
trestnými činy je dán znak souhrnnosti.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Karlových Varech ze dne 30. 10. 2001, sp. zn. 5 T 139/2001, 
byl porušen zákon v neprospěch obviněného D. F. ve vytýkaném směru, aby podle § 
269 odst. 2 tr. ř. zrušil napadený trestní příkaz a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
trestním příkazem Okresního soudu v Karlových Varech ze dne 30. 10. 2001, sp. 
zn.  5 T 139/2001, měl být uložen souhrnný trest také ve vztahu k trestnímu 
příkazu Okresního soudu v Karlových Varech ze dne 26. 6. 2001, sp. zn. 4 T 
47/2001.

Obviněný D. F. byl trestním příkazem Okresního soudu v Karlových Varech ze dne 
26. 6. 2001, sp. zn. 4 T 47/2001, doručeným obviněnému 16. 10. 2001, uznán 
vinným trestnými činy krádeže podle § 247 odst. 1 písm. a) tr. zák. a pytláctví 
podle § 178a odst. 1  tr. zák., kterých se dopustil jednáním v období od dubna 
2000 do 18. 11. 2000, dále byl trestním příkazem Okresního soudu v Karlových 
Varech ze dne 18. 7. 2001, sp. zn. 4 T 95/2001, doručeným obviněnému 20. 8. 
2001, uznán vinným trestným činem krádeže podle § 247 odst. 1, odst. 2 tr. 
zák., kterého se dopustil jednáním ze dne 11. 5. 2001, a trestním příkazem  
Okresního soudu v Karlových Varech ze dne 30. 10. 2001, sp. zn. 5 T 139/2001, 
doručeným obviněnému 8. 11. 2001, byl obviněný D. F. uznán vinným trestným 
činem krádeže podle § 247 odst. 1 písm. a) tr. zák. spáchaným v jednočinném 
souběhu s trestným činem porušování domovní svobody podle § 238 odst. 1 tr. 
zák., dále trestným činem krádeže podle § 247 odst. 1 písm. a) tr. zák. a 
trestným činem pytláctví podle § 178a odst. 1 tr. zák., kterých se dopustil 
jednáním v období od dubna 2001 do 24. 6. 2001. Z uvedeného je zřejmé, že 
všechny uvedené trestné činy byly obviněným D. F. spáchány dříve, než byl 
soudem prvního stupně vyhlášen odsuzující rozsudek či doručen trestní příkaz za 
jiný jeho trestný čin, a proto jsou tyto trestné činy ve vztahu souběhu.

Za této situace měl být obviněnému D. F. rozhodnutím Okresního soudu v 
Karlových Varech správně uložen souhrnný trest za všechny uvedené trestné činy 
při současném zrušení nejen výroku o trestu z trestního příkazu Okresního soudu 
v Karlových Varech ze dne 18. 7. 2001, sp. zn. 4 T 95/2001, ale také výroku o 
trestu z trestního příkazu Okresního soudu v Karlových Varech ze dne 26. 6. 
2001, sp. zn. 4 T 47/2001, podle zásad uvedených v ustanovení § 35 odst. 2 tr. 
zák.

Dále je třeba uvést, že podle § 36 tr. zák. platí, že pokud soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 může soud uložit trest obecně prospěšných prací ve výměře 
od 50 do 400 hodin.

V případě projednávané trestní věci byl obviněný D. F. nejprve odsouzen 
trestním příkazem Okresního soudu v Karlových Varech ze dne 26. 6. 2001, sp. 
zn.  4 T 47/2001, k trestu obecně prospěšných prací ve výměře 400 hodin a poté 
byl odsouzen trestním příkazem Okresního soudu v Karlových Varech ze dne 30. 
10. 2001, sp. zn.  5 T 139/2001, k dalšímu trestu obecně prospěšných prací, 
opět ve výměře 400 hodin.

Jak vyplývá ze sdělení  Probační a mediační služby, střediska Karlovy Vary ze 
dne  21. 7. 2003, v době rozhodnutí Okresního soudu v Karlových Varech o 
uložení dalšího trestu obecně prospěšných prací nezahájil obviněný D. F. výkon 
trestu obecně prospěšných prací, který mu byl uložen trestním příkazem 
Okresního soudu v Karlových Varech ze dne  26. 6. 2001, sp. zn. 4 T 47/2001.

Za této situace je zřejmé, že trest obecně prospěšných prací uložený obviněnému 
D. F. trestním příkazem Okresního soudu v Karlových Varech ze dne 30. 10. 2001, 
sp. zn. 5 T 139/2001, ve výměře 400 hodin spolu s dosud nevykonanou částí dříve 
uloženého trestu obecně prospěšných prací přesahoval o 400 hodin nejvyšší 
výměru dovolenou trestním zákonem pro trest obecně prospěšných prací, která je 
stanovena na   400 hodin.

Z uvedeného vyplývá, že Okresní soud v Karlových Varech trestním příkazem ze 
dne ze dne 30. 10. 2001, sp. zn. 5 T 139/2001, porušil zákon v ustanovení § 36 
tr. zák. a § 45a odst. 1 tr. zák. ve výroku o ukládaném trestu obecně 
prospěšných prací ve vztahu k obviněnému D. F.

Z obsahu trestního spisu vedeného u Okresního soudu v Karlových Varech pod sp. 
zn. 5 T 139/2001 dále vyplývá, že Okresní soud v Karlových Varech měl k 
dispozici opis z rejstříku trestů obviněného ze dne 3. 7. 2001 (č. l. 54), v 
němž ještě nebyl uveden záznam  o odsouzení obviněného trestním příkazem 
Okresního soudu v Karlových Varech ze dne  26. 6. 2001, sp. zn. 4 T 47/2001. 
Podle § 153 odst. 2 Instrukce ministerstva spravedlnosti ze dne 3. 1. 2001, 
č.j. 505/2001-Org., ve znění pozdějších předpisů, kterou byl vydán vnitřní  a 
kancelářský řád pro okresní, krajské a vrchní soudy, je povinností vedoucího 
soudní kanceláře u věcí zapisovaných do rejstříku T a Nt zjistit, zda je nebo 
bylo proti téže osobě vedeno trestní stíhání. Výsledek lustrace se vyznačí na 
obžalobě nebo návrhu na potrestání. Vyznačení se provede otiskem razítka, datem 
a podpisem vedoucího soudní kanceláře. Podle zjištění Nejvyššího soudu vedoucí 
soudní kanceláře Okresního soudu v Karlových Varech v případě lustrace v 
trestní věci vedené pod sp. zn. 5 T 139/2001 podle výše citovaného ustanovení 
nepostupoval a uložené povinnosti nedostál. Jinak by musel na obžalobě vyznačit 
také skutečnost, že u téhož soudu bylo proti témuž obviněnému vedeno další 
trestní řízení v trestní věci vedené pod sp. zn. 4 T 47/2001. V důsledku toho 
Okresní soud v Karlových Varech nezjistil skutkový stav věci v rozsahu, který 
byl nezbytný pro jeho rozhodnutí, důkazy chybně zhodnotil, v důsledku čehož byl 
napadeným trestním příkazem porušen zákon  i v ustanovení § 2 odst. 5, odst. 6 
tr. ř. v neprospěch obviněného D. F.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného trestního příkazu. Podle § 266 odst. 2 tr. ř. však 
lze proti výroku o trestu podat stížnost pro porušení zákona jen tehdy, 
jestliže trest je ve zřejmém nepoměru k stupni nebezpečnosti činu pro 
společnost nebo k poměrům pachatele nebo jestliže uložený druh trestu je v 
zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 400 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Karlových Varech ze dne 30. 10. 2001, sp. 
zn. 5 T 139/2001,  byl porušen zákon v ustanoveních § 36, § 45a odst. 1 tr. 
zák. a v řízení předcházejícím v ustanovení § 2 odst. 5, odst. 6 tr. ř. v 
neprospěch obviněného D. F., podle § 269 odst. 2 tr. ř. napadený trestní příkaz 
zrušil v rozsahu týkajícím se obviněného D. F., neboť výrok o vině v trestním 
příkazu nemůže sám o sobě zůstat pravomocný se zřetelem na důsledky případně 
podaného odporu proti výroku o trestu uvedené v § 314g odst. 2 tr. ř. (podáním 
odporu se ruší celý trestní příkaz). Nejvyšší soud dále zrušil i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Karlových Varech, 
aby věc v potřebném rozsahu znovu projednal a rozhodl, tedy aby postupoval 
podle § 35 odst. 2  tr. zák. a uložil obviněnému souhrnný trest ve vztahu nejen 
k trestnímu příkazu Okresního soudu v Karlových Varech ze dne 18. 7. 2001, sp. 
zn. 4 T 95/2001, ale i k trestnímu příkazu Okresního soudu v Karlových Varech 
ze dne 26. 6. 2001, sp. zn. 4 T 47/2001, a aby při rozhodování o trestu 
obviněného  respektoval další zákonná ustanovení, včetně ustanovení  § 45a 
odst. 1 tr. zák. upravujícího maximální výši trestní sazby trestu obecně 
prospěšných prací. Nejvyšší soud v této souvislosti zdůrazňuje, že v novém 
řízení nemůže dojít ke změně rozhodnutí v neprospěch obviněného D. F., a tedy 
ani k uložení přísnějšího trestu, neboť Nejvyšší soud vyslovil, že zákon byl 
porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 12. dubna 2006

Předseda senátu:

JUDr. J. P.

	

	
