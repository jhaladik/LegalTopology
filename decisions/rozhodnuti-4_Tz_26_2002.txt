Soud: Nejvyšší soud

Spisová značka: 4 Tz 26/2002

Datum rozhodnutí: 15.05.2002

Typ rozhodnutí: Rozsudek




4 Tz 26/2002

ČESKÁ REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 15. 
května 2002 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného M. K., proti rozsudku 
Městského soudu v Praze ze dne 10. 8. 2000, sp. zn. 61 To 181/99, a podle § 268 
odst. 2 tr. ř., § 269 odst. 2 tr. ř. a § 270 odst. 1 tr. ř. rozhodl  t a k t o 
: 

	Rozsudkem Městského soudu v Praze ze dne 10. 8. 2000, sp. zn. 61 To 
455/2000, ve výroku pod bodem II/,    b y l   p o r u š e n   z á k o n   v 
ustanoveních § 254 odst. 1 tr. ř. a § 247 odst. 1 písm. b), odst. 2 tr. zák., a 
v řízení, jež mu předcházelo, v ustanovení  § 2 odst. 5, 6 tr. ř. v neprospěch 
obviněného M. K.

	Napadený rozsudek  se   z r u š u j e  ve výroku pod bodem II/, jímž 
byl obviněnému M. K. uložen úhrnný nepodmíněný trest odnětí svobody v trvání 
osmnácti měsíců, pro jehož výkon byl zařazen do věznice s ostrahou.

	Zrušuje se též rozsudek Obvodního soudu pro Prahu 4 ze dne 31. 3. 2000, 
sp. zn. 6 T 181/99, ve výroku o vině pod bodem H/, jímž byl obviněný M. K. 
uznán vinným trestným činem krádeže podle § 247 odst. 1 písm. b), odst. 2 tr. 
zák.

	Zrušují se též všechna další rozhodnutí, na zrušené části rozsudků 
obsahově navazující, pokud vzhledem ke změně, k níž došlo zrušením, pozbyla 
podkladu.

	Obvodnímu soudu pro Prahu 4  se   p ř i k a z u j e , aby věc v 
potřebném rozsahu znovu projednal a rozhodl.

O d ů v o d n ě n í :

Obviněný M. K. byl rozsudkem Obvodního soudu pro Prahu 4 ze dne 31. 3. 2000, 
sp. zn. 6 T 181/99, uznán vinným pod bodem A/ tohoto rozsudku trestným činem 
neoprávněného zásahu do práva k domu, bytu nebo nebytovému prostoru podle § 249 
odst. 1 tr. zák., pod bodem B/ trestnými činy krádeže podle § 247 odst. 1 písm. 
b), odst. 3 písm. b) tr. zák. a porušování domovní svobody podle § 238 odst. 1 
tr. zák., pod bodem C/ trestným činem neoprávněného užívání cizí věci podle § 
249 odst. 1 tr. zák., pod body D/, E/ dvěma trestnými činy krádeže podle § 247 
odst. 1 písm. a), b) tr. zák., pod bodem F/ trestným činem krádeže podle § 247 
odst. 1 písm. a), b) tr. zák., pod bodem G/ trestným činem krádeže podle § 247 
odst. 1 písm. b) tr. zák. a pod bodem H/ trestným činem krádeže podle §  247 
odst. 1 písm. b), odst. 2 tr. zák. 

Za to mu byl uložen za trestné činy pod bodem A/ a H/ výroku rozsudku v sazbě § 
247 odst. 2 tr. zák. za použití § 35 odst. 1 tr. zák. úhrnný nepodmíněný trest 
odnětí svobody v trvání osmnácti měsíců. Pro výkon tohoto trestu byl podle § 
39a odst. 2 písm. c) tr. zák. zařazen do věznice s ostrahou. Pod body B/, C/, 
D/, E/, F/, G/ byl obviněnému v sazbě § 247 odst. 3 tr. zák. za použití § 35 
odst. 2 tr. zák. uložen souhrnný trest odnětí svobody v trvání dvou roků a 
šesti měsíců, pro jehož výkon byl zařazen rovněž do věznice s ostrahou. 
Současně byl zrušen výrok o trestu v rozsudku Obvodního soudu pro Prahu 6 ze 
dne 19. 10. 1995, sp. zn. 16 T 80/95, jakož i všechna další rozhodnutí, jež na 
zrušenou část tohoto rozsudku obsahově navazovala, pokud vzhledem ke změně, k 
níž došlo zrušením, pozbyla podkladu. Dále učinil nalézací soud výroky o 
náhradě škody podle § 228 odst. 1 tr. ř. a § 229 odst. 1, odst. 2 tr. ř. 

Proti tomuto rozsudku podal obviněný M. K. odvolání, na jehož podkladě rozhodl 
Městský soud v Praze jako soud odvolací rozsudkem ze dne 10. 8. 2000, sp. 
zn.     61 To 455/2000 tak, že podle § 258 odst. 1 písm. d), odst. 2 tr. ř. 
napadený rozsudek ohledně tohoto obviněného zrušil ve výrocích o trestech. Za 
podmínek § 259 odst. 3 tr. ř. sám ve věci nově rozhodl tak, že při nezměněných 
výrocích o vině uložil obviněnému za skutek pod bodem B/ výroku rozsudku ad I./ 
souhrnný trest odnětí svobody v trvání dvou roků a šesti měsíců. Pro výkon 
trestu zařadil obviněného podle § 39a odst. 2 písm. c) tr. zák. do věznice s 
ostrahou. Současně zrušil výrok o trestu v rozsudku Obvodního soudu pro Prahu 6 
ze dne 19. 10. 1995, sp. zn. 16 T 80/95, jakož i všechna obsahově navazující 
rozhodnutí, pokud vzhledem ke změně, k níž došlo zrušením, pozbyla podkladu. Za 
trestné činy uvedené pod body C/, D/, E/, F/, G/, H/ výrokem ad II./ uložil 
obviněnému úhrnný nepodmíněný trest odnětí svobody v trvání osmnácti měsíců, 
pro jehož výkon jej zařadil do věznice s ostrahou. Výrokem ad III./ odvolací 
soud ohledně trestného činu uvedeného pod bodem A/ výroku rozsudku upustil 
podle § 37 tr. zák. od uložení souhrnného trestu k rozsudku Obvodního soudu pro 
Prahu 4 ze dne 17. 3. 1999, sp. zn. 4 T 5/98.

Proti rozsudku Městského soudu v Praze ze dne 10. 8. 2000, sp. zn. 61 To 
455/2000, podal ministr spravedlnosti České republiky stížnost pro porušení 
zákona ve prospěch obviněného M. K., přičemž uvedl, že tímto rozsudkem, jakož i 
řízením, které mu předcházelo byl v neprospěch obviněného porušen zákon v 
ustanoveních § 254  odst. 1 tr. ř., § 2 odst. 6 tr. ř. a čl. 40 odst. 5 Listiny 
základních práv a svobod.

Ministr spravedlnosti poukázal na to, že za skutek, který je v napadeném 
rozsudku kvalifikován jako trestný čin krádeže podle § 247 odst. 1 písm. b), 
odst. 2 tr. zák. pod bodem H/ výroku, byl obviněný odsouzen trestním příkazem 
Obvodního soudu pro Prahu 4 ze dne 10. 11. 1999, pod sp. zn. 6 T 243/98. 
Vzhledem k tomu, že jde o týž skutek, došlo k porušení zákona v neprospěch 
obviněného v ustanovení § 11 odst. 1 písm. f) tr. ř., když táž osoba byla 
podruhé odsouzena pro totožný skutek.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že napadeným rozsudkem 
Městského soudu v Praze (v petitu stížnosti pro porušení zákona je nesprávně 
označen jako rozsudek ze dne 31. 3. 2000, sp. zn. 6 T 181/99) došlo k porušení 
zákona v namítaném rozsahu v neprospěch obviněného, aby podle § 269 odst. 2 tr. 
ř.napadený rozsudek Městského soudu v Praze v části II. zrušil, stejně jako i 
rozsudek soudu prvního stupně v části H/, včetně všech obsahově navazujících 
rozhodnutí a dále aby postupoval podle § 270 odst. 1 tr. ř., případně podle § 
271 odst. 1 tr. ř. 

Nejvyšší soud podle § 267 odst. 3 tr. ř. přezkoumal na podkladě podané 
stížnosti pro porušení zákona zákonnost a odůvodněnost těch výroků rozhodnutí, 
proti nimž byla podána, v rozsahu a z důvodů v ní uvedených, jakož i řízení 
napadené části rozhodnutí předcházející, a shledal, že zákon byl porušen.

Obvodní soud pro Prahu 4 rozsudkem ze dne 31. 3. 2000, sp. zn. 6 T 181/99, 
uznal obviněného pod bodem H/ výroku rozsudku vinným trestným činem krádeže 
podle  § 247 odst. 1 písm. b), odst. 2 tr. zák., jehož se dopustil tím, že v 
noci ze 7. 6. na 8. 6. 1998 ve V. za pomoci nalezeného klíče odcizil osobní 
motorové vozidlo zn. Škoda Felicia Combi, SPZ BZC 90-22 v hodnotě 160 400,- Kč 
ke škodě firmy T. B., V.  č. 104 (ve výroku je vadně označen poškozený, když 
správně jde o T. spol. s. r. o., V. 104, B.). 

Samosoudce téhož soudu, tj. Obvodního soudu pro Prahu 4, vydal dne 10. 11. 1999 
pod sp. zn. 6 T 243/98 trestní příkaz, jímž obviněného M. K. uznal vinným 
trestným činem krádeže podle § 247 odst. 1 písm. a), e), odst. 2 tr. zák., 
jehož se dopustil tím, že v noci ze dne 7. 6. na 8. 6. 1998 ve V. za pomoci 
nalezeného klíče odcizil osobní motorové vozidlo zn. Škoda Felicia Combi, SPZ 
BZC 90-22 v hodnotě 160 400,- Kč ke škodě firmy T. B., V. č. 104, přičemž byl 
trestním příkazem Obvodního soudu pro Prahu 4 ze dne 22. 12. 1997 pod sp. zn.6 
T 208/97, odsouzen m.j. i pro pokus trestného činu krádeže podle § 8 odst. 1 
tr. zák. a § 247 odst. 1 písm. b) tr. zák. Za to byl obviněnému uložen 
nepodmíněný trest odnětí svobody v trvání jednoho roku. Pro výkon trestu byl 
obviněný podle § 39a odst. 2 písm. c) tr. zák. zařazen do věznice s ostrahou, a 
poškozený byl podle § 229 odst. 1 tr. ř. odkázán s nárokem na náhradu škody na 
řízení ve věcech občanskoprávních. Tento trestní příkaz byl obviněnému doručen 
dne 15. 12. 1999, jeho obhájci JUDr. M. S. dne 3. 12. 1999, a státnímu zástupci 
Státního zastupitelství pro  Prahu 4 dne 30. 11. 1999. Trestní příkaz nabyl 
právní moci dne 24. 12. 1999, a pokud obviněný proti němu podal dne 27. 12. 
1999 opožděně odpor, měl samosoudce tuto skutečnost přípisem obviněnému sdělit 
a současně jej upozornit, že trestní příkaz se stal pravomocným a vykonatelným 
(srov.  § 139 tr. ř.). Okolnost, že se tak nestalo na samotném faktu právní 
moci tohoto trestního příkazu však nic nemění.

Existenci pravomocného odsouzení pro týž skutek měl především zjistit soud 
prvního stupně a trestní stíhání pro tento skutek s ohledem na ustanovení § 11 
odst. 1 písm. f) tr. ř. zastavit, neboť trestní stíhání obviněného bylo 
nepřípustné (zásada ne bis in idem). Městský soud v Praze jako soud konající 
řízení o opravném prostředku nedostál zcela své povinnosti, jež mu vyplývala z 
ustanovení § 254 odst. 1 tr. ř. (ve znění platném do 31. 12. 2001). Podle 
tohoto ustanovení nezamítne-li odvolací soud odvolání podle §  253 tr. ř., 
přezkoumá zákonnost a odůvodněnost všech výroků rozsudku, proti nimž může 
odvolatel podat odvolání, i správnost postupu řízení, které předcházelo 
rozsudku, přihlížeje přitom i k vadám, které nebyly odvoláním vytýkány. 
Pravomocný trestní příkaz je založen v trestním spisu Obvodního soudu pro Prahu 
4, sp. zn. 6 T 243/98 (č. l. 718), přičemž odvolací soud si tento spis vyžádal 
(viz č. l. 191 spisu), a  měl jej k dispozici, takže jeho existenci mohl 
zjistit.

Nejvyšší soud vzhledem ke všem těmto okolnostem proto podle § 268 odst. 2 tr. 
ř. vyslovil, že rozsudkem Městského soudu v Praze ze dne 10. 8. 2000, sp. zn. 
61 To 455/2000,  ve výroku II./,  byl porušen zákon v ustanovení § 254 odst. 1 
tr. ř. a § 247 odst. 1 písm. b), odst. 2 tr. zák, a v řízení, které mu 
předcházelo, v ustanoveních 2 odst. 5, odst. 6 tr. ř. v neprospěch obviněného 
M. K. Podle § 269 odst. 2 tr. ř. napadený rozsudek ve výroku II/, jímž byl 
obviněnému uložen nepodmíněný trest odnětí svobody v trvání osmnácti měsíců se 
zařazením pro výkon trestu do věznice s ostrahou, zrušil. Zrušil také rozsudek 
Obvodního soudu pro Prahu 4 ze dne 31. 3. 2000, sp. zn. 6 T 181/99, a to ve 
výroku o vině pod bodem H/, jímž byl obviněný M. K. uznán vinným trestným činem 
krádeže podle § 247 odst. 1 písm. b), odst. 2 tr. zák. Současně zrušil také 
všechna další rozhodnutí, na zrušené části obou rozsudků obsahově navazující, 
pokud vzhledem ke změně, k níž došlo zrušením, pozbyla podkladu. Věc poté podle 
§ 270 odst. 1 tr. ř. přikázal Obvodnímu soudu pro Prahu 4, aby ji v potřebném 
rozsahu znovu projednal a rozhodl. Pokud jde o užití ministrem spravedlnosti 
navrhovaného procesního postupu podle § 271 odst. 1         tr. ř., neměl 
Nejvyšší soud pro tento postup zákonné předpoklady. 

Obvodní soud pro Prahu 4 v novém řízení zastaví podle § 11 odst. 1 písm. f) tr. 
ř. trestní stíhání obviněného M. K. pro trestný čin krádeže podle § 247 odst. 1 
písm. b), odst. 2 tr. zák., jehož se dopustil obviněný ze 7. 6. na 8. 6. 1998 
ve V. odcizením osobního motorového vozidla v hodnotě 160 400,- Kč ke škodě  T. 
B., spol. s. r. o. Za zbývající trestné činy v bodech C/, D/, E/, F/, G/ svého 
rozsudku ze dne 31. 3. 2000, sp. zn. 6T 181/99, ohledně nichž zůstal výrok o 
vině nezměněn, rozhodne nově o uložení trestu. Aniž by Nejvyšší soud jakkoli 
předjímal toto rozhodnutí soudu prvního stupně, je třeba připomenout, že rámec 
úvah tohoto soudu je vymezen z hlediska, že nepřipadá v úvahu  uložení 
souhrnného trestu, ale naopak samostatného úhrnného trestu, zcela pregnantními 
právními závěry Městského soudu v Praze, jež jsou podrobně rozvedeny v 
odůvodnění rozsudku ze dne 10. 8. 2000, sp. zn. 61 To 455/2000 na str. 6, 7. 
Pro úplnost je třeba připomenout ustanovení § 270 odst. 4 tr. ř., podle něhož 
je orgán, jemuž byla věc přikázána, vázán právním názorem, který ve věci 
vyslovil Nejvyšší soud, a je povinen provést procesní úkony, jejichž provedení 
Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 15. května 2002

Předsedkyně senátu:

JUDr. Danuše Novotná  
