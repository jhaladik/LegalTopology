Soud: Nejvyšší soud

Spisová značka: 4 Tz 242/2000

Datum rozhodnutí: 08.11.2000

Typ rozhodnutí: Rozsudek




4 Tz 242/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 8. listopadu 
2000 v senátě složeném z předsedy JUDr. J. P. a soudců JUDr. F.  H. a JUDr. J.  
F. stížnost pro porušení zákona podanou ministrem spravedlnosti České republiky 
ve prospěch obviněného A. B., proti pravomocnému usnesení bývalého Vojenského 
obvodového soudu v Olomouci ze dne 6. 2. 1991, sp. zn. 2 Rtv 9/91, a rozhodl 
podle § 268 odst. 2, § 269 odst. 2 a § 270 odst. 1 tr. ř.   t a k t o :

Pravomocným usnesením bývalého Vojenského obvodového soudu v Olomouci ze dne 6. 
2. 1991, sp. zn. 2 Rtv 9/91, a v řízení mu předcházejícím  b y l   p o r u š e 
n   z á k o n   v ustanoveních § 2 odst. 5, odst. 6 tr. ř. a § 14 odst. 1 písm. 
d) zák. č. 119/1990 Sb., o soudní rehabilitaci, v neprospěch obviněného A. B.

Napadené usnesení   s e   z r u š u j e .

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu v Olomouci ze 
dne 6. 2. 1991, sp. zn. 2 Rtv 9/91.

Okresnímu soudu v Olomouci   s e   p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem bývalého Vojenského obvodového soudu Olomouc ze dne 21. 3. 1978, sp. 
zn. 1 T 24/78, byl obviněný O. B. (správně A. B. ) uznán vinným trestným činem 
nenastoupení služby v ozbrojených silách podle § 269 odst. 1 tr. zák., který 
měl spáchat tak, že v úmyslu vyhnout se trvale vojenské činné službě z důvodu 
svého náboženského přesvědčení nenastoupil dne 2. 1. 1978 do 10.00 hod a ani 5. 
1. 1978 k výkonu vojenské základní služby a neučinil tak ani později a odpíral 
vojenskou základní službu vůbec vykonat, přičemž převzal povolávací rozkaz OVS 
Karviná řady C, podle kterého měl nastoupit k uvedenému útvaru 2. 1. 1978 do 
10.00 hod., a mohl tak při dobré vůli docela dobře učinit. Za to byl odsouzen k 
trestu odnětí svobody na 3 roky, pro jehož výkon byl zařazen do II. nápravně 
výchovné skupiny nápravně výchovného ústavu MS.

Usnesením bývalého Vyššího vojenského soudu Tábor ze dne 20. 4. 1978, sp. zn. 1 
To 78/78, bylo podle § 256 tr. ř. odvolání obviněného A. B.  zamítnuto.

Usnesením bývalého Vojenského obvodového soudu Olomouc ze dne 6. 2. 1991, sp. 
zn. 2 Rtv 9/91, bylo rozhodnuto tak, že obviněný A. B.  je účasten soudní 
rehabilitace podle § 4 písm. e) zák. č. 119/1990 Sb., o soudní rehabilitaci, a 
podle § 14 odst. 1 písm. f) téhož zákona byl zrušen výše uvedený napadený 
rozsudek v celém výroku o trestu odnětí svobody a způsobu jeho výkonu spolu s 
obsahově navazujícími rozhodnutími.

Rozsudkem bývalého Vojenského obvodového soudu Olomouc ze dne 6. 2. 1991, sp. 
zn. 2 Rtv 9/91, bylo při nezměněném výroku o vině trestným činem nenastoupení 
služby v ozbrojených silách podle § 269 odst. 1 tr. zák. upuštěno podle § 24 
odst. 1 písm. a) tr. zák. od potrestání obviněného A. B.

Proti usnesení bývalého Vojenského obvodového soudu Olomouc ze dne 6. 2. 1991, 
sp. zn. 2 Rtv 9/91, podal ministr spravedlnosti České republiky stížnost pro 
porušení zákona ve prospěch obviněného A. B. Vytkl v ní porušení zákona v 
ustanoveních § 2 odst. 5, odst. 6, § 11 odst. 1 písm. f) tr. ř., § 14 odst. 1 
písm. d), f) zák. č. 119/1990 Sb., o soudní rehabilitaci, ve vztahu k § 269 
odst. 1 tr. zák.

V odůvodnění stížnosti pro porušení zákona ministr spravedlnosti poukázal mimo 
jiné na to, že v původním trestním řízení i v rehabilitačním řízení měl bývalý 
vojenský soud k dispozici opis rejstříku trestů obviněného A. B., který je 
založen na č. l. 10/3 spisu 1 T 24/78 a podle něhož byl tento obviněný již 
předtím jednou trestán pro trestný čin nenastoupení služby v ozbrojených silách 
podle § 269 odst. 1 tr. zák., a to rozsudkem Vojenského obvodového soudu v 
Prešově ze dne 10. 12. 1974, pod sp. zn. T 193/74. Pokud tedy bývalý Vojenský 
obvodový soud v Olomouci v rehabilitačním přezkumném řízení potvrdil výrok o 
vině z rozsudku ze dne 21. 3. 1978, sp. zn. 1 T 24/78, porušil nesporně zákon v 
ustanoveních § 2 odst. 5, 6, § 11 odst. 1 písm. f) tr. ř. se zřetelem k § 269 
odst. 1 tr. zák. a zejména pak i v ustanovení § 14 odst. 1 písm. d) zákona č. 
119/1990 Sb., o soudní rehabilitaci. Jako orgán činný v trestním řízení 
nepostupoval tak, aby byl zjištěn skutkový stav věci, o němž nejsou důvodné 
pochybnosti v rozsahu nezbytném pro rozhodnutí, nehodnotil ani důkazy po 
pečlivém uvážení všech okolností případu jednotlivě a v celkovém souhrnu a v 
důsledku toho také nezjistil, že skutek byl uznán trestným v rozporu s trestním 
zákonem. Jestliže základním znakem trestného činu podle § 269 odst. 1 tr. zák. 
byl úmysl pachatele trvale se vyhnout vojenské službě a jestliže již v prvním 
případě odsouzení obviněného šlo o jeho stejné jednání i o stejný následek, šlo 
o totožný skutek i v daném případě a nikoliv o recidivu.

Vzhledem ke všem výše popsaným okolnostem ministr spravedlnosti navrhl, aby 
Nejvyšší soud podle § 268 odst. 2 tr. ř.  vyslovil porušení zákona v uvedeném 
rozsahu, včetně obsahově navazujících rozhodnutí a dále aby postupoval podle § 
270 odst. 1 tr. ř.

Nejvyšší soud přezkoumal podle § 267 odst. 1 tr. ř. z podnětu této stížnosti 
pro porušení zákona správnost všech výroků napadeného rozhodnutí, jakož i 
správnost řízení, které mu předcházelo, a shledal, že zákon porušen byl.

Je třeba přisvědčit názoru vyslovenému ve stížnosti pro porušení zákona, že 
bývalý Vojenský obvodový soud v Olomouci v rehabilitačním přezkumném řízení 
vedeném pod sp. zn. 2 Rtv 9/91 důsledně nepřezkoumal rozsudek bývalého 
Vojenského obvodového soudu Olomouc ze dne 21. 3. 1978, sp. zn. 1 T 24/78, z 
pohledu ustanovení § 14 odst. 1 písm. d) zák. č. 119/1990 Sb., o soudní 
rehabilitaci, zda žalovaný skutek nebyl uznán trestným činem v rozporu s tehdy 
platným zákonem. Zejména pak tento soud v rehabilitačním řízení ve veřejném 
zasedání 6. 2. 1991 (č. l. 6 spisu sp. zn. 2 Rtv 9/91) neprovedl důkaz opisem 
rejstříku trestů obviněného A. B. Z tohoto opisu rejstříku trestů vyplývá, že 
obviněný A. B.  byl odsouzen pro trestný čin nenastoupení služby v ozbrojených 
silách podle § 269 odst. 1 tr. zák. rozsudkem Vojenského obvodového soudu v 
Prešově ze dne 10. 12. 1974, sp. zn. T 193/74. Bylo tedy nezbytné se v 
rehabilitačním řízení zabývat i otázkou, zda se v posuzované trestní věci a v 
předchozí trestní věci nejednalo o týž skutek a nejednalo se tedy o věc 
rozsouzenou ve smyslu ustanovení § 11 odst. 1 písm. f) tr. ř. Obdobnou právní 
problematiku opakovaně řešil Ústavní soud ČR ve svých nálezech (např. nález ze 
dne 18. 9. 1995, sp. zn. IV. ÚS 81/95 a ze dne 20. 3. 1997, sp. zn. I. ÚS 
184/96).

Dále bylo v rehabilitačním řízení potřebné posoudit z pohledu usnesení vlády ze 
dne 12. 3. 1958 č. 229 a sdělení Ministerstva národní obrany a Ministerstva 
paliv uveřejněného v části 41 Úředního listu 1958 oprávněnost povolání 
obviněného A. B.  jako horníka uhelného dolu k výkonu základní vojenské služby 
a s tím spojenou otázku naplnění znaků skutkové podstaty trestného činu 
nenastoupení služby v ozbrojených silách podle § 269 odst. 1 tr. zák. (nyní § 
270 odst. 1 tr. zák.) žalovaným jednáním obviněného. Z téhož důvodu bylo v 
rehabilitačním řízení nezbytné prověřit, zda obviněný A. B.  byl schopen cesty 
k příslušnému vojenskému útvaru vzhledem ke svému onemocnění, neboť nebylo-li 
tomu tak, podle § 23 odst. 3 vl. nař. č. 21/1958 Sb. po prokázání odvedence o 
neschopnosti k cestě k vojenskému útvaru lékařským vysvědčením měla uvědomit 
okresní vojenská správa odvedence, kdy jindy je povinen nastoupit základní 
vojenskou službu.

Se zřetelem na výše uvedené tedy Nejvyšší soud vyslovil porušení zákona v 
ustanoveních § 2 odst. 5, odst. 6 tr. ř. (nebyl náležitě zjištěn skutkový stav 
věci) a § 14 odst. 1 písm. d) zák. č. 119/1990 Sb., o soudní rehabilitaci, 
(nebylo náležitě posouzeno, zda žalovaný skutek nebyl uznán trestným činem v 
rozporu s tehdy platným zákonem) a podle § 269 odst. 2 tr. ř. zrušil napadené 
usnesení, jakož i všechna další obsahově navazující rozhodnutí, pokud vzhledem 
ke změně, k níž došlo zrušením, pozbyla podkladu. Zákon byl porušen v 
neprospěch obviněného A. B.

Podle § 270 odst. 1 tr. ř. Nejvyšší soud přikázal Okresnímu soudu v Olomouci, 
který je v dané trestní věci příslušným k rehabilitačnímu řízení podle § 7 
odst. 1 zák. č. 119/1990 Sb., o soudní rehabilitaci, aby věc v potřebném 
rozsahu znovu projednal a rozhodl, přičemž je podle § 270 odst. 4 tr. ř. vázán 
právním názorem, který shora vyslovil Nejvyšší soud, a je povinen provést 
procesní úkony, jejichž provedení Nejvyšší soud nařídil, především pak provést 
důkaz opisem rejstříku trestů obviněného A. B., spisy Vojenského obvodového 
soudu v Prešově, sp. zn. T 193/74 a 1 Rtv 5/91, vládním usnesením č. 229 z 12. 
3. 1958 a odborným lékařským vyjádřením, zda v posuzované době byl obviněný A. 
B.  ze zdravotních důvodů schopen cesty k vojenskému útvaru. 

Nejvyšší soud nemohl v této trestní věci sám rozhodnout, neboť tak podle § 271 
odst. 1 tr. ř. může učinit pouze na podkladě skutkového stavu, který byl v 
napadeném rozhodnutí správně zjištěn. Tak tomu v daném případě nebylo. Nejvyšší 
soud svým rozhodnutím také nemůže nahrazovat rehabilitační řízení podle zák. č. 
119/1990 Sb., o soudní rehabilitaci, v platném znění.

Jestliže Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 8. listopadu 2000

Předseda senátu:

JUDr. J. P. 
