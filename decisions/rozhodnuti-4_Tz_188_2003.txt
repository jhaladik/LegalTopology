Soud: Nejvyšší soud

Spisová značka: 4 Tz 188/2003

Datum rozhodnutí: 06.01.2004

Typ rozhodnutí: Rozsudek




4 Tz 188/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  6. 
ledna 2004 v senátě složeném z předsedy JUDr. Františka Hrabce a soudců  JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného V. Š.,  proti usnesení bývalého 
Vojenského obvodového soudu v Brně ze dne 24. 9. 1992, sp. zn. 1 Rtv 48/92, a 
rozhodl podle § 268  odst. 2, § 269 odst. 2 a § 270  odst. 1 tr. ř.,   t a k t 
o :

	

Usnesením bývalého Vojenského obvodového soudu v Brně ze dne 24. 9. 1992, sp. 
zn. 1 Rtv 48/92,  b y l   p o r u š e n    z á k o n   v ustanovení § 1 odst. 
1, 2 zák. č. 119/1990 Sb., o soudní rehabilitaci, ve znění zák. č. 47/1991 Sb., 
a v řízení, které mu předcházelo též v ustanovení § 2 odst. 5, 6 tr. ř.  ve 
znění účinném do 31. 12. 1993 v neprospěch obviněného  V. Š. 

Napadené  usnesení  s e   z r u š u j e . 

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	

Městskému soudu v Brně   s e   p ř i k a z u j e, aby věc v potřebném rozsahu 
znovu projednal a rozhodl.     

O d ů v o d n ě n í :

Obviněný V. Š. byl rozsudkem býv. Vojenského obvodového soudu v Brně  ze dne 
13. 10. 1976, sp. zn. 3 T 215/76,  uznán vinným trestným činem  nenastoupení 
služby v ozbrojených silách  podle § 269 odst. 1 tr. zák., kterého se dopustil 
tím, že dne 9. 8. 1976 odmítl u presentační komise vojenského  útvaru 5872 
Bučovice nastoupit vojenské cvičení, ač tak byl na základě povolávacího rozkazu 
povinen s odůvodněním, že mu to náboženské  přesvědčení nedovoluje, přičemž  má 
v úmyslu trvale se vyhýbat  vojenské službě. Za to byl odsouzen k trestu odnětí 
svobody v trvání 16 měsíců nepodmíněně a ke ztrátě vojenské hodnosti. 
Rozhodnutí nabylo právní moci dne 29. 10. 1976. 

V dané trestní věci podal odsouzený V. Š. podle zákona č. 119/1990 Sb.   žádost 
o soudní rehabilitaci, kterou se posléze zabýval býv. Vojenský obvodový soud v 
Brně, který usnesením ze dne 24. 9. 1992, sp. zn. 1 Rtv 48/92, zrušil podle § 
14 odst. 1  písm. f) zák. č. 119/1990 Sb. rozsudek Vojenského obvodového soudu 
v Brně ze dne 13. 10. 1976, sp. zn. 3 T 215/76, ve výroku o trestu, a to včetně 
všech dalších rozhodnutí na zrušenou část rozsudku obsahově navazujících, pokud 
vzhledem ke změnám, k nimž došlo zrušením, pozbyla podkladu. Toto usnesení 
nabylo právní moci dne 24. 9. 1992. 

Následným rozsudkem  Vojenského obvodového soudu v Brně ze dne 12. 11. 1992, 
sp. zn. 1 Rtv 48/92, bylo při nezměněném výroku o vině ze shora uvedeného 
rozsudku Vojenského obvodového soudu v Brně ze dne 13. 10. 1976, sp. zn. 3 T 
215/76,  podle § 24 odst. 1 písm. a) tr. zák. upuštěno od potrestání. Tento 
rozsudek nabyl právní moci dnem vyhlášení. 

Podle § 266 odst. 1, 2  tr. ř. podal ministr spravedlnosti k Nejvyššímu soudu 
České republiky stížnost pro porušení zákona ve prospěch obviněného V. Š., a to 
proti usnesení býv. Vojenského obvodového soudu v Brně ze dne 24. 9. 1992, sp. 
zn. 1 Rtv 48/92. Tímto usnesením byl podle názoru stěžovatele porušen zákon v 
ustanovení § 2 odst. 6 tr. ř. ve vztahu k ustanovení § 269 odst. 1 tr. zák. 

V odůvodnění podané stížnosti ministr spravedlnosti poukázal na  zákonná 
ustanovení § 1 odst. 1, 2 zákona  č. 119/1990 Sb., o soudní rehabilitaci,  
ustanovení § 269 odst. 1 tr. zák. a  § 2 odst. 6 tr. ř. s tím, že Vojenský 
obvodový soud v Brně v rámci rehabilitačního řízení podle těchto ustanovení 
nepostupoval. Rehabilitace tak byla zúžena pouze na výrok o trestu  a byl 
ponechán bez náležité pozornosti výrok o vině, i když smyslem zákona č. 
119/1990 Sb., o soudní rehabilitaci je rehabilitovat právně i morálně  co 
nejvíce těch, kteří v období totalitního režimu trpěli a byli pronásledováni.

Z napadeného usnesení a také z dalších navazujících rozhodnutí Vojenského 
obvodového soudu v Brně  vyplývá,  že důvodem odmítnutí vojenské služby v 
branné moci bylo náboženské přesvědčení obviněného V. Š., aniž by byla 
vyhodnocena konkrétní situace v době, kdy došlo k trestné činnosti obviněného. 
Jednalo se o situaci,  kdy přes obecně deklarovanou náboženskou svobodu nebyla 
současně zajištěna možnost tuto svobodu v případě konfliktu s danými občanskými 
povinnostmi realizovat. Nebylo přiměřeně vzato v úvahu ani základní právo 
obviněného vyplývající z  čl. 18 Všeobecné deklarace lidských práv a z čl. 15 
odst. 1 Listiny základních práv a svobod, tedy právo na svobodu svědomí, které 
nelze zaměňovat se svobodou víry, ani se svobodou náboženskou, zejména když 
motiv jednání pod imperativem svědomí je v případě odmítání vojenské služby 
nutno považovat za určující. Proto má ministr spravedlnosti zato, že Vojenský 
obvodový soud  v Brně ve věci sp. zn. 1 Rtv 48/92, pochybil, když v 
rehabilitačním řízení ponechal výrok o vině obviněného Š. nedotčen. 

V závěru podané stížnosti ministr spravedlnosti s odvoláním na nález Ústavního 
soudu ze dne 26. 3. 2003, sp. zn. Pl. ÚS 42/02, navrhl, aby Nejvyšší soud podle 
§ 268 odst. 2 tr. ř. vyslovil, že usnesením Vojenského obvodového soudu v Brně 
ze dne 24. 9. 1992, sp. zn. 1 Rtv 48/92,  byl v neprospěch obviněného V. Š. 
porušen zákon v ustanovení  § 2 odst. 6 tr. ř. ve vztahu k ustanovení § 269 
odst. 1 tr. zák. Dále navrhl, aby Nejvyšší soud podle § 269 odst. 2 tr. ř. 
napadené usnesení zrušil, jakož i všechna rozhodnutí na ně navazující, a dále 
aby postupoval podle § 270 odst. 1 tr. ř.     

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci ve znění zákona 
č. 47/1991 Sb.  je účelem tohoto zákona zrušit odsuzující  soudní rozhodnutí za 
činy,  které   v  rozporu s principy demokratické společnosti respektující 
občanská politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé  přezkoumání případů osob takto protiprávně odsouzených  v 
důsledku porušování zákonnosti  na  úseku   trestního  řízení, odstranit  
nepřiměřené tvrdosti  v používání  represe,  zabezpečit  neprávem  odsouzeným 
osobám  společenskou  rehabilitaci  a  přiměřené hmotné odškodnění a umožnit  
ze  zjištěných nezákonností vyvodit důsledky proti osobám, které platné zákony 
vědomě nebo hrubě porušovaly. Podle odst. 2 cit. zák. ustanovení je rovněž 
účelem tohoto zákona rehabilitovat činy, které  směřovaly k uplatnění  práv a 
svobod  občanů zaručených ústavou  a vyhlášených ve  Všeobecné deklaraci 
lidských práv a v navazujících  mezinárodních  paktech o občanských a 
politických právech, jenž byly  československými  trestními  zákony 
prohlášeny   za trestné v rozporu s mezinárodním právem, a mezinárodnímu právu 
odporovalo také jejich  trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat ve věcech, v nichž bylo v době od 25. 
února 1948 do  1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny,  trestné činy,  přečiny nebo přestupky 
neuvedené  v § 2, spáchané po 5. květnu 1945, mimo jiné též pro trestný čin  
nenastoupení  služby v ozbrojených silách podle § 269 odst. 1 tr. zák. Býv. 
Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného V. Š. prováděl, se však 
důsledně  cit. účelem rehabilitačního zákona neřídil.	   

Z odůvodnění napadeného usnesení  Nejvyšší soud zjistil, že Vojenský obvodový 
soud v Brně přezkoumal na podkladě podané žádosti o soudní rehabilitaci 
napadené rozhodnutí Vojenského obvodového soudu v Brně ze dne 13. 10. 1976, sp. 
zn. 3 T 215/1976, ve smyslu  zákona o soudní rehabilitaci a dospěl k závěru,  
že výrok  o vině je správný. Taktéž konstatoval, že  vojenský soud provedl u 
hlavního líčení v potřebném rozsahu  dokazování a správně zjistil skutkový 
stav. Vojenskému soudu proto nelze nic vytknout, pokud uznal obviněného vinným 
trestným činem nenastoupení  služby v ozbrojených silách podle  § 269 odst. 1 
tr. zák., když toto své rozhodnutí učinil také s ohledem na ustanovení platného 
trestního řádu. V rámci přezkumného řízení o soudní rehabilitaci však soud 
dospěl k závěru, že při ukládání trestu bylo postupováno nepřiměřeně přísně, 
když byl obviněnému uložen nepodmíněný trest odnětí svobody v trvání 16 měsíců. 
Ze spisového materiálu je totiž  jednoznačně zřejmé, že obviněný žil řádným 
životem a nebyl doposud soudně trestán. Před tím, než se obviněný stal svědkem 
J., vykonával  řádně a opakovaně vojenskou službu. Teprve v souvislosti se 
změnou vyznání  odmítl  vojenské cvičení nastoupit. Soud byl proto toho názoru, 
že jsou zde důvody pro zrušení výroku o trestu ve smyslu § 14 odst. 1 písm. f)  
zák. č. 119/1990 Sb., neboť trest odnětí svobody  v trvání 16 měsíců 
nepodmíněně je trestem, který je ve zřejmém nepoměru ke stupni nebezpečnosti 
činu pro společnost.   

Zde je na místě připomenout závěry nálezu Ústavního soudu ČR ze dne 26. 3. 
2003, sp. zn. Pl. ÚS 42/02 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval i tehdejší Ústavou 9. 
května č. 150/1948 Sb. zaručené právo na svobodu svědomí a náboženského 
přesvědčení. Ačkoli totiž cit. ústava  deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí pak tato ústava negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v odmítnutí konání vojenské služby v roce 1953 
za trestný čin. 

V této souvislosti považoval Nejvyšší soud za vhodné podotknout, že v době, kdy 
se obviněný V. Š. dopustil posuzovaného jednání spočívajícího v nenastoupení 
služby v ozbrojených silách, tehdejší Ústava Československé socialistické 
republiky č. 100/1960 Sb., svobodu svědomí vůbec nezmiňovala a v čl. 32 
upravovala pouze svobodu náboženského vyznání, o které zároveň stanovila, že 
tato nemůže být důvodem k tomu, aby někdo odpíral plnit občanskou povinnost, 
která je mu uložena zákonem.  Podle názoru Ústavního soudu se však maximy 
plynoucí z náboženské víry podílí na svobodě svědomí, která se řadí k tzv. 
absolutním přirozeným právům, jež nelze omezit obyčejným zákonem. Proto lze 
dovozovat, že i když nebyla svoboda svědomí v ústavě z roku 1960 explicitně 
uvedena, obviněný Š. ji jako své absolutní přirozené právo aplikoval v podobě 
reálně projeveného osobního rozhodnutí diktovaného svědomím, na kterém se 
maximy plynoucí z náboženského přesvědčení podílely. Za to byl obviněný 
odsouzen v roce 1976 soudem, který přiměřeně svobodu svědomí nerespektoval za 
situace, kdy  tehdejší právní řád neumožňoval  alternativu k výkonu vojenské 
služby pro případy, kdyby její výkon vedl k popření náboženského přesvědčení 
jednotlivce. Rehabilitační soud pak pochybil, když při aplikaci § 14 
zákona            č. 119/1990 Sb., o soudní rehabilitaci, přehlédl toto 
absolutní přirozené právo obviněného, jež nalezlo vyjádření rovněž v čl. 15 
odst. 1 Listiny základních práv a svobod, a považoval shora popsané jednání 
obviněného za trestné. (Srov. rovněž i nález Ústavního soudu ze dne 11. 3. 
2003, sp. zn. I. ÚS 671/01). 

Podle názoru Ústavního soudu vyjádřeného v nálezu  sp. zn. Pl. ÚS 42/02 je 
totiž nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, nemůže být proveden bez ohledu na dnes platné konstitutivní 
hodnoty a principy demokratického právního státu tak, jak jsou vyjádřeny v 
ústavním pořádku České republiky. Jen takto omezeně, a tedy hodnotově 
diskontinuálně, lze podle Ústavního soudu chápat kontinuitu se starým právem, 
jehož aplikace (zákonnost) je předmětem soudobého řízení.                  

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu  v Brně, pokud  považoval  výrok o vině trestným činem nenastoupení 
služby v ozbrojených silách podle § 269 odst. 1 tr. zák.  za správný, porušil 
zákon v ustanovení § 1 odst. 1, 2  zák. č. 119/1990 Sb., o soudní rehabilitaci 
ve znění zák. č. 47/1991 Sb., a v řízení, které mu předcházelo, též v 
ustanovení § 2 odst. 5, 6 tr. ř., ve znění účinném do 31. 12. 1993, v 
neprospěch obviněného V. Š., což Nejvyšší soud postupem podle § 268 odst. 2 tr. 
ř. vyslovil. Jako důsledek této skutečnosti Nejvyšší soud podle § 269 odst. 2 
tr. ř. zrušil v celém rozsahu nejen napadené usnesení, nýbrž i všechna další 
rozhodnutí na toto usnesení obsahově navazující, pokud vzhledem ke změně, k níž 
došlo jeho zrušením, pozbyla podkladu. Týká se to mimo jiné též následného 
rozsudku býv. Vojenského obvodového soudu  v Brně  ze dne 12. 11. 1992,  sp. 
zn. 1 Rtv 48/92.

Návrhu obhájce, aby Nejvyšší soud ve věci sám meritorně rozhodl, tj. aby zrušil 
též původní rozsudek býv. Vojenského soudu v Brně  ze dne 13. 10. 1976 sp. zn. 
3 T 215/76 a následně rozhodl o původní obžalobě, nebylo možno vyhovět. Je tomu 
tak proto, že přezkumná povinnost Nejvyššího soudu je v daném případě vymezena 
rozsahem rehabilitačního řízení podle zákona č. 119/1990 Sb., ve znění 
pozdějších předpisů, když stížností pro porušení zákona bylo napadeno pouze 
rozhodnutí vydané v tomto typu řízení,  a nesahá tak daleko, aby Nejvyšší soud 
mohl přezkoumávat i původní odsuzující rozhodnutí býv. vojenského obvodového 
soudu a tím méně je rušit. To podle zákona o soudní rehabilitaci přísluší pouze 
soudu oprávněnému postupovat podle tohoto zákona a takovým soudem Nejvyšší soud 
není. Navíc podle § 271 odst. 1 tr. ř. může Nejvyšší soud postupovat jen, je-li 
možno rozhodnutí učinit na podkladě skutkového stavu, který byl v napadeném 
rozhodnutí správně zjištěn. Tuto podmínku neshledal Nejvyšší soud splněnou, 
když další překážku bránící takovému postupu spatřoval v tom, že nebyl k 
dispozici nejen vlastní původní trestní spis, ale ani alespoň věrohodná kopie 
zmíněného rozsudku. Za této situace proto nezbylo než věc přikázat Městskému 
soudu v Brně, jako soudu podle § 7 odst. 1 zák. č. 119/1990 Sb. příslušnému, 
aby ji v potřebném rozsahu znovu projednal a rozhodl. Konkrétně to znamená 
vyžádat znovu od Vojenského ústředního archivu v Praze zachované písemnosti o 
odsouzení obviněného v trestní věci sp. zn. 3 T 215/76 býv. Vojenského 
obvodového soudu v Brně, a na základě nich a případně dalších použitelných 
důkazů znovu rozhodnout o návrhu obviněného V. Š. na jeho soudní rehabilitaci 
podle zák. č. 119/1990 Sb., přičemž rozhodující soud bude podle § 270 odst. 4 
tr. ř. vázán právním názorem, který v tomto rozsudku vyslovil Nejvyšší soud. 

K přikázání věci jinému soudu než Městskému soudu v Brně, což obhájce 
obviněného rovněž navrhoval, nebyl shledán důležitý důvod ve smyslu § 270 odst. 
3 tr. ř., neboť pouhá délka předpokládaného následného řízení u jmenovaného 
soudu nepřeváží zásadu, že nikdo nemůže být odňat svému zákonnému soudci a tím 
ani soudu.         

P o u č e n í :  Proti tomuto rozsudku není opravný prostředek přípustný.  

V Brně dne 6. ledna 2004

                                                                                
     Předseda senátu:

JUDr. František  H r a b e c   
