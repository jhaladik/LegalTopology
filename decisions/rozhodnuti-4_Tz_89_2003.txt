Soud: Nejvyšší soud

Spisová značka: 4 Tz 89/2003

Datum rozhodnutí: 09.09.2003

Typ rozhodnutí: Rozsudek




4 Tz 89/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném 
dne            9. září 2003 v senátě složeném z předsedy JUDr. Juraje Malika a 
soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného P. K.,  t. č. ve 
výkonu trestu odnětí svobody ve Věznici P., proti  trestnímu příkazu Obvodního 
soudu pro Prahu 1  ze dne 20. 2. 2002, čj. 1 T 54/2002-38,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Napadeným trestním příkazem byl v ustanoveních § 36 a § 45a odst. 1 tr. zák. 
porušen zákon v neprospěch obviněného P. K.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Obvodnímu soudu pro Prahu 1 se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Trestním příkazem Obvodního soudu pro Prahu 1  ze dne 20. 2. 2002,  čj. 1 T 
54/2002-38, byl obviněný P. K. uznán vinným trestným činem krádeže podle § 247 
odst. 1 písm. e) tr. zák. na tom skutkovém základě, že dne 17. 2. 2002 kolem 
19.00 hod. odcizil v prodejně J. M., OD K., P., zboží v celkové ceně 1.537,90 
Kč ke škodě této firmy, ačkoliv byl pravomocným trestním příkazem Okresního 
soudu v Mladé Boleslavi ze dne 2. 4. 1999, sp. zn. 1 T 38/1999, odsouzen mimo 
jiné pro trestný čin krádeže podle § 247 odst. 1 písm. a), b) tr. zák. k trestu 
odnětí svobody v trvání jednoho roku s výkonem ve věznici s ostrahou, který 
vykonal 28. 1. 2000. Za to mu byl uložen podle § 247 odst. 1 tr. zák. za 
použití § 45 odst. 1, 2 a § 45a odst. 1 tr. zák. trest obecně prospěšných prací 
ve výměře 400 hodin. Tento trestní příkaz nabyl právní moci dnem 6. 3. 2002, 
když proti němu nebyl v zákonné lhůtě podán odpor.

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného P. K. Obvodnímu soudu pro Prahu 1 
vytýká, že napadeným trestním příkazem byla překročena maximálně přípustná 
výměra trestu obecně prospěšných prací, která je podle § 45a odst. 1 tr. zák. 
400 hodin. Dokládá to tím, že rozsudkem (ve stížnosti pro porušení zákona 
chybně uveden trestní příkaz) Obvodního soudu pro Prahu 2 ze dne 5. ledna 2002, 
čj. 1 T 2/2002-32, pravomocným téhož dne, jímž byl obviněný P. K. uznán vinným 
trestným činem krádeže podle § 247 odst. 1 písm. e) tr. zák., byl odsouzen k 
trestu obecně prospěšných prací ve výměře 200 hodin a podle zpráv Probační a 
mediační služby ČR, střediska M. B., ze dne 27. 3. 2002 a 21. 2. 2003 obviněný 
dosud nenastoupil výkon trestu obecně prospěšných prací u obou shora uvedených 
rozhodnutí. S poukazem na ustanovení § 36 věty první tr. zák. uvedl, že trest 
obecně prospěšných prací, který byl obviněnému P. K. Obvodním soudem pro Prahu 
2 ve výměře 400 hodin uložen, přesahuje maximální hranici, kterou lze u tohoto 
druhu trestu vykonat, a tak došlo k porušení citovaného ustanovení trestního 
zákona v neprospěch obviněného. Ministr spravedlnosti závěrem navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Obvodního soudu pro Prahu 1  ze dne 20. 2. 2002,  čj. 1 T 54/2002-38, byl 
porušen zákon v ustanovení § 36 tr. zák. a § 45a odst. 1 tr. zák., aby podle § 
269 odst. 2 tr. ř. napadený trestní příkaz, včetně všech obsahově navazujících 
rozhodnutí, zrušil a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací  může soud uložit 
ve výměře od 50 do 400 hodin.

Citovaná ustanovení trestního zákona nebyla Obvodním soudem pro Prahu 1 při 
vydání trestního příkazu ze dne 20. 2. 2002,  čj. 1 T 54/2002-38, dodržena. Při 
jeho vydání totiž již existoval pravomocný rozsudek Obvodního soudu pro Prahu 2 
ze dne 5. ledna 2002, čj. 1 T 2/2002, kterým byl obviněnému P. K. uložen trest 
obecně prospěšných prací ve výměře 200 hodin, přičemž ze zprávy Probační a 
mediační služby ČR, střediska M. B. ze dne 27. 3. 2002 (č. l. 39 spisu 1 T 
2/2002) vyplývá, že s jejich výkonem nebylo do vydání napadeného trestního 
příkazu započato. Tím došlo k překročení nejvyšší přípustné výměry trestu 
obecně prospěšných prací o 200 hodin, povolené zákonem pro tento druh trestu se 
zřetelem k ustanovením §§ 36 a 45a odst. 1 tr. zák. Jde tudíž o trest, který je 
ve zřejmém nepoměru ke stupni nebezpečnosti činu pro společnost a stížnost pro 
porušení zákona byla  proto shledána přípustnou podle § 266 odst. 2 tr. ř.

Obvodnímu soudu pro Prahu 1 vzhledem ke krátkosti doby, která uplynula od 
vydání napadeného trestního příkazu a rozsudku Obvodního soudu pro Prahu 2 ze 
dne 5. ledna 2002, čj. 1 T 2/2002, nelze prakticky nic vytknout, protože při 
svém rozhodování měl k dispozici dva dny starý opis rejstříku trestů, v němž 
odsouzení obviněného P. K. citovaným rozsudkem, ještě nebylo uvedeno. To však 
nic nemění na skutečnosti, že napadeným trestním příkazem byl objektivně 
porušen zákon v neprospěch obviněného P. K. v ustanovení § 36 a § 45a odst. 1 
tr. zák.

	

Po tomto výroku podle § 268 odst. 2 tr. ř. musel pak Nejvyšší soud napadený 
trestní příkaz podle § 269 odst. 2 tr. ř. zrušit, a to včetně všech na něj 
obsahově navazujících rozhodnutí, která vzhledem ke změně, k níž zrušením 
došlo, pozbyla podkladu.

Nejvyšší soud poté Obvodnímu soudu pro Prahu 1 podle § 270 odst. 1 tr. ř. 
přikázal, aby věc v potřebném rozsahu znovu projednal a rozhodl. V konkrétním 
případě to znamená znovu rozhodnout o návrhu Obvodního státního zastupitelství 
pro Prahu 1 ze dne 19. 2. 2002, čj. 2 Zk 54/2002-3, na potrestání obviněného P. 
K. Při novém rozhodování bude nutno vzít zřetel na citovaný rozsudek Obvodního 
soudu pro Prahu 2 ze dne 5. ledna 2002, čj. 1 T 2/2002, přičemž obviněnému P. 
K., bude-li opět shledán vinným, bude nutno uložit trest za dodržení zásady 
uvedené v ustanovení § 36 tr. zák. V této souvislosti se Obvodnímu soudu pro 
Prahu 1 zároveň připomíná, že je vázán právním názorem zde Nejvyšším soudem 
vysloveným (§ 270 odst. 4 tr. ř.), jakož i zásadou vyplývající z ustanovení § 
273 věty první tr. ř., tj. vyslovil-li Nejvyšší soud, že zákon byl porušen v 
neprospěch obviněného, nemůže v novém řízení dojít ke změně rozhodnutí v jeho 
neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 9. září 2003

Předseda senátu:

JUDr. Juraj  M a l i k   

	

	
