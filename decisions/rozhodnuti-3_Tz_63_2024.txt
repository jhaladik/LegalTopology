Soud: Nejvyšší soud

Spisová značka: 3 Tz 63/2024

Datum rozhodnutí: 15.01.2025

Typ rozhodnutí: ROZSUDEK


Dotčené předpisy: § 314e odst. 5 tr. ř.

Kategorie rozhodnutí: D




3 Tz 63/2024-113 


ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 15. 1. 2025 v senátě 
složeném z předsedy JUDr. Petra Šabaty a soudců Mgr. Ondřeje Vítů a JUDr. 
Ondřeje Círka stížnost pro porušení zákona, kterou podal ministr spravedlnosti 
ve prospěch obviněného J. T., proti trestnímu příkazu Obvodního soudu pro Prahu 
4 ze dne 10. 6. 2022, č. j. 33 T 39/2022-44, který nabyl právní moci dne 8. 10. 
2022, a rozhodl  takto:

I.	Podle § 268 odst. 2 tr. ř. se vyslovuje, že trestním příkazem 
Obvodního soudu pro Prahu 4 ze dne 10. 6. 2022, č. j. 33 T 39/2022-44, byl v 
neprospěch obviněného J. T. porušen zákon v ustanovení § 314e odst. 5 tr. ř.

II.	Podle § 269 odst. 2 tr. ř. se trestní příkaz Obvodního soudu pro 
Prahu 4 ze dne 10. 6. 2022, č. j. 33 T 39/2022-44, zrušuje. Zrušují se též 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž zrušením došlo, pozbyla podkladu.

III.	Podle § 270 odst. 1 tr. ř. se Obvodnímu soudu pro Prahu 4 přikazuje
, aby věc v potřebném rozsahu znovu projednal a rozhodl. 


Odůvodnění:

I.
Dosavadní průběh řízení

1.	Obvodní soud pro Prahu 4 vydal dne 10. 6. 2022 trestní příkaz, č. j. 
33 T 39/2022-44, jímž byl obviněný J. T. (dále též jen „obviněný“) uznán vinným 
přečinem maření výkonu úředního rozhodnutí a vykázání podle § 337 odst. 1 písm. 
a) tr. zákoníku, za který mu byl uložen jednak podle § 67 odst. 2 písm. b) tr. 
zákoníku peněžitý trest ve výměře 200 denních sazeb po 500 Kč a jednak podle § 
73 odst. 1 tr. zákoníku trest zákazu činnosti spočívající v zákazu řízení 
motorových vozidel na dobu 3 let. Rozhodnutí nabylo právní moci dne 8. 10. 2022.


II.
Stížnost pro porušení zákona a vyjádření k ní

2.	Proti citovanému trestnímu příkazu podal ministr spravedlnosti (dále 
též jen „ministr“) u Nejvyššího soudu stížnost pro porušení zákona podle § 266 
odst. 1 tr. ř. (dále též jen „stížnost“), a to ve prospěch obviněného.

3.	Poukázal na ustanovení § 69 odst. 2 tr. zákoníku s tím, že soudem 
uložených 200 denních sazeb peněžitého trestu by se v případě jeho nezaplacení 
přeměňovalo v trest odnětí svobody v trvání 400 dní. To je ovšem sankce, kterou 
není možné s ohledem na ustanovení § 314e odst. 5 tr. ř. uložit trestním 
příkazem. Skutečnost, že byl trestním příkazem uložen trest přesahující výměru, 
kterou připouští ustanovení § 314e tr. ř., ale v rámci sazby stanovené trestním 
zákoníkem na daný trestný čin, neznamená sama o sobě, že jde o trest, který je 
ve zřejmém nepoměru ke stupni nebezpečnosti pro společnost ve smyslu § 266 
odst. 2 tr. ř. Proti takovému trestnímu příkazu však lze pro uvedenou vadu 
podat stížnost pro porušení zákona vždy, neboť trestní příkaz v takovém případě 
nemůže být vydán a jde tedy o vadný postup řízení ve smyslu § 266 odst. 1 tr. 
ř. (viz rozsudek Nejvyššího soudu ze dne 15. 10. 1996, sp. zn. 2 Tzn 161/96, 
publikovaný pod číslem 28/1998 Sb. rozh. tr.). S poukazem na toto rozhodnutí a 
komentářovou literaturu tedy lze mít za to, že byl porušen zákon v ustanovení § 
314e odst. 5 tr. ř. v neprospěch obviněného.

4.	S ohledem na výše uvedené ministr navrhl, aby Nejvyšší soud podle § 
268 odst. 2 tr. ř. vyslovil, že napadeným trestním příkazem byl porušen zákon v 
neprospěch obviněného, a to v ustanovení § 314e odst. 5 tr. ř., a dále aby 
podle § 269 odst. 2 tr. ř. dotčený trestní příkaz zrušil a podle § 270 odst. 1 
tr. ř. Obvodnímu soudu pro Prahu 4 přikázal, aby věc v potřebném rozsahu znovu 
projednal a rozhodl. Současně vyslovil souhlas s tím, aby Nejvyšší soud o 
stížnosti rozhodl v neveřejném zasedání. 

5.	Státní zástupce Nejvyššího státního zastupitelství se ve svém 
vyjádření s obsahem stížnosti pro porušení zákona plně ztotožnil a navrhl jí 
vyhovět.  S odkazem na ustanovení § 274 odst. 4 tr. ř. vyslovil souhlas s tím, 
aby Nejvyšší soud o stížnosti rozhodl v neveřejném zasedání.

6.	Obviněný se ke stížnosti pro porušení zákona nevyjádřil.


III.
Relevantní právní úprava

7.	 Ustanovení § 314e odst. 5 tr. ř. zní: Je-li trestním příkazem 
ukládán peněžitý trest, nesmí dvojnásobek počtu denních sazeb ani spolu s 
uloženým trestem odnětí svobody a náhradním trestem odnětí svobody za trest 
domácího vězení přesahovat jeden rok.

8.	Podle § 69 odst. 2 tr. zákoníku, jestliže pachatel nezaplatí peněžitý 
trest na výzvu soudu nebo do uplynutí doby, na kterou byl výkon trestu odložen 
anebo na kterou byly povoleny splátky, a pokud je zřejmé, že by vymáhání 
peněžitého trestu mohlo být zmařeno nebo by bylo bezvýsledné, přemění soud 
peněžitý trest nebo jeho zbytek v trest odnětí svobody a rozhodne zároveň o 
způsobu jeho výkonu; přitom každá zcela nezaplacená částka odpovídající jedné 
denní sazbě se počítá za dva dny odnětí svobody.


IV.
Důvodnost stížnosti pro porušení zákona

9.	Nejvyšší soud v souladu s ustanovením § 267 odst. 3 tr. ř. přezkoumal 
zákonnost a odůvodněnost těch výroků rozhodnutí, proti nimž byla stížnost pro 
porušení zákona podána, a to v rozsahu a z důvodů v ní uvedených, jakož i 
řízení napadenému rozhodnutí předcházející. Shledal přitom, že stížnost je 
důvodná. Napadeným trestním příkazem skutečně byl porušen zákon v neprospěch 
obviněného. 

10.	 Peněžitý trest byl obviněnému uložen ve výměře 200 denních sazeb. V 
souladu s výše citovaným ustanovením § 69 odst. 2 tr. zákoníku by v případě 
jeho nezaplacení měl být tento přeměněn na trest odnětí svobody ve výměře 400 
dní. To je ovšem sankce, kterou podle § 314e odst. 5 tr. ř. trestním příkazem 
uložit nelze, neboť trest odnětí svobody by přesahoval jeden rok. Předmětné 
meritorní rozhodnutí tedy bylo učiněno na podkladě zjevně vadného postupu 
řízení (§ 266 odst. 1 tr. ř.).


V.
Způsob rozhodnutí

11.	S ohledem na shora uvedené Nejvyšší soud podle § 268 odst. 2 tr. ř. 
vyslovil, že napadeným trestním příkazem byl v neprospěch obviněného porušen 
zákon, a to konkrétně v ustanovení § 314e odst. 5 tr. ř.

12.	Podle § 269 odst. 2 tr. ř. Nejvyšší soud napadený trestní příkaz 
zrušil. Zrušil též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž zrušením došlo, pozbyla podkladu. 
Současně podle § 270 odst. 1 tr. ř. přikázal Obvodnímu soudu pro Prahu 4, aby 
věc v potřebném rozsahu znovu projednal a rozhodl.

13.	Při splnění podmínek § 274 odst. 3 písm. a) tr. ř. Nejvyšší soud 
toho rozhodnutí učinil v neveřejném zasedání.

Poučení:	Proti tomuto rozhodnutí není opravný prostředek přípustný.

V Brně dne 15. 1. 2025

	JUDr. Petr Šabata
	předseda senátu

	
	Zpracoval:
	JUDr. Ondřej Círek


