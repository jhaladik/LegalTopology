Soud: Nejvyšší soud

Spisová značka: 4 Tz 148/2003

Datum rozhodnutí: 21.10.2003

Typ rozhodnutí: Rozsudek




4 Tz 148/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 21. 
října 2003 v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného M. G., t. č. 
ve výkonu trestu ve věznici S. p. R., proti trestnímu příkazu Okresního soudu v 
Liberci ze dne 21. 11. 2001, sp. zn. 3 T 707/2001 a podle § 268 odst. 2, §  269 
odst. 2 a § 270 odst. 1 tr. ř. rozhodl   t a k t o :

Pravomocným trestním příkazem Okresního soudu v Liberci ze dne 21. 11. 
2001,        sp. zn. 3 T 707/2001,  b y l   p o r u š e n   z á k o n   v 
ustanovení § 36 a § 45a odst. 1 tr. zák. v neprospěch obviněného M. G.

Napadený trestní příkaz   s e    z r u š u j e .

Zrušují se také všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Liberci  s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Liberci ze dne 21. 11. 2001, sp. zn. 3 T 
707/2001, který byl obviněnému doručen dne 11. 12. 2001, byl obviněný M. G. 
uznán vinným trestným činem maření výkonu úředního rozhodnutí podle § 171 odst. 
1 písm. c) tr. zák., jehož se dopustil dne 28. 2. 2001, a byl mu za to uložen 
souhrnný trest obecně prospěšných prací ve výměře 280 hodin a trest zákazu 
činnosti spočívající v zákazu řízení motorových vozidel v délce pěti a půl 
roku. Současně byl zrušen výrok o trestu z trestního příkazu Okresního soudu v 
České Lípě ze dne 21. 6. 2001, sp. zn. 3 T 362/2001. Tento trestní příkaz nabyl 
právní moci dne 20. 12. 2001.

Podle § 266 odst. 1, 2 tr. ř. podal proti tomuto trestnímu příkazu ministr 
spravedlnosti stížnost pro porušení zákona ve prospěch obviněného M. G. 
Konstatuje v ní, že napadeným rozhodnutím byl v neprospěch obviněného porušen 
zákon v ustanovení § 2 odst. 5, 6 tr. ř ve vztahu k ustanovením § 35 odst. 2, § 
36 a § 45a odst. 1 tr. zák.

Podstatou porušení zákona je podle stěžovatele skutečnost, že samosoudce 
Okresního soudu v Liberci při rozhodování o vině a trestu nevzal v úvahu 
trestní příkaz samosoudce Okresního soudu v Jablonci nad Nisou ze dne 1. 11. 
2001, sp. zn. 4 T 325/2001, který nabyl právní moci dne 17. 11. 2001. Tímto 
trestním příkazem byl totiž obviněný M. G. uznán vinným trestným činem krádeže 
podle § 247 odst. 1 písm. e) tr. zák., kterého se dopustil dne 14. 10. 2000 a 
byl za něj odsouzen k trestu obecně prospěšných prací v rozsahu 300 hodin.

Správně tak měl Okresní soud v Liberci uložit obviněnému M. G. souhrnný trest 
podle § 35 odst. 2 tr. zák. i za současného zrušení výroku o trestu z trestního 
příkazu Okresního soudu v Jablonci nad Nisou, neboť všechny zmíněné tresty jsou 
ve vztahu souhrnnosti. Pokud tak neučinil, jsou uložené tresty ve zřejmém 
nepoměru ke stupni nebezpečnosti činu pro společnost a ve zřejmém rozporu s 
účelem trestu, neboť s výkonem uložených trestů obecně prospěšných prací nebylo 
zatím započato.

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného, a to ve výše uvedených 
ustanoveních trestního řádu a trestního zákona, poté aby podle § 269 odst. 2 
tr. ř. Nejvyšší soud tento trestní příkaz zrušil, a to včetně dalších 
rozhodnutí na zrušené rozhodnutí obsahově navazující, pokud vzhledem k této 
změně pozbyla podkladu, a dále aby postupoval podle § 270 odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch  výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k následujícím zjištěním a závěrům.

V prvé řadě je třeba dát stížnosti pro porušení zákona za pravdu pokud 
konstatuje, že obviněný M. G. spáchal všechny tři trestné činy, za něž byl 
postupně odsouzen Okresními soudy v České Lípě, Jablonci nad Nisou a Liberci, 
ve vícečinném souběhu a tudíž mu za ně měl být uložen jediný, a to souhrnný 
trest v souladu s ustanovením § 35 odst. 2 tr. zák. Obviněný se totiž zmíněné 
trestné činnosti dopustil ve dnech 14. 10. 2000, 31. 12. 2000 a 28. 2. 2001 a 
první soudní rozhodnutí v pořadí, kterým byl za část této trestné činnosti 
odsouzen, byl trestní příkaz Okresního soudu v České Lípě ze dne 21. 6. 2001, 
sp. zn. 3 T 362/2001. Rozhodujícím pro stanovení pomyslné hranice rozdělující v 
daném případě trestné činy obviněného spáchané ve vícečinném souběhu od těch, 
které by již bylo nutné označit za recidivu, byl okamžik doručení zmíněného 
trestního příkazu obviněnému M. G. (viz § 314e odst. 5 tr. ř.), k čemuž došlo 
dne 28. 6. 2001.

Samosoudce Okresního soudu v Liberci si okolnosti, že obviněnému je třeba 
ukládat souhrnný trest, byl evidentně vědom, jelikož takový trest svým trestním 
příkazem ze dne 21. 11. 2001, sp. zn. 3 T 707/2001, uložil, přičemž současně 
zrušil výrok o trestu v trestním příkazu vydaném Okresním soudem v České Lípě. 
O tom, že mezitím byl ohledně další sbíhající se části trestné činnosti 
obviněného vydán dne 1. 11. 2001 Okresním soudem v Jablonci nad Nisou další 
trestní příkaz pod sp. zn. 4 T 315/2001 samosoudce Okresního soudu v Liberci 
nevěděl a ani vědět nemohl, neboť zmíněný trestní příkaz nabyl právní moci až 
dne 17. 11. 2001, tedy čtyři dny před tím než ve věci sp. zn. 3 T 707/2001 sám 
rozhodoval. Ani ve spisu samotném nebyla obsažena jakákoli informace, z níž by 
samosoudce Okresního soudu v Liberci mohl dovodit existenci dalšího trestního 
řízení vedeného proti obviněnému u Okresního soudu v Jablonci nad Nisou.

V této chvíli je však třeba poznamenat, že to byl Okresní soud v Jablonci nad 
Nisou, kdo svým trestním příkazem ze dne 1. 11. 2001 měl ve vztahu k odsouzení 
obviněného M. G. trestním příkazem Okresního soudu v České Lípě ukládat 
souhrnný trest, což tento soud bezdůvodně neučinil a obviněnému uložil 
samostatný trest obecně prospěšných prací v trvání 300 hodin. V důsledku toho 
pak došlo k situaci, kdy při uložení dalšího trestu obecně prospěšných prací ve 
výměře 280 hodin napadeným trestním příkazem Okresního soudu v Liberci bylo 
porušeno ustanovení § 36 a § 45a odst. 1 tr. zák. Nejvyšší zákonem dovolená 
výměra trestu obecně prospěšných prací je 400 hodin. Tuto hranici je nutné 
respektovat i  tehdy, je-li obviněnému ukládán tento trest a  předchozí trest 
tohoto druhu uložený dřívějším rozhodnutím nebyl zčásti nebo zcela vykonán, což 
je právě případ obviněného M. G.

Ze shora uvedených důvodů Nejvyšší soud podle § 268 odst. 2 tr. ř. vyslovil, že 
napadeným trestním příkazem Okresního soudu v Liberci ze dne 21. 11. 2001, sp. 
zn.  3 T 707/2001, byl v neprospěch obviněného M. G. porušen zákon v ustanovení 
§ 36 a § 45a odst. 1 tr. zák. K vyslovení porušení zákona v ustanovení § 2 
odst. 5, 6 tr. ř. nebylo přistoupeno, jelikož jak bylo zdůrazněno výše, Okresní 
soud v Liberci ve vlastním postupu řízení nezanedbal ničeho, o existenci 
trestního příkazu Okresního soudu v Jablonci nad Nisou se dovědět nemohl, a k 
porušení zákona tak došlo z objektivních důvodů. Podle  § 269 odst. 2 tr. ř. 
byl napadený trestní příkaz zrušen v celém rozsahu, a to včetně všech obsahově 
navazujících rozhodnutí, která touto změnou pozbyla svého podkladu. Podle § 270 
odst. 1 tr. ř. pak byla celá věc přikázána Okresnímu soudu v Liberci, aby ji v 
potřebném rozsahu znovu projednal a rozhodl. To znamená, že bude muset být 
napraveno nejenom překročení maximálně přípustné hranice u trestu obecně 
prospěšných prací, jenž bude obviněnému znovu uložen, ale bude též nezbytné v 
souladu se zákonem obviněnému uložit souhrnný trest za veškeré sbíhající se 
trestné činy, které byly výše zmíněny, což s sebou nese i povinnost zrušit 
nejenom výrok o trestu z trestního příkazu Okresního soudu v České Lípě, jako 
to již v minulosti jednou bylo učiněno, ale i výrok o trestu z trestního 
příkazu Okresního soudu v Jablonci nad Nisou. Tímto postupem pak bude napraveno 
i pochybení, jehož se dopustil posledně jmenovaný soud.

Podle § 270 odst. 4 tr. ř. je okresní soud vázán právním názorem, který ve věci 
vyslovil Nejvyšší soud a podle § 273 tr. ř. musí mít na paměti, že v novém 
řízení nemůže dojít ke změně rozhodnutí v neprospěch obviněného.

Poučení: Proti tomuto rozsudku není opravný prostředek přípustný.

V Brně dne 21. října 2003

Předseda senátu:

JUDr. František Hrabec   

	

	
