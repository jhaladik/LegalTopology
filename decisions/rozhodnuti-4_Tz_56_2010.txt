Soud: Nejvyšší soud

Důvod dovolání: § 148 odst. 1 písm. e, § 73a odst. 4,5 tr.ř. 

Spisová značka: 4 Tz 56/2010

Datum rozhodnutí: 12.01.2011

Typ rozhodnutí: ROZSUDEK


Dotčené předpisy: § 268 odst. 7 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 56/2010-93

ČESKÁ REPUBLIKA 
ROZSUDEK
JMÉNEM REPUBLIKY





Nejvyšší soud České republiky projednal ve veřejném zasedání konaném dne 12. 
ledna 2011 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky ve prospěch obviněného Mgr. J.  
B., proti usnesení Vrchního soudu v Olomouci ze dne 22. 12. 2009 sp. zn. 5 To 
75/2009, v trestní věci vedené u Krajského soudu v Ostravě pod sp. zn. 35 T 
15/2001, a podle § 268 odst. 2, § 269 odst. 2 a § 270 odst. 1 tr. ř. rozhodl  t 
a k t o :

Usnesením Vrchního soudu v Olomouci ze dne 22. 12. 2009 sp. zn. 5 To 
75/2009            b y l   p o r u š e n   z á k o n    v ustanoveních § 147 
odst. 1 písm. a) a § 148 odst. 1 písm. c) tr. ř. a v řízení, které mu 
předcházelo, v ustanovení § 73a odst. 4 tr. ř., ve znění účinném do 31. 12. 
2009,  v neprospěch obviněného Mgr. J. B.

Napadené usnesení  s e   z r u š u j e .

Dále se zrušuje usnesení Krajského soudu v Ostravě ze dne 17. 4. 2009 sp. 
zn.                 35 T 15/2001, jakož i všechna další rozhodnutí na shora 
uvedená usnesení obsahově navazující, pokud vzhledem ke změně, k níž došlo 
zrušením, pozbyla podkladu, zejména usnesení Vrchního soudu v Olomouci ze dne 
29. 4. 2010 sp. zn. 5 To 76/2009.

Krajskému soudu v Ostravě  s e   p ř i k a z u j e , aby věc v potřebném 
rozsahu znovu projednal a rozhodl. 
 
Odůvodnění:


Ministryně spravedlnosti podala podle § 266 odst. 1 tr. ř. stížnost pro 
porušení zákona ve prospěch obviněného Mgr. J. B. proti usnesení Vrchního soudu 
v Olomouci ze dne 22. 12. 2009 sp. zn. 5 To 75/2009, kterým podle § 148 odst. 1 
písm. c) tr. ř. zamítnul stížnost podanou obviněným Mgr. J. B. proti usnesení 
Krajského soudu v Ostravě ze dne 17. 4. 2009 č. j. 35 T 15/2001-20258.

Citovaným usnesením Krajského soudu v Ostravě ze dne 17. 4. 2009 sp. 
zn.                  35 T 15/2001 bylo rozhodnuto podle § 73a odst. 4 tr. ř. a 
contrario o zamítnutí žádosti obviněného Mgr. J. B. o zrušení peněžité záruky 
ve výši 7.000.000,- Kč.

Podle názoru ministryně spravedlnosti byl usnesením Vrchního soudu v Olomouci 
ze dne 22. 12. 2009 sp. zn. 5 To 75/2009 porušen zákon v ustanovení § 148 odst. 
1 písm. c) tr. ř. a v řízení mu předcházejícím v ustanoveních § 73a odst. 4, 5 
tr. ř. Stěžovatelka v podané stížnosti pro porušení zákona poukázala na znění 
citovaných ustanovení trestního řádu                 a uvedla dále, že obviněný 
Mgr. J. B. byl odsouzen rozsudkem Krajského soudu                  v Ostravě ze 
dne 19. 10. 2006  č.j. 35 T 15/2001-18645 ve spojení s rozsudkem Vrchního soudu 
v Olomouci ze dne 25. 9. 2008 č. j. 5 To 100/2007-19215 pro návod k trestnému 
činu podvodu podle § 10 odst. 1 písm. b) k § 250 odst. 1, 3 písm. b) tr. zák. 
č. 140/1961 Sb., ve znění účinném do 31. 12. 2009, k nepodmíněnému trestu 
odnětí svobody v trvání 3 roků             a 6 měsíců se zařazením pro jeho 
výkon do věznice s ostrahou.

V rámci přípravného řízení vedeného v této trestní věci byl obviněný vzat do 
vazby usnesením Okresního soudu v Ostravě ze dne 22. 12. 1999 sp. zn. Nt 
3580/99, běh lhůty jejího trvání začal ode dne 19. 12. 1999 v 10:00 hodin. 
Usnesením téhož soudu ze dne 18. 7. 2001 sp. zn. Nt 4305/2001 bylo rozhodnuto o 
propuštění obviněného Mgr. J. B. z vazby na svobodu za současného přijetí jeho 
písemného slibu podle ustanovení § 73 odst. 1 písm. b) tr. ř. a peněžité záruky 
ve výši 7.000.000,- Kč podle § 73a odst. 1 tr. ř. Jako přetrvávající shledal 
soud u obviněného důvod vazby podle § 67 odst. 1 písm. a) tr. ř., ve znění v té 
době platném. 

Podáním ze dne 13. 3. 2009 navrhl obviněný Mgr. J. B. Krajskému soudu v Ostravě 
zrušení peněžité záruky, přičemž jako zásadní důvod svého návrhu uvedl, že dne 
11. 3. 2009 nastoupil výkon nepodmíněného trestu odnětí svobody, který mu byl 
uložen ve výše citované trestní věci, a jsou tedy splněny podmínky ustanovení § 
73a tr. ř., tedy že je možné peněžitou záruku zrušit. Tomuto návrhu soud 
nevyhověl a podle § 73a odst. 4 tr. ř.  a contrario ho zamítl usnesením ze dne 
17. 4. 2009 sp. zn. 35 T 15/2001. Proti tomuto usnesení podal obviněný 
stížnost, která byla jako nedůvodná podle § 148 odst. 1 písm. c) tr. ř. 
zamítnuta usnesením Vrchního soudu v Olomouci ze dne 22. 12. 2009 sp. zn. 5 To 
75/2009. Podstata argumentace zamítavého stanoviska soudů obou stupňů spočívá v 
tom, že u obviněného ještě nebylo rozhodnuto o veškeré trestné činnosti, pro 
kterou byla na něho podána obžaloba, a jelikož důvody vazby u něho trvají i 
nadále, je zapotřebí, aby jeho účast na úkonech trestního řízení byla zajištěna 
právě peněžitou zárukou. 

S postupem soudů obou stupňů a jejich argumentací ve vztahu k 
důvodnosti                     a zákonnosti dalšího trvání peněžité záruky 
nelze podle stěžovatelky souhlasit. U obviněného Mgr. J. B. Okresní soud v 
Ostravě při jeho propuštění z vazby usnesením ze dne    18. 7. 2001 sp. zn. Nt 
4305/2001 konstatoval přetrvávání vazebního důvodu podle § 67 odst. 1 písm. a) 
tr. ř. (jeho znění je shodné s dnešním platným zněním), podle kterého je 
vazebním důvodem obava, že obviněný uprchne nebo se bude skrývat, aby se tak 
trestnímu stíhání nebo trestu vyhnul, zejména nelze-li jeho totožnost hned 
zjistit, nemá-li stálé bydliště anebo hrozí-li mu vysoký trest. Účelem vazby je 
v tomto případě tedy zajištění účasti obviněného na úkonech trestního řízení. 
Jeví se pak přinejmenším nelogické tvrzení zastávané soudem, že u obviněného, 
který nastoupí výkon nepodmíněného trestu odnětí svobody, trvají i nadále 
důvody vazby citované výše. Je nepochybné, že osobní svoboda takového 
obviněného je omezena minimálně stejně důkladně jako v případě vazby a pro 
účely trestního řízení je k dispozici naprosto stejně jako ve vazbě. Peněžitá 
záruka je jedním z institutů nahrazujících vazbu a může být tedy použita pouze 
v případě, že u obviněného trvají důvody vazby. V daném případě však nelze 
souhlasit s tvrzením soudu, že u obviněného Mgr. B. důvody vazby podle § 67 
písm. a) tr. ř. trvaly i v době, kdy nastoupil výkon trestu odnětí svobody. V 
době, kdy vykonával trest odnětí svobody ho nebylo možno vzít do vazby, což 
jinak u obviněného, u něhož jsou důvody vazby dány, možné je. Proto také nelze 
akceptovat názor, že u tohoto obviněného trvaly i důvody pro trvání peněžité 
záruky. Zjednodušeně řečeno nebyly dány důvody pro trvání institutu, který 
nahrazoval vazbu, protože důvody vazby nebyly dány a nebylo tedy co nahrazovat. 
Ze stejných důvodů pak nelze přisvědčit názoru zastávanému soudy obou stupňů v 
tom smyslu, že „byť to není v zákoně výslovně uvedeno, z logiky věci vyplývá, 
že peněžitá záruka u obviněné osoby může trvat do té doby, než je rozhodnuto o 
veškeré žalované trestné činnosti“ (str. 2 usnesení Krajského soudu v Ostravě 
ze dne 17. 4. 2009 sp. zn. 35 T 15/2001). Pokud soud dospěl k závěru, že důvody 
vazby jsou u obviněného dány v další dosud neskončené části věci, nic by mu 
nebránilo, aby poté, co by rozhodl kladně o žádosti obviněného o zrušení 
peněžité záruky, při propuštění obviněného z výkonu trestu odnětí svobody znovu 
rozhodl o vazbě platné pro další trestní řízení, a to  i včetně případného 
dalšího rozhodnutí o peněžité záruce.

Z uvedených důvodů je třeba postup již soudu prvního stupně, který zamítl 
žádost obviněného Mgr. J. B. o zrušení peněžní záruky, namísto toho, aby jí 
zejména s přihlédnutím k ustanovení § 73a odst. 5 tr. ř. vyhověl, posoudit jako 
nezákonný a stejný závěr je nutno přijmout i ohledně postupu Vrchního soudu v 
Olomouci, který nevyhověl stížnosti obviněného a usnesení soudu prvního stupně 
nezrušil a věc mu nevrátil k novému projednání, pokud sám nemohl ve věci 
rozhodnout. Postup soudů obou stupňů při rozhodování o žádosti obviněného Mgr. 
J. B. o zrušení peněžní záruky je tedy nutno posoudit jako porušení zákona v 
neprospěch obviněného.

Proto ministryně spravedlnosti v závěru svého podání navrhla, aby Nejvyšší soud 
podle § 268 odst. 2 tr. ř. vyslovil, že pravomocným usnesením Vrchního soudu v 
Olomouci ze dne 22. 12. 2009 sp. zn. 5 To 75/2009 byl porušen zákon v 
ustanovení § 148 odst. 1 písm. c) tr. ř. a v řízení předcházejícím usnesením 
Krajského soudu v Ostravě ze dne 17. 4. 2009            sp. zn. 35 T 15/2001 v 
ustanoveních § 73a odst. 4, 5 tr. ř. Podle § 269 odst. 2 tr. ř. aby usnesení 
Vrchního soudu v Olomouci spolu s usnesením Krajského soudu v Ostravě 
zrušil            a zrušil všechna další rozhodnutí na zrušená usnesení 
obsahově navazující, pokud vzhledem ke změně, k níž došlo zrušením, pozbyla 
podkladu. Poté aby postupoval podle § 270 odst. 1 tr. ř., případně podle § 271 
odst. 1 tr. ř.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

Podle § 73a odst. 1 tr. ř., ve znění účinném do 31. 12. 2009, je-li dán důvod 
vazby uvedený v § 67 písm. a) nebo c), může orgán rozhodující o vazbě ponechat 
obviněného na svobodě nebo ho propustit na svobodu též tehdy, jestliže přijme 
složenou peněžitou záruku, jejíž výši určil. Je-li však obviněný stíhán pro 
trestný čin teroru (§ 93 a 93a), obecného ohrožení podle § 179 odst. 2, 3, 
nedovolené výroby a držení omamných a psychotropních látek a jedů podle § 187 
odst. 3, 4, vraždy (§ 219), ublížení na zdraví (§ 222), loupeže podle   § 234 
odst. 3, znásilnění podle § 241 odst. 2 až 4 a pohlavního zneužívání podle § 
242 odst. 3, 4 trestního zákona a je-li dán důvod vazby uvedený v § 67 písm. 
c), nelze peněžitou záruku přijmout. Se souhlasem obviněného může peněžitou 
záruku složit i jiná osoba, musí však být před jejím přijetím seznámena s 
podstatou obvinění a se skutečnostmi, v nichž je shledáván důvod vazby.

Podle § 73a odst. 4 tr. ř., ve znění účinném do 31. 12. 2009, peněžitou záruku 
zruší nebo změní její výši na návrh obviněného nebo osoby, která ji složila, 
anebo i bez návrhu soud nebo státní zástupce, který v té době vede řízení, 
jestliže pominuly důvody, které k jejímu přijetí vedly, nebo se změnily 
okolnosti rozhodné pro určení její výše. Rozhodne-li         o zrušení peněžité 
záruky nebo o jejím připadnutí státu, přezkoumá zároveň, zda nejsou dány důvody 
pro rozhodnutí o vzetí do vazby, a případně provede potřebné úkony.

Podle odst. 5 téhož ustanovení tr. ř. nerozhodne-li soud jinak, trvá peněžitá 
záruka           u obviněného, který byl pravomocně odsouzen k nepodmíněnému 
trestu odnětí svobody nebo peněžitému trestu, do dne, kdy obviněný nastoupí 
výkon trestu odnětí svobody, zaplatí peněžitý trest a náklady trestního řízení. 
Nezaplatí-li obviněný peněžitý trest nebo náklady trestního řízení ve stanovené 
lhůtě, na jejich zaplacení se použijí prostředky z peněžité záruky.

Podle § 147 odst. 1 písm. a) tr. ř. při rozhodování o stížnosti přezkoumá 
nadřízený orgán a) správnost všech výroků napadeného usnesení, proti nimž může 
stěžovatel podat stížnost.

Podle § 148 odst. 1 písm. c) tr. ř. nadřízený orgán stížnost zamítne, není-li 
důvodná.

Již ve svém rozsudku ze dne 20. 5. 2003 sp. zn. 4 Tz 24/2003 ( publ. v souboru 
trest. rozh. NS ČR sv. 26/2004, T 616) Nejvyšší soud mj. uvedl, že vazební 
substituty upravené v ustanoveních § 73 tr. ř. (nahrazení vazby zárukou, 
dohledem nebo slibem)  a § 73a tr. ř. (peněžitá záruka) jsou neoddělitelně 
spjaty s přípustnou existencí institutu vazby jako takové. V případě přijetí 
názorů, které by směřovaly ve svém důsledku k popření charakteru těchto 
substitutů, jako prostředků nahrazujících vazbu, by takový postup vedl k 
ukládání povinností obviněnému i v situaci, kdy použitý zajišťovací prostředek 
nahrazující vazbu ztratil své právní opodstatnění, což by znamenalo nepřípustné 
zasahování do právního postavení obviněného nad míru stanovenou zákonem.

Takto vyjádřený postulát lze zcela jistě aplikovat i na nyní přezkoumávaný 
případ obviněného Mgr. B.

Jestliže jmenovaný obviněný dne 11. 3. 2009 nastoupil ve věznici v Ostravě 
výkon trestu odnětí svobody v trvání 3 roků a 6 měsíců, uložený  mu rozsudkem 
Krajského soudu v Ostravě ze dne 19. 10. 2006 sp. zn. 35 T 15/2001 ve spojení s 
rozsudkem Vrchního soudu v Olomouci ze dne 25. 9. 2008 sp. zn. 5 To 100/2007, 
je zcela zjevné, že tímto okamžikem se stal bezpředmětným vazební důvod podle § 
67 písm. a) tr. ř. (resp. podle § 67 odst. 1 písm. a) tr. ř., ve znění účinném 
do 31. 12. 2001), jak byl deklarován Okresním soudem v Ostravě v jeho usnesení 
ze dne 18. 7. 2001 sp. zn. Nt 4305/2001, jímž byl obviněný Mgr. B. propuštěn z 
vazby na svobodu za současného přijetí písemného slibu (§ 73 odst. 1 písm. 
b)         tr. ř.) a peněžité záruky ve výši 7 milionů Kč (§ 73a odst. 1 tr. 
ř.). Obviněný totiž nemohl nikam uprchnout ani se skrývat, aby se dalšímu 
trestnímu stíhání (které ohledně další části trestné činnosti probíhalo) nebo 
trestu vyhnul. 

V takovém případě se pak ale stala bezpředmětnou i peněžitá záruka, která do té 
doby vazbu obviněného nahrazovala a o jejíž zrušení obviněný dne 13. 3. 2009 ( 
tedy po svém nástupu do výkonu trestu odnětí svobody ) Krajský soud v Ostravě 
požádal.

Názory soudů nižších stupňů vyjádřené v jejich zamítavých usneseních, že 
vazební důvod podle § 67 písm. a) tr. ř. u obviněného nadále trvá, přičemž ten 
byl v mezidobí, byť nepravomocně, odsouzen za další část stíhané trestné 
činnosti a byl mu uložen souhrnný trest odnětí svobody na 8 roků a 6 měsíců do 
věznice s ostrahou, peněžitý trest ve výměře 2 milionů Kč a náhradní trest 
odnětí svobody na 1 rok, když peněžitá záruka u obviněného může trvat do té 
doby, než je rozhodnuto o veškeré žalované trestné činnosti, postrádají jednak 
potřebnou oporu v zákoně a zároveň jsou i v rozporu s elementárními zásadami 
logiky. 

Obviněný přece nemůže být zároveň ve výkonu trestu odnětí svobody i ve výkonu 
vazby. V úvahu připadá jedno nebo druhé. V daném případě obviněný nastoupil 
výkon uloženého trestu odnětí svobody a pokud krajský soud v této době pokládal 
za potřebné obviněného podrobit nějakým nezbytným omezením, mohl o tom event. 
rozhodnout za použití § 74a tr. ř. Nemohlo se ale v žádném případě jednat o 
úvahu, že u obviněného přetrvává důvod k dalšímu trvání již dříve složené 
peněžité záruky, jako náhrady za vazbu.

Jak bylo již zdůrazněno výše, vazbu lze nahrazovat pouze tehdy, pokud 
obviněnému hrozí vzetí do vazby, nebo již vazbu vykonává a zároveň jsou pro 
takový postup splněny veškeré zákonem stanovené  podmínky. Obviněný, který je 
ve výkonu trestu odnětí svobody, není ve vazbě a není zde tudíž co nahrazovat. 
Proto pokud v předchozím řízení byla vazba obviněného nahrazena např. 
peněžitou  zárukou, a nejsou zde zákonné důvody pro jiný postup vyplývající z 
ustanovení § 73a odst. 4, 5 tr. ř., je soud povinen i bez  návrhu peněžitou 
záruku zrušit a vrátit ji složiteli. 

Ani okolností, že obviněný byl ještě před rozhodnutím Vrchního soudu v 
Olomouci         o podané stížnosti z výkonu trestu odnětí svobody podmíněně 
propuštěn (usnesením Okresního soudu Brno-venkov ze dne 2. 7. 2009 sp. zn. 28 
Pp 93/2009), nebylo možné odůvodnit další trvání původně složené a přijaté 
peněžité záruky. 

Zamítnutí žádosti, resp. návrhu obviněného na zrušení peněžité záruky tudíž 
nemohlo být opřeno o argumenty, které ve svém usnesení jako stěžejní uvedl 
krajský soud, ale ani o ty, které v usnesení, jímž zamítl včas podanou stížnost 
obviněného, doplnil soud stížnostní (Vrchní soud v Olomouci). Jediným v úvahu 
přicházejícím důvodem, pro který bylo možné v době vydání rozhodnutí krajským 
soudem odůvodnit nevrácení celé peněžité záruky, byla okolnost o níž se uvedený 
soud sám zmiňuje na str. 2 svého usnesení, a to je, že obviněný neměl v té době 
uhrazeny náklady trestního řízení ve výši 11 000,- Kč. Sám tento soud ale 
současně konstatoval, že k této skutečnosti nepřihlížel, s ohledem na extrémní 
nepoměr mezi výší nákladů trestního řízení a výší peněžité záruky.

V takovém případě měl ale krajský soud rozhodnout tak, že se podle § 73a odst. 
4            tr. ř. peněžitá záruka zrušuje. Pokud tak neučinil a jeho chybu 
nenapravil ani soud stížnostní, nelze než konstatovat, že napadeným usnesením 
Vrchního soudu v Olomouci byl porušen zákon v ustanoveních § 147 odst. 1 písm. 
a) a § 148 odst. 1 písm. c) tr. ř. a v řízení, které mu předcházelo, v 
ustanovení § 73a odst. 4 tr. ř., ve znění účinném do 31. 12. 2009, v neprospěch 
obviněného Mgr. J. B., což Nejvyšší soud vyslovil podle § 268 odst. 2 tr. ř. 
Podle  § 269 odst. 2 tr. ř. pak Nejvyšší soud toto usnesení vrchního soudu 
zrušil a zrušil i předchozí usnesení Krajského soudu v Ostravě, jakož i všechna 
další obsahově navazující rozhodnutí, která touto změnou pozbyla podkladu. 
Tento zrušující výrok dopadá i na usnesení Vrchního soudu v Olomouci ze dne 29. 
4. 2010 sp. zn. 5 To 76/2009, jímž byla zamítnuta další následná žádost 
obviněného Mgr. B. na zrušení peněžité záruky, neboť toto usnesení dosud 
nenabylo právní moci, když o stížnosti obviněného nebylo do doby vyhlášení 
tohoto rozsudku Nejvyššího soudu stížnostním soudem rozhodnuto. Bylo by totiž 
nelogické, aby o obsahově totožných návrzích obviněného byla paralelně vedena 
dvě samostatná řízení a případně vydána i samostatná rozhodnutí. Nejvyšší soud 
totiž následně podle § 270  odst. 1 tr. ř. přikázal Krajskému soudu v Ostravě, 
aby věc v potřebném rozsahu znovu projednal a rozhodl, a to při plném 
respektování všech právních závěrů, které v tomto rozsudku Nejvyšší soud 
vyslovil (viz § 270 odst. 4 tr. ř.).

Poučení: Proti tomuto rozhodnutí není opravný prostředek přípustný.


V Brně dne 12. ledna 2011



Předseda senátu:
JUDr. František H r a b e c  




	
	




 


	
	


