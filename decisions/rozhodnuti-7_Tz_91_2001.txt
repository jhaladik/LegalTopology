Soud: Nejvyšší soud

Spisová značka: 7 Tz 91/2001

Datum rozhodnutí: 30.05.2001

Typ rozhodnutí: Rozsudek




7 Tz 91/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání dne 30. 5. 2001 v senátě složeném 
z předsedy JUDr. Petra Hrachovce a soudců JUDr. Zdeňka Sováka a JUDr. Jana 
Engelmanna stížnost pro porušení zákona podanou ministrem spravedlnosti v 
neprospěch obviněného Ji. M., v trestní věci vedené u Okresního soudu v Přerově 
pod sp. zn. 3 T 18/99 a podle § 268 odst. 2 tr. ř., § 269 odst. 2 tr. ř., § 270 
odst. 1 tr. ř. za podmínek stanovených v § 272 odst. 1 tr. ř. rozhodl t a k t o 
: 

Usnesením Krajského soudu v Ostravě ze dne 30. 10. 2000, sp. zn. 6 To 380/2000,

b y l p o r u š e n z á k o n

v ustanovení § 256 tr. ř. a v řízení jež mu předcházelo, v ustanoveních § 23 
odst. 1 tr. zák., § 31 odst. 1 tr. zák. ve prospěch obviněného J. M.

	Toto usnesení Krajského soudu v Ostravě v rozsahu vysloveného porušení 
zákona a rozsudek Okresního soudu v Přerově ze dne 1. 12. 1999, sp. zn. 3 T 
18/99, ve výroku o trestu se z r u š u j í . Zrušují se také další rozhodnutí 
na zrušené části usnesení a rozsudku obsahově navazující, pokud vzhledem ke 
změně, k níž došlo zrušením, pozbyla podkladu.

	Okresnímu soudu v Přerově se p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Přerově ze dne 1. 12. 1999, sp. zn. 3 T 18/99, byl 
obviněný J. M. uznán vinným trestným činem ublížení na zdraví podle § 224 odst. 
3 tr. zák. a trestným činem ohrožení pod vlivem návykové látky podle § 201 
písm. d) tr. zák. a odsouzen podle § 224 odst. 3 tr. zák., § 35 odst. 1 tr. 
zák., § 60a odst. 1 tr. zák. k úhrnnému trestu odnětí svobody na tři roky při 
současném vyslovení dohledu s tím, že podle § 60a odst. 2 tr. zák. byl výkon 
trestu odnětí svobody podmíněně odložen na zkušební dobu v trvání čtyř a půl 
roku. Podle § 60a odst. 3 tr. zák. bylo obviněnému uloženo, aby ve zkušební 
době podle svých sil uhradil poškozeným škodu, jak se zavázal v mimosoudní 
dohodě, aby se zdržel požívání alkoholických nápojů, aby se podrobil léčení 
závislosti na návykové látce a aby podle svých sil nahradil škodu způsobenou 
trestným činem (míněna je patrně škoda, ohledně jejíž náhrady obviněný 
neuzavřel tzv. mimosoudní dohodu). Podle § 49 odst. 1 tr. zák., § 50 odst. 1 
tr. zák. byl obviněnému uložen trest zákazu činnosti spočívající v zákazu 
řízení motorových vozidel na devět roků. Podle § 228 odst. 1 tr. ř. byla 
obviněnému uložena povinnost zaplatit VZP částku 196 905 Kč.

Podle zjištění Okresního soudu v Přerově se obviněný dopustil trestných činů 
tím, že dne 25. 7. 1998 kolem 15.15 hodin na okraji obce K., okr. P., na 
silnici č. I/35 ve směru na P. po předchozím požití alkoholických nápojů řídil 
osobní motorové vozidlo zn. Volkswagen Golf rychlostí převyšující o více než 40 
km/h povolenou rychlost jízdy v obci a při výjezdu z nepřehledné levotočivé 
zatáčky přejel do protisměrné poloviny vozovky, kde se čelně střetl s 
protijedoucím plně obsazeným osobním motorovým vozidlem zn. Škoda Felicia, v 
důsledku čehož došlo ke zranění všech pěti osob ve vozidle zn. Škoda Felicia a 
z toho čtyři osoby, a to B. M., L. M., J. M. a E. H., utrpěly těžká zranění. Na 
vozidle zn. Škoda Felicia byla podle zjištění Okresního soudu v Přerově 
způsobena škoda ve výši 246 500 Kč. Pokud jde o stupeň ovlivnění obviněného 
alkoholem, zjistil Okresní soud v Přerově, že v krvi obviněného bylo v 17.30 
hodin 1,29 promile alkoholu.

Proti rozsudku Okresního soudu v Přerově podal odvolání státní zástupce 
Okresního státního zastupitelství v Přerově, který se domáhal toho, aby 
obviněnému byl uložen nepodmíněný trest odnětí svobody a trest zákazu činnosti. 
Krajský soud v Ostravě usnesením ze dne 30. 10. 2000, sp. zn. 6 To 380/2000, 
zamítl odvolání státního zástupce jako nedůvodné podle § 256 tr. ř.

Ministr spravedlnosti podal dne 25. 4. 2001 v neprospěch obviněného J. M. 
stížnost pro porušení zákona proti usnesení Krajského soudu v Ostravě s tím, že 
tento soud nesprávně zamítl odvolání státního zástupce. Ministr spravedlnosti 
namítl, že nebyly splněny zákonné předpoklady pro to, aby obviněnému byl uložen 
podmíněný trest odnětí svobody, a že podmíněné odsouzení je ve zřejmém nepoměru 
k stupni nebezpečnosti činu pro společnost a že uložený druh trestu je ve 
zřejmém rozporu s účelem trestu. Proto ministr spravedlnosti navrhl, aby 
Nejvyšší soud vyslovil vytýkané porušení zákona, ke kterému došlo ve prospěch 
obviněného, aby zrušil napadené usnesení a aby dále potupoval podle § 270 odst. 
1 tr. ř., tj. aby přikázal nové projednání a rozhodnutí věci.

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost výroku napadeného usnesení, jakož i řízení, jež mu 
předcházelo, a shledal, že zákon byl porušen.

Rozsudek Okresního soudu v Přerově byl vynesen v řízení, které bylo provedeno 
podle trestního řádu a v kterém nedošlo k žádným podstatným vadám, zvláště 
pokud by mohly mít vliv na objasnění věci nebo na možnost uplatnění práva 
obhajoby. V tomto řízení byly provedeny všechny dostupné důkazy, které byly 
nutné pro zjištění skutkového stavu, o němž nejsou důvodné pochybnosti, jak to 
vyžaduje ustanovení § 2 odst. 5 tr. ř. Okresní soud v Přerově zhodnotil důkazy 
způsobem, který je v souladu se zásadami stanovenými v § 2 odst. 6 tr. ř., a 
vyvodil z nich odpovídající skutková zjištění. Správně zjištěný skutkový stav 
Okresní soud v Přerově ve shodě se zákonem kvalifikoval jako trestný čin 
ublížení na zdraví podle § 224 odst. 3 tr. zák. a trestný čin ohrožení pod 
vlivem návykové látky podle § 201 písm. d) tr. zák. Jednočinný souběh těchto 
trestných činů je možný (viz č. 44/1998 Sb. rozh. tr.). Výrok o vině tedy 
odpovídá zákonu a na tento výrok navazuje správný výrok o náhradě škody 
týkající se nároku VZP. 

Zákon byl porušen výrokem o trestu. Podstatou porušení zákona je to, že Okresní 
soud v Přerově uložil obviněnému podmíněný trest odnětí svobody. Pokud jde o 
samotnou výměru trestu odnětí svobody, kterou Okresní soud v Přerově zvolil na 
dolní hranici sazby stanovené v § 224 odst. 3 tr. zák. v rozpětí od tří let do 
deseti let, lze sice konstatovat, že odpovídajícím způsobem zcela nevystihuje 
závažné okolnosti svědčící v neprospěch obviněného, avšak z hlediska výměry 
trestu odnětí svobody ještě nejde o zřejmý nepoměr k stupni nebezpečnosti činu 
pro společnost (§ 266 odst. 2 tr. ř.). Se zřetelem k tomu, za jakých podmínek 
je možné vyslovit porušení zákona výrokem o trestu, lze výměru trestu odnětí 
svobody na tři roky ještě akceptovat. Jinak tomu je, pokud jde o podmíněný 
odklad výkonu trestu odnětí svobody. Tímto rozhodnutím Okresní soud v Přerově 
již evidentně založil stav, kdy uložený trest je ve zřejmém nepoměru k stupni 
nebezpečnosti činu pro společnost a kdy uložený druh trestu je ve zřejmém 
rozporu s účelem trestu (§ 266 odst. 2 tr. ř.), bez ohledu na to, že vedle 
podmíněného trestu odnětí svobody při současném vyslovení dohledu a při uložení 
povinností podle § 60a odst. 3 tr. zák. byl zároveň správně uložen velmi 
citelný trest zákazu činnosti blížící se horní hranici sazby. Pro podmíněný 
odklad výkonu trestu odnětí svobody zcela zjevně nebyly splněny zákonné 
předpoklady.

Podle § 60a odst. 1 tr. zák. za podmínek uvedených v § 58 odst. 1 tr. zák. může 
soud podmíněně odložit výkon trestu odnětí svobody nepřevyšujícího tři léta, 
vysloví-li zároveň nad pachatelem dohled. Podle § 58 odst. 1 písm. a) tr. zák. 
soud může podmíněně odložit výkon trestu odnětí svobody, jestliže vzhledem k 
osobě pachatele, zejména s přihlédnutím k jeho dosavadnímu životu a prostředí, 
v kterém žije a pracuje, a k okolnostem případu má důvodně za to, že účelu 
trestu bude dosaženo i bez jeho výkonu.

Okresní soud v Přerově jednostranně ve prospěch obviněného hodnotil některé 
kladné charakteristiky obviněného, které ve skutečnosti měly jen dílčí význam, 
nehodnotil osobu obviněného, zejména jeho dosavadní život, komplexně a vůbec se 
nezabýval otázkou, zda podmíněný odklad výkonu trestu odnětí svobody umožňují 
také okolnosti případu.

Při hodnocení osoby obviněného Okresní soud v Přerově zdůraznil jeho 
sebekritický vztah k spáchanému činu, jak se projevil zejména vyjádřenou 
lítostí a uzavřením dohody o odškodnění poškozených. K předchozím odsouzením 
obviněného Okresní soud v Přerově nepřihlížel a hodnotil dosavadní život 
obviněného jako řádný. Okresní soud v Přerově vycházel z toho, že obviněný byl 
v minulosti odsouzen pro trestnou činnost zcela jiné povahy, a patrně i z toho, 
že od předchozích odsouzení uplynula již dlouhá doba.

 Tyto úvahy Okresního soudu v Přerově ohledně předchozích odsouzení obviněného 
lze považovat za správné, pokud jde o odsouzení, ke kterým postupně došlo v 
letech 1970 až 1978. Následovala však dvě odsouzení v letech 1987 a 1991, 
jejichž význam nelze pominout. Rozsudkem Krajského soudu v Ostravě ze dne 8. 4. 
1987, sp. zn. 3 T 2/87, byl obviněný uznán vinným trestnými činy rozkrádání 
majetku v socialistickém vlastnictví podle § 132 odst. 1 písm. a), odst. 2 
písm. b), c) tr. zák., poškozování majetku v socialistickém vlastnictví podle § 
136 odst. 1 písm. a) tr. zák., krádeže podle § 247 odst. 1, 2 písm. b), d) tr. 
zák. a porušování domovní svobody podle § 238 odst. 1 tr. zák. (vše ve znění 
zákona č. 140/1961 Sb.) a za tyto trestné činy mu byl uložen nepodmíněný trest 
odnětí svobody na devět a půl roku, který mu byl později zkrácen na sedm roků a 
dva měsíce. Z výkonu trestu byl podmíněně propuštěn dne 23. 10. 1990, zkušební 
doba byla stanovena na tři roky a jeden rok po jejím uplynutí nastal účinek 
předpokládaný ustanovením § 64 odst. 3 tr. zák. Trestná činnost obviněného 
spočívala v sérii jedenácti vloupání do různých objektů tehdejších 
socialistických organizací i do objektů občanů s tím, že z těchto objektů 
obviněný odcizil různé věci v celkové hodnotě více než 80 000 Kčs, a v dalších 
nejméně pěti případech odcizil cestujícím ve vlacích věci v hodnotě nejméně 9 
000 Kčs. Rozsudkem Okresního soudu v Galantě ze dne 16. 10. 1991, sp. zn. 2 T 
119/91, byl obviněný uznán vinným trestným činem útoku na veřejného činitele 
podle § 155 odst. 1 písm. a) tr. zák. a odsouzen k nepodmíněnému trestu odnětí 
svobody na dvanáct měsíců. Z výkonu trestu byl podmíněně propuštěn dne 3. 6. 
1992 a ve zkušební době stanovené na pět roků se osvědčil. Trestný čin 
obviněného spočíval v tom, že ve vlaku nastříkal slzný plyn do obličeje 
policistům kriminální policie, kteří ho kontrolovali v souvislosti s podezřením 
ze spáchání vlakových krádeží. Okresní soud v Přerově neprovedl důkaz trestními 
spisy o předchozích odsouzeních obviněného a nezjistil ani to, v čem skutkově 
dřívější trestná činnost obviněného spočívala. Tato zjištění učinil Nejvyšší 
soud na podkladě důkazů provedených ve veřejném zasedání konaném o stížnosti 
pro porušení zákona. Význam uvedených zjištění je v tom, že obviněný je osobou, 
u které se již projevil výraznější sklon k nerespektování zákonů. Posuzované 
trestné činnosti se obviněný dopustil dne 25. 7. 1998, tedy necelých šest let 
poté, co mu uplynula zkušební doba stanovená při podmíněném propuštění z výkonu 
trestu odnětí svobody v trestní věci Krajského soudu v Ostravě sp. zn. 3 T 
2/87, a jeden rok a necelé dva měsíce poté, co mu uplynula zkušební doba 
stanovená při podmíněném propuštění z výkonu trestu odnětí svobody v trestní 
věci Okresního soudu v Galantě sp. zn. 2 T 119/91. Tyto souvislosti ukazují na 
to, že částečný výkon předchozích trestů odnětí svobody nezajistil trvalou 
nápravu obviněného. Na tomto závěru nic nemůže změnit skutečnost, že nyní 
posuzovaná trestná činnost obviněného měla odlišnou povahu, neboť byla spáchána 
při řízení motorového vozidla porušením dopravní kázně. V této spojitosti je 
závažnou skutečností to, že obviněný byl v letech 1991 až 1998 celkem sedmkrát 
postižen pro různé dopravní přestupky. V roce 1991 byl postižen za to, že při 
couvání najel do jiného osobního automobilu a z místa ujel. V roce 1994 byl 
postižen za překročení povolené rychlosti, když v úseku s omezením rychlosti na 
60 km/h jel rychlostí 76 km/h. V roce 1994 byl postižen ještě za to, že 
nesprávným předjížděním způsobil dopravní nehodu. V roce 1996 byl postižen opět 
za rychlost jízdy. Další postih obviněného v roce 1996 byl za to, že se 
nevěnoval plně řízení a nesledoval situaci v provozu. V roce 1998 byl postižen 
za jízdu bez osvědčení o technickém průkazu vozidla. Znovu pak byl v roce 1998 
postižen za porušení zákazu předjíždění. Tento výčet svědčí o tom, že 
obviněného jako řidiče nelze hodnotit jinak než jako trvale neukázněného. Tím 
je jen dokreslena charakteristika obviněného jako osoby, u které je již šířeji 
založen celkový sklon k jednání nerespektujícímu zákony. Nyní posuzovaný čin 
tudíž není jen ojedinělým nebo nahodilým vybočením z jinak řádného života, 
nýbrž určitým vyvrcholením tendence, která se u obviněného i jako řidiče 
motorového vozidla projevovala po delší dobu a postupně zesilovala. Z těchto 
důvodů nemohl Okresní soud v Přerově dojít k přesvědčivému závěru, že podmíněný 
odklad výkonu trestu odnětí svobody má oporu v osobě obviněného, zejména v jeho 
dosavadním životu. 

Okolnosti posuzovaného případu jsou natolik závažné, že vylučují podmíněný 
odklad výkonu trestu odnětí svobody. Obviněný se ujal řízení motorového vozidla 
za situace, kdy jeho schopnost bezpečně řídit byla podstatným způsobem 
ovlivněna předcházejícím nevyspáním, přetrvávající únavou a požitým alkoholem. 
Souhrn těchto nepříznivých faktorů činil z obviněného osobu, která k bezpečnému 
řízení byla zcela nezpůsobilá. Tento stav se obviněný ani nesnažil kompenzovat 
přiměřeně obezřetnou jízdou, která by se vyznačovala nižší rychlostí, 
zdrženlivostí a snahou předejít kolizím s ostatními účastníky silničního 
provozu. Obviněný v uvedeném stavu naopak řídil vozidlo tak, že v uzavřené 
obci, kde rychlost jízdy byla omezena na 50 km/h, jel rychlostí přes 97 km/h, a 
to i v úseku, který byl nepřehledný a přecházel v levotočivou zatáčku, za níž 
nebylo z dostatečné vzdálenosti vidět, protože výhledu bránily domy stojící při 
silnici. I když obviněný místo nehody dobře znal, protože jím předtím mnohokrát 
projížděl, nepřiměly ho tyto poměry k opatrnější jízdě. Obviněný se při svém 
způsobu jízdy při projíždění levotočivé zatáčky ocitl v protisměru, kde se 
střetl s plně obsazeným protijedoucím vozidlem, v němž byly čtyři osoby zraněny 
těžce a jedna osoba byla zraněna lehce a toto vozidlo bylo prakticky zničeno. 
Přitom řidič protijedoucího vozidla svým způsobem jízdy nezavdal příčinu k 
nehodě, neboť jel důsledně ve své pravé polovině vozovky a respektoval omezení 
rychlosti, přičemž svou reakcí bezprostředně před nehodou, kdy se mu podařilo 
rychlost své jízdy snížit až na 36,5 km/h, přispěl k tomu, že následky nehody 
nebyly ještě závažnější. S tím kontrastuje okolnost, že obviněný na blížící se 
střet prakticky vůbec nereagoval, zejména ne brzděním, pokusem o změnu směru 
své jízdy, aby se protijedoucímu vozidlu vyhnul, ani jiným způsobem směřujícím 
k odvrácení srážky nebo alespoň ke zmírnění jejích následků. Má-li být způsob 
jízdy obviněného celkově charakterizován, nelze ho v žádném případě považovat 
jen za běžnou nepozornost, neopatrnost či nesoustředěnost, nýbrž za evidentní 
projev hazardérství, agrese, bezohlednosti a nedostatku jakékoli sebekontroly. 
Okresní soud v Přerově proto nemohl učinit přesvědčivý závěr, že okolnosti 
případu odůvodňují podmíněný odklad výkonu trestu odnětí svobody.

Osoba obviněného ani okolnosti případu neumožňovaly úsudek, že účelu trestu 
odnětí svobody bude dosaženo i bez jeho výkonu. Podle § 23 odst. 1 tr. zák. 
účelem trestu je chránit společnost před pachateli trestných činů, zabránit 
odsouzenému v dalším páchání trestné činnosti a vychovat jej k tomu, aby vedl 
řádný život, a tím působit výchovně i na ostatní členy společnosti. To, co bylo 
zjištěno o osobě obviněného a o okolnostech posuzovaného případu, vylučuje 
úvahu, že by bez výkonu trestu odnětí svobody bylo dosaženo zejména důsledné 
ochrany společnosti, převýchovy obviněného a odpovídajícího výchovného vlivu na 
ostatní členy společnosti.

Trest odnětí svobody proto měl být obviněnému uložen nepodmíněně, a to bez 
ohledu na současné uložení trestu zákazu činnosti. K výroku o trestu zákazu 
činnosti nelze mít žádných výhrad. I když je výrok o trestu zákazu činnosti 
správný, nelze vzhledem k vadnému výroku o uložení podmíněného trestu odnětí 
svobody považovat trest jako celek za dostatečný k tomu, aby odpovídal stupni 
nebezpečnosti činu pro společnost a aby byl s to splnit účel trestu. Uložený 
trest je v posuzovaném případě nedostatečný natolik, že již jde o zřejmý 
nepoměr k stupni nebezpečnosti činu pro společnost a z hlediska druhu trestu o 
zřejmý rozpor uloženého druhu trestu s účelem trestu. Je tedy namístě závěr, že 
Okresní soud v Přerově výrokem o trestu porušil zákon v ustanoveních § 23 odst. 
1 tr. zák., § 31 odst. 1 tr. zák. ve prospěch obviněného. Krajský osud v 
Ostravě správně ponechal beze změny výrok o vině a výrok o náhradě škody 
týkající se VZP, avšak nesprávně zamítl odvolání státního zástupce a tím, že 
ponechal beze změny i výrok o trestu, porušil zákon ve prospěch obviněného v 
ustanovení § 256 tr. ř., podle něhož zamítnout lze jen nedůvodné odvolání.

Nejvyšší soud proto vyslovil zjištěné porušení zákona, zrušil napadené usnesení 
Krajského soudu v Ostravě v rozsahu vysloveného porušení zákona a výrok o 
trestu v rozsudku Okresního soudu v Přerově, zrušil také všechna další obsahově 
navazující rozhodnutí, která zrušením vadných částí napadeného usnesení a 
rozsudku pozbyla podkladu, a přikázal Okresnímu soudu v Přerově, aby věc v 
potřebném rozsahu znovu projednal a rozhodl.

K rozsahu, v němž byl zrušen rozsudek Okresního soudu v Přerově, považuje 
Nejvyšší soud za potřebné uvést, že uvedený rozsudek byl zrušen v celém výroku 
o trestu, to znamená ve výroku o podmíněném trestu odnětí svobody i ve výroku o 
trestu zákazu činnosti. V rámci zrušení výroku o podmíněném trestu odnětí 
svobody byl zrušen také výrok o vyslovení dohledu a výrok o povinnosti 
obviněného ve zkušební době uhradit podle svých sil škodu poškozeným, zdržet se 
požívání alkoholických nápojů a podrobit se léčení závislosti na návykové látce 
(§ 60a odst. 3 tr. zák.). V rozsudku Okresního soudu v Přerově zůstal nedotčen 
výrok o vině a výrok o náhradě škody učiněný v adhézním řízení a týkající se 
VZP (§ 228 odst. 1 tr. ř.).

Při novém projednání věci Okresní soud v Přerově rozhodne jen o trestu, a to v 
intencích toho, co vyplývá z předchozích částí tohoto rozsudku Nejvyššího soudu.

Poučení: Proti tomuto rozsudku není opravný prostředek přípustný.

V Brně dne 30. května 2001

Předseda senátu:

JUDr. Petr Hrachovec
