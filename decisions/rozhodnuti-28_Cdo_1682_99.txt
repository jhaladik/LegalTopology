Soud: Nejvyšší soud

Spisová značka: 28 Cdo 1682/99

Datum rozhodnutí: 24.10.2000

Typ rozhodnutí: Rozsudek


Kategorie rozhodnutí: C




28 Cdo 1682/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud  rozhodl v senátě složeném z předsedy JUDr. Milana Pokorného, 
CSc., a soudců JUDr. Julie Muránské a JUDr. Josefa Rakovského o dovolání České 
republiky - Ministerstva financí ČR, 118 00 Praha 1, Letenská 15,  proti 
rozsudku Městského soudu v Praze z 31.3.1999, sp.zn. 13 Co 107/99, vydanému v 
právní věci vedené u Obvodního soudu pro Prahu 1 pod sp.zn. 15 C 5/96 ( 
žalobců: 1. P. E. G., 2. J. H., 3. J. M., 4. K. H. M., 5. D. H. M. a 6. Z. H., 
zastoupených  advokátem, proti žalované České republice - Ministerstvu financí 
ČR, 118 01 Praha 1, Letenská 15, o finanční náhradu podle zákona č. 87/1991 
Sb., takto: 

I.  Dovolání se zamítá.

	II. Žádný z účastníků řízení nemá právo na náhradu nákladů řízení o 
dovolání. 

O d ů v o d n ě n í : 

	Žalobci se domáhali žalobou, podanou u soudu 10.11. 1995, aby 
žalovanému státu - Ministerstvu financí ČR bylo uloženo zaplatit jim finanční 
náhradu  za domy  čp. 721 a čp. 896 v Ž. s pozemky parc. č. 874, parc. č. 
1897/1 a parc. č. 1897/2, které jsou  zapsány na listech vlastnictví č. 10 a č. 
3000 v katastru nemovitostí pro katastrální území Ž.  u Katastrálního úřadu v 
L. V žalobě bylo uvedeno, že jde o majetek, na nějž vznikl nárok podle 
ustanovení zákona č. 128/1946 Sb., jenž byl také u soudu uplatněn, ale nebyl po 
25.2.1948 uspokojen. Vlastníky těchto nemovitostí jsou nyní  společnost s 
ručením omezeným A. Ž. a Město Ž. Žalobci uplatnili  u Ministerstva financí ČR 
nárok na finanční náhradu za tyto  nemovitosti, které nelze vydat, ale 
Ministerstvo financí ČR poskytnutí této náhrady odmítlo.

	Za žalovaný stát navrhlo Ministerstvo financí ČR zamítnutí žaloby s 
tím, že žalobci uváděné nemovitosti přešly na stát podle vyhlášky ze 7.3. 1946 
č. 1318/1946 Úředního listu a výměrem ministra průmyslu ze 7.3.1946, čj. 
IV/4-214.425/46, tedy před rozhodným obdobím stanoveným v § 1 zákona č. 87/1991 
Sb. 

	Soud prvního stupně vyslechl v řízení žalobce P. E. G. a žalobkyni Z. 
H., jako účastníky řízení, a konstatoval obsah listinných dokladů, předložených 
účastníky řízení. Obvodní soud   pro Prahu 1 mezitímním rozsudkem z 25.11.1998, 
čj. 15 C 5/96-65, rozhodl, že nárok žalobců je co do svého základu důvodný. 
Výrokem téhož  rozsudku bylo vysloveno, že o výši nároku a o nákladech řízení 
bude rozhodnuto konečným rozsudkem.

	V odůvodnění svého rozsudku soud prvního stupně dovozoval, že původní 
spoluvlastníci nemovitostí, uvedených v žalobě žalobců, - H. G. a E. S. byli 
osobami, na které pamatovalo ustanovení § 1 odst. 2 dekretu presidenta 
republiky č. 108/1945 Sb., o konfiskaci nepřátelského majetku  a o F. n. o. ( 
neboť šlo o majetek, který v důsledku rasové persekuce přešel v roce 1941 
opatřeními okupačních orgánů na německou firmu G. a R. ), a tento majetek neměl 
být znárodněn podle dekretu č. 100/1945 Sb. ( jak to pak bylo realizováno v 
daném případě vyhláškou Ministerstva průmyslu ze 7.3.1946 a výměrem 
Ministerstva průmyslu z téhož dne, na základě nich byl vložen v pozemkové knize 
zápis pro národní podnik Z. n. d. l., n.p.., Praha ). Soud prvního stupně byl 
toho názoru, že se tak stalo protiprávně a tedy byla-li zamítnuta žádost o 
úplnou restituci tohoto majetku podle zákona č. 128/1946 Sb., stalo se tak z 
důvodů, které má na  zřeteli ustanovení § 2 odst. 1 písm. c) zákona č. 87/1991 
Sb.

 	O odvolání žalovaného státu - Ministerstva financí ČR rozhodl Městský 
soud v Praze rozsudkem z 31.3. 1999, sp.zn. 13 Co 107/99. Mezitímní rozsudek 
soudu prvního stupně byl potvrzen. Výrokem svého  rozsudku odvolací soud 
vyslovil, že proti tomuto rozsudku je přípustné dovolání. 

	V odůvodnění svého  rozsudku odvolací soud poukazoval ve smyslu 
ustanovení § 3 odst. 2 zákona č. 87/1991 Sb. ( ve znění zákona č. 116/1994 
Sb.), že v daném případě bylo v řízení prokázáno, že majetek právních 
předchůdců žalobců přešel opatřeními německých okupačních orgánů v roce 1941  
na bývalou Německou říši a byl pak předán německé firmě G. a R. ; k tomu došlo 
v důsledku rasové persekuce v době okupace. Odvolací soud  dovozoval, že podle 
ustanovení § 1 dekretu presidenta republiky č. 5/1945 Sb. byly prohlášeny za 
neplatné jakékoli  majetkové převody a jakákoli majetkově právní ujednání, 
která  se týkala majetku movitého či nemovitého, veřejného  či soukromého, 
pokud byla uzavřena po 29.9. 1938 pod tlakem okupace nebo národní, rasové anebo 
politické persekuce. Odvolací soud zdůrazňoval, že v řízení nebylo prokázáno, 
že byl vzhledem k neplatnému začlenění    majetku původních spoluvlastníků do 
již uvedené německé firmy podléhal tento majetek zestátnění podle ustanovení § 
1 dekretu presidenta republiky č. 100/1945 Sb. ; proto byl  po právu uplatněn 
restituční návrh právních předchůdců žalobců na tento majetek podle ustanovení 
§ 9 zákona č. 128/1946 Sb. V otázce neuspokojení tohoto nároku v době po 
25.2.1948 z důvodů,  které má na zřeteli ustanovení § 2 odst. 1 písm. c) zákona 
č. 87/1991 Sb., ztotožňoval se odvolací soud se zjištěními soudu prvního stupně 
o tom, že se tak stalo ( v řízení u bývalého Okresního soudu civilního v Praze 
pod sp.zn. 79 No 940/52 ) jen z toho důvodu, že žadatelé byli hodnoceni jako \" 
osoby státně nespolehlivé\", zejména proto že trvale žili v cizině a neměli \" 
nárok na podíl z budovatelského úsilí lidu\". Proto i odvolací soud dospěl k 
závěru, že žalobci jsou oprávněnými osobami podle ustanovení § 3 odst. 4 zákona 
č. 87/1991 Sb., když bylo v řízení prokázáno také jejich právní nástupnictví z 
důvodu dědění po původních spoluvlastnících. 

	Odvolací soud připustil podle ustanovení § 239 odst. 1 občanského 
soudního řádu proti svému rozsudku dovolání, protože považoval otázku existence 
restitučního nároku uplatněného podle zákona č. 128/1946 Sb., ve vztahu ke 
znárodnění majetku právních předchůdců žalobců podle dekretu  č. 100/1945 Sb. v 
době  před 25.2.1948, za otázku zásadního právního významu.

	Rozsudek odvolacího soudu byl doručen Ministerstvu financí ČR dne 
14.5.1999 a dovolání ze strany České republiky - Ministerstva  financí ČR bylo 
u Obvodního soudu pro Prahu 1 podáno 11.6.1999, tedy ve lhůtě uvedené  v 
ustanovení  § 240 odst. 1 občanského soudního řádu. 

	V tomto dovolání bylo navrženo, aby dovolací soud zrušil rozsudek 
odvolacího soudu i rozsudek  soudu prvního stupně a aby věc byla vrácena k 
dalšímu řízení. Z obsahu dovolání vyplývalo, že dovolatel měl za to, že 
rozhodnutí odvolacího soudu spočívá na nesprávném právním posouzení věci.

	V dovolání bylo poukázáno na to, že podnik G. a R., t. n. š. a t. ž. se 
sídlem ve V. u T., na který byl majetek právních předchůdců žalobců H. G. a E. 
S. převeden za okupace, byl  znárodněn výměrem Ministerstva průmyslu z 
18.12.1947, vydaným na základě ustanovení § 4 odst. 2,3 a 4 dekretu č. 100/1945 
Sb., když  toto znárodnění bylo již zveřejněno vyhláškou ministra průmyslu z 
27.12.1945 č. 848/1946 Ústředního listu I a znárodněná majetková podstata byla 
vyhláškou č. 1318/1946 Ústředního listu II začleněna do Z. n. d. l. , n.p., se 
sídlem v P. Dovolatel zdůrazňoval, že tedy uvedený majetek přešel na stát 
znárodněním, a to v době před 25.2.1948 ( srov. § 1 odst. 1 zákona č. 87/1991 
Sv.). Přitom návrhu H. G. a E. S. na restituci tohoto majetku  podle zákona č. 
128/1946 Sb. nebylo vyhověno a jejich návrh byl zamítnut v roce 1954. Podle 
názoru dovolatele se tedy  odvolací soud nevypořádal s otázkou, zda se podmínka 
rozhodného období podle ustanovení § 1 odst. 1 zákona č. 87/1991 Sb. váže ke 
dni přechodu majetku na stát nebo ke dni pravomocného rozsudku, kterým byl 
zamítnut návrh na restituci a na úhradu obecné hodnoty znárodnění firmy. 

	Při posuzování tohoto dovolání vycházel dovolací soud z ustanovení 
článku II odst. 1 zákona č. 238/1995 Sb., podle něhož ustanovení tohoto zákona, 
jímž byl změněn a doplněn občanský soudní řád ( zákon č. 99/1963 Sb.), platí i 
na řízení, která byla zahájena před účinností zákona č. 238/1995 Sb. ( tj. před 
1.1.1996; srov. článek V. zákona č. 238/1995 Sb.).

	Dovolání tu bylo přípustné podle ustanovení § 239 odst. 1 občanského 
soudního řádu, když odvolací soud ve výroku svého rozhodnutí vyslovil, že je tu 
dovolání přípustné, protože jde o rozhodnutí po právní stránce zásadního 
významu.

	Jestliže odvolací soud připustil dovolání jen v souvislosti s právním 
posouzením ( výkladem ) určitého pojmu, vymezil tím zásadně dovolací důvod a 
dovolacímu soudu nepřísluší přezkoumávat rozhodnutí odvolacího soudu  např. z 
hlediska závěrů odvolacího soudu o skutkových zjištěních ( viz rozhodnutí 
uveřejněné pod č. 34/1994 Sbírky soudních rozhodnutí a stanovisek).

	Dovolací soud proto přezkoumával v dané případě rozsudek odvolacího 
soudu ve smyslu ustanovení § 242 odst. 1 a § 239 odst. 1 občanského soudního 
řádu v rozsahu vymezeném výrokem rozsudku  odvolacího soudu o připuštění 
dovolání. Toto vymezení se svým dílem týkalo výkladu ustanovení § 3 odst. 2 
zákona č. 87/1991 Sb. v návaznosti na ustanovení § 1 odst. 1 téhož zákona a na 
ustanovení zákona č. 128/1946 Sb. a dekretu č. 100/1945 Sb. 

	Podle ustanovení § 3 odst. 2 zákona č. 87/1991 Sb. ( ve znění zákona č. 
116/1994 Sb.) je oprávněnou osobou podle tohoto zákona  též fyzická osoba, 
která splňuje podmínky stanovené  v §  3 odst. 1 téhož zákona  a která v den 
přechodu  věci na stát podle § 6 zákona č. 87/1991 Sb. měla na věc nárok podle 
dekretu č. 5/1945 Sb. nebo podle zákona č. 128/1946 Sb., pokud k převodu nebo k 
přechodu vlastnického práva, prohlášeným za neplatné podle těchto zvláštních 
předpisů, došlo z důvodů rasové persekuce a tento nárok nebyl po 25.2.1948 
uspokojen z důvodů uvedených v § 2 odst. 1 písm. c) zákona č. 87/1991 Sb. ( tj. 
v \"důsledku politické persekuce nebo postupem porušujícím obecně uznávaná 
lidská práva a svobody\").

	Podle ustanovení § 13 odst. 1 zákona č. 87/1991 Sb. se finanční náhrada 
oprávněné osobě poskytuje jen za nemovitost, kterou jí nelze vydat nebo požádá 
-li tato osoba o finanční náhradu podle § 7 odst. 3,4 a 5 zákona č. 87/1991 Sb. 

	V daném případě dospěly soudy obou stupňů k závěru, že tu právní 
předchůdci žalobců měli nárok na věc podle dekretu presidenta republiky č.
5/1945 Sb. i podle zákona č. 128/1946 Sb. I v řízení podle zákona č. 128/1946 
Sb. dospěl soud pod sp.zn. 79 No 940/52 bývalého Okresního soudu  civilního v 
Praze k názoru, že tu nárok podle zákona č. 128/1946 Sb. byl na straně 
navrhovatelů H. G. a E. S. dán, ale nebyl jim přiznán z toho důvodu, že se tito 
navrhovatelé \" nepodíleli na budovatelském úsilí lidu a trvale žili v cizině
\". Při existenci tohoto nároku, o němž nevyplynuly v daném občanském soudním 
řízení pochybnosti  z hlediska jeho vzniku podle dekretu č. 5/19945 Sb. i podle 
zákona č. 128/1946 Sb., bylo třeba se zabývat tím, zda tento nárok trval v době 
přechodu věcí, uváděných žalobci, na stát podle ustanovení § 6 zákona č. 
87/1991 Sb. a kdy tu k přechodu těchto věcí na stát došlo. Šlo tu o znárodnění, 
na něž je pamatováno v ustanovení § 6 odst. 1 písm. k) zákona č. 87/1991 Sb., 
pokud tu šlo o znárodnění vykonané v rozporu s tehdy platnými zákonnými 
předpisy. Protože podle ustanovení § 1 dekretu č. 100/1945 Sb., o znárodnění 
dolů a některých průmyslových  podniků, šlo o znárodnění zestátněním, přičemž 
podle ustanovení § 1 odst. 1 bod 1 dekretu č. 108/1945 Sb. se konfiskoval bez 
náhrady pro stát ( tj. tehdejší Československou republikou ) movitý i nemovitý 
majetek i německých právnických osob ( tedy v daném případě se to vztahovalo 
také na německou firmu G. a R. ) a  zároveň tu nebyla  s konečnou platností 
vyřešena otázka nároku na vrácení majetku ( podle ustanovení § 10 zákona č. 
128/1946  Sb.) původním spoluvlastníkům  ( H. G. a E. S., kteří v roce 1938 
emigrovali, zůstali věrni  Československé republice a neprovinili se  proti 
českému a slovenskému  národu, jak to mělo na zřeteli ustanovení § 1  odst. 1 
bod 2 dekretu č. 108/1945 Sb.), pak lze přisvědčit názoru, že tu v daném 
případě došlo ke znárodnění v rozporu s tehdy platnými  zákonnými předpisy ( § 
6 odst. 1 písm. k/ zákona č. 87/1991 Sb.). V důsledku toho pak  lze mít za to, 
že tu nedošlo k přechodu  věci na stát po právu už v období 1945 - 1947, ale 
posléze až v roce 1954, kdy nebylo vyhověno návrhu původních spoluvlastníků H. 
G. a E. S. na navrácení majetku podle  ustanovení zákona č. 128/19946   ( a 
tedy v rozhodné době od 25.2. 1948  do 1.1.1990, jak je tato doba stanovena č. 
87/1991 Sb.). Skutečnost, že nárok žalobců ( jejich právních předchůdců ), 
vyplývající z přechodu vlastnického práva v době okupace z let 1939 -1945 na 
německou firmu z důvodu rasové persekuce, nebyl po 25.2.1948 uspokojen pro 
důvody  uváděné v ustanovení § 2 odst. 1 písm c) zákona č. 87/1991 Sb., pak 
zřejmě vyplývala z obsahu rozhodnutí bývalého Okresního soudu civilního v 
Praze  z 21.10.1954, čj. 79 No 940/52-108, spatřujícího důvod k odepření 
navrácení majetku v tom, že restituční návrh byl uplatněn podle zákona č,. 
128/1946 Sb. osobou \" trvale žijící v cizině\" a \" nepodílející se na 
budovatelském úsilí lidu\".

	Za těchto uvedených okolností nemohl proto dovolací soud   dospět k 
závěru, že by rozhodnutí  odvolacího soudu bylo nesprávné ( srov. § 243b odst. 
1 občanského soudního řádu ), jak se toho  domáhal dovolávající se stát - 
Ministerstvo financí ČR.

            Přikročil proto dovolací soud k zamítnutí dovolání podle ustanovení 
§ 243b odst. 1 a 5 občanského soudního řádu.

	Dovolatel nebyl v řízení o dovolání úspěšný a ohledně nákladů  
vynaložených žalobci na vyjádření k dovolání dovolatele použil  dovolací soud  
ve smyslu ustanovení § 243b odst. 4 a § 224 odst. 1 občanského soudního řádu 
ustanovení § 150 téhož právního předpisu, a to vzhledem k povaze projednávané 
věci a vzhledem k obsahu tohoto vyjádření k dovolání, rekapitulujícího jen 
procení vyjádření žalobců, učiněná již v průběhu řízení u soudů obou stupňů.

	Proti  tomuto rozsudku není přípustný opravný prostředek podle 
občanského soudního řádu. 

V Brně  dne  24. října 2000

JUDr. Milan P o k o r n ý CSc., v.r.

předseda senátu

Za správnost vyhotovení: Ivana Svobodová

