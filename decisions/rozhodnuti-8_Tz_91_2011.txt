Soud: Nejvyšší soud

Spisová značka: 8 Tz 91/2011

Datum rozhodnutí: 07.12.2011

Typ rozhodnutí: ROZSUDEK


Dotčené předpisy: § 259 odst. 1 tr. ř., § 11 odst. 1 tr. ř.

Kategorie rozhodnutí: C




8 Tz 91/2011

ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud projednal ve veřejném zasedání konaném dne 7. 12. 2011 v senátě 
složeném z předsedkyně JUDr. Milady Šámalové a soudců JUDr. Věry Kůrkové a 
JUDr. Jana Bláhy stížnost pro porušení zákona podanou ministrem spravedlnosti 
ve prospěch obviněného M. P., proti usnesení Krajského soudu v Ústí nad Labem 
ze dne 17. 1. 2011, sp. zn. 6 To 544/2010, jako soudu odvolacího v trestní věci 
vedené u Okresního soudu v Ústí nad Labem pod sp. zn. 2 T 71/2009, a rozhodl 
takto:

I. Podle § 268 odst. 2 tr. ř. se vyslovuje, že pravomocným usnesením Krajského 
soudu v Ústí nad Labem ze dne 17. 1. 2011, sp. zn. 6 To 544/2010, byl ve 
výroku, jímž podle § 259 odst. 1 tr. ř. věc v rozsahu zrušení výroku o 
peněžitém trestu vrátil soudu prvního stupně k novému rozhodnutí,  p o r u š e 
n  z á k o n  v ustanoveních § 259 odst. 1 tr. ř. a § 11 odst. 1 písm. f) tr. 
ř. v neprospěch obviněného M. P.

           II. Podle § 269 odst. 2 tr. ř. se napadené usnesení v uvedené části  
z r u š u j e . Zrušují se též všechna další rozhodnutí na zrušenou část 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

O d ů v o d n ě n í :

Obviněný M. P. byl rozsudkem Okresního soudu v Ústí nad Labem ze dne 23. 3. 
2010, sp. zn. 2 T 71/2009, uznán vinným pokusem trestného činu pojistného 
podvodu podle § 8 odst. 1 tr. zák. a § 250a odst. 1, 4 písm. b) tr. zák. 
Odsouzen byl podle § 250a odst. 4 tr. zák. k trestu odnětí svobody v trvání 
dvou let, jehož výkon byl podle § 58 odst. 1 tr. zák. a § 59 odst. 1 tr. zák. 
podmíněně odložen na zkušební dobu v trvání tří let. Podle § 53 odst. 1 tr. 
zák. byl obviněnému uložen peněžitý trest ve výměře 100.000,- Kč a podle § 53 
odst. 4 tr. zák. byla stanovena možnost peněžitý trest zaplatit v nejvýše 
deseti pravidelných měsíčních splátkách v minimální výši po 10.000,- Kč. Podle 
§ 54 odst. 3 tr. zák. byl pro případ, že peněžitý trest nebude ve stanovené 
lhůtě vykonán, stanoven náhradní trest odnětí svobody v trvání šesti měsíců. 

Proti tomuto rozsudku Okresního soudu v Ústí nad Labem podal obviněný M. P. 
odvolání, z jehož podnětu Krajský soud v Ústí nad Labem usnesením ze dne 17. 1. 
2011, sp. zn. 6 To 544/2010, rozhodl tak, že podle § 258 odst. 1 písm. d), 
odst. 2 tr. ř. rozsudek částečně zrušil v celém výroku o peněžitém trestu a 
podle § 259 odst. 1 tr. ř. věc v rozsahu tohoto zrušení vrátil soudu prvního 
stupně k novému rozhodnutí. 

	Ministr spravedlnosti podal proti tomuto usnesení Krajského soudu v 
Ústí nad Labem ze dne 17. 1. 2011, sp. zn. 6 To 544/2010, jako odvolacího soudu 
ve prospěch obviněného stížnost pro porušení zákona, neboť shledal, že tímto 
napadeným usnesením bylo v rozporu se zákonem rozhodnuto tak, že byl podle § 
258 odst. 1 písm. d), odst. 2 tr. ř. částečně zrušen výrok o trestu jen ohledně 
peněžitého trestu, přičemž podle § 259 odst. 1 tr. ř. byla věc vrácena v 
rozsahu zrušení soudu prvního stupně k novému projednání a rozhodnutí. Uvedeným 
rozhodnutím odvolacího soudu došlo podle ministra spravedlnosti k porušení 
zákona v ustanoveních § 259 odst. 1 tr. ř. a § 11 odst. 1 písm. f) tr. ř., a to 
v neprospěch obviněného M. P. 

K shledaným pochybením ministr spravedlnosti s poukazem na dikci ustanovení § 
259 odst. 1 tr. ř. a § 11 odst. 1 písm. f) tr. ř. uvedl, že pokud krajský soud 
dospěl ke správným závěrům o tom, že soud prvního stupně nesplnil podmínky pro 
uložení peněžitého trestu, za stavu, kdy byl předmětným výrokem o trestu uložen 
rovněž i trest odnětí svobody, jehož výkon byl podmíněně odložen, nemohl zrušit 
výrok o trestu jen ohledně peněžitého trestu. Zrušení se mělo týkat celého 
výroku o trestu, tedy jak výroku o trestu peněžitém, tak i o trestu odnětí 
svobody, a v celém tomto zrušeném výroku o trestu měl odvolací soud vrátit věc 
k novému projednání a rozhodnutí soudu prvního stupně. 

K takto vyslovenému názoru ministr spravedlnosti zdůraznil, že je-li ve věci 
samé rozhodnuto odsuzujícím rozsudkem, končí trestní stíhání pro projednávaný 
skutek tím, že nabude právní moci výrok o vině i trestu (viz § 12 odst. 10 tr. 
ř.). Výrokem o trestu v této souvislosti je výrok o kterémkoli druhu trestu, 
což znamená, že pokud nabude právní moci výrok o vině a výrok o některém druhu 
trestu, trestní stíhání je pravomocně skončeno a nemůže pokračovat ani jako 
řízení směřující k případnému uložení dalšího druhu trestu. Odvolací soud proto 
nemůže zrušit pouze výrok o některém druhu trestu a přitom ponechat nedotčen 
výrok o jiném druhu trestu, neboť v takovém případě nastupuje překážka věci 
rozhodnuté ve smyslu § 11 odst. 1 písm. f) tr. ř. a další trestní stíhání 
obviněného pro týž skutek se stává nepřípustným. Podstata spočívá v tom, že má-
li trestní stíhání pokračovat, musí odvolací soud rozhodnout tak, aby 
nevytvořil ve vztahu k dalšímu trestnímu stíhání obviněného překážku věci 
rozhodnuté ve smyslu § 11 odst. 1 písm. f) tr. ř., to znamená, aby vedle výroku 
o vině neučinil zároveň pravomocným výrok o některém jiném druhu trestu. S 
připomenutím judikatury Nejvyššího soudu ministr spravedlnosti konstatoval, že 
uvedeným požadavkům odpovídá takové rozhodnutí odvolacího soudu, při kterém 
sice nabude právní moci výrok o vině, avšak je zrušen celý výrok o trestu, tedy 
výrok o všech druzích uložených trestů (viz rozhodnutí č. 10/1997 Sb. rozh. 
tr.).

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Ústí nad Labem ze dne 17. 1. 2011, sp. zn. 6 To 544/2010, byl v neprospěch 
obviněného M. P. porušen zákon v § 259 odst. 1 tr. ř. a § 11 odst. 1 písm. f) 
tr. ř., a dále aby podle § 269 odst. 2 tr. ř. napadené usnesení zrušil, jakož i 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, a aby postupoval 
podle § 270 odst. 1 tr. ř. a přikázal Krajskému soudu v Ústí nad Labem, aby věc 
v potřebném rozsahu znovu projednal a rozhodl. 

Nejvyšší soud přezkoumal podle § 267 odst. 3 tr. ř. napadené usnesení, jakož i 
řízení mu předcházející, a shledal, že stížnost pro porušení zákona je důvodná.

	V projednávané věci Nejvyšší soud na podkladě shora uvedených 
rozhodnutí shledal, že obviněný byl rozsudkem Okresního soudu v Ústí nad Labem 
ze dne 23. 3. 2010, sp. zn. 2 T 71/2009, uznán vinným pokusem trestného činu 
pojistného podvodu podle § 8 odst. 1, § 250a odst. 1, 4 písm. b) tr. zák. a byl 
odsouzen jednak k trestu odnětí svobody, který byl podmíněně odložen na 
zkušební dobu v trvání tří roků, a jednak k peněžitému trestu. K důvodům 
uložení peněžitého trestu okresní soud na straně 12 rozsudku uvedl, že jestliže 
se obviněný úmyslnou trestnou činností snažil získat majetkový prospěch, je 
nutné na něj působit trestem peněžitým, který byl vyměřen ve spodní polovině 
rozpětí připuštěného zákonem.

Krajský soud v Ústí nad Labem z podnětu odvolání obviněného zaměřeného mimo 
jiné i proti výroku o trestu, rozhodl tak, že podle § 258 odst. 1 písm. d), 
odst. 2 tr. ř. rozsudek částečně zrušil v celém výroku o peněžitém trestu a 
podle § 259 odst. 1 tr. ř. věc v rozsahu tohoto zrušení vrátil soudu prvního 
stupně k novému rozhodnutí. V odůvodnění usnesení na straně 4 vysvětlil, že 
peněžitý trest byl uložen bez odpovídajících podkladů, když pro výměru 
peněžitého trestu je nezbytné zjistit osobní a majetkové poměry pachatele a 
posoudit otázku dobytnosti nebo nedobytnosti tohoto trestu. K tomu bylo nutné 
podrobně vyslechnout obviněného s tím, aby svoji osobní a majetkovou situaci 
doložil, případně jeho údaje ověřit příslušnými dotazy, a to i se zřetelem na 
to, že odvolacímu soudu byly předloženy listiny dokládající zadlužení 
obviněného. 

Nejvyšší soud uvedené závěry odvolacího soudu považuje sice v zásadě za správné 
v té části, v níž konstatoval, že soud prvního stupně nedodržel hmotněprávní 
podmínky pro uložení peněžitého trestu, avšak s tím, že procesní postup, jímž o 
této skutečnosti rozhodl, shledal, ve vztahu k výroku o vrácení věci soudu 
prvního stupně k novému rozhodnutí podle § 291 odst. 1 tr. ř., vadným, jak je 
ve stížnosti pro porušení zákona namítáno.

	Podle § 259 odst. 1 tr. ř. je-li po zrušení napadeného rozsudku nebo 
některé jeho části nutno učinit ve věci rozhodnutí nové, může odvolací soud věc 
vrátit soudu prvního stupně, jen jestliže nelze vadu odstranit ve veřejném 
zasedání, zejména jsou–li skutková zjištění tak nedostatečná, že je nutno 
hlavní líčení opakovat nebo provádět rozsáhlé a obtížně proveditelné doplnění 
dokazování. 

	Podle § 12 odst. 10 tr. ř. se trestním stíháním rozumí úsek řízení od 
zahájení trestního stíhání až do právní moci rozsudku, případně jiného 
rozhodnutí orgánu činného v trestním řízení ve věci samé.

Podle § 11 odst. 1 písm. f) tr. ř. trestní stíhání nelze zahájit, a bylo-li již 
zahájeno, nelze v něm pokračovat a musí být zastaveno proti tomu, proti němuž 
dřívější stíhání pro týž skutek skončilo pravomocným rozsudkem soudu nebo bylo 
rozhodnutím soudu nebo jiného oprávněného orgánu pravomocně zastaveno, jestliže 
rozhodnutí nebylo v předepsaném řízení zrušeno.

Z dikce těchto ustanovení je zřejmé, že v případě, kdy je ve věci samé 
rozhodnuto odsuzujícím rozsudkem, končí trestní stíhání pro projednávaný skutek 
tím, že nabude právní moci výrok o vině a výrok o trestu (srov. § 139  tr. ř.). 
Výrokem o trestu v této souvislosti je výrok o kterémkoli druhu trestu. To 
znamená, že pokud nabude právní moci výrok o vině a výrok o některém druhu 
trestu, trestní stíhání je pravomocně skončeno a nemůže pokračovat ani jako 
řízení směřující k případnému uložení dalšího druhu trestu. Nepřichází proto v 
úvahu, aby odvolací soud zrušil v rozsudku soudu prvního stupně pouze výrok o 
některém druhu trestu, ponechal nedotčen výrok o jiném druhu trestu a aby věc 
vrátil soudu prvního stupně k novému projednání a rozhodnutí. Nedotčeným 
výrokem o některém z více druhů uložených trestů totiž trestní stíhání v takové 
situaci pravomocně končí, nastupuje překážka věci rozhodnuté ve smyslu  § 11 
odst. 1 písm. f) tr. ř. a další trestní stíhání obviněného pro týž skutek se 
stává nepřípustným, a to bez ohledu na okolnost, že v tomto stadiu by byla 
posuzována jen otázka uložení dalšího druhu trestu. Nejde tedy o to, že by 
výrok o některém z více uložených druhů trestů nebyl oddělitelným výrokem a že 
by odvolací soud zásadně nemohl zrušit výrok jen o některém druhu trestu. 
Podstata věci spočívá v tom, že má-li trestní stíhání pokračovat, byť jen 
řízením, v němž se zjišťují podmínky pro případné uložení některého druhu 
trestu, musí odvolací soud rozhodnout tak, aby nevytvořil ve vztahu k dalšímu 
stíhání obviněného překážku věci rozhodnuté ve smyslu  § 11 odst. 1 písm. f) 
tr. ř. To znamená, aby vedle výroku o vině neučinil zároveň pravomocný výrok o 
některém jiném druhu trestu. Těmto požadavkům odpovídá takové rozhodnutí 
odvolacího soudu, při kterém sice nabude právní moci výrok o vině, avšak je 
zrušen celý výrok o trestu, tj. výrok o všech druzích uložených trestů. Pouze 
za tohoto stavu může odvolací soud věc vrátit soudu  prvního stupně k novému 
projednání a rozhodnutí.

Z uvedeného plyne, že odvolací soud nemůže v rozsudku soudu prvního stupně při 
nedotčeném výroku o vině, zrušit výrok o uložení jen jednoho druhu trestu, 
ponechat nedotčený výrok o uložení jiného druhu trestu a vrátit věc soudu 
prvního stupně k novému projednání a rozhodnutí. Tím, že odvolací soud svým 
rozhodnutím učiní pravomocným výrok o vině a výrok o některém druhu trestu, je 
trestní stíhání pravomocně ukončeno a nadále již je podle § 11 odst. 1 písm. f) 
tr. ř. nepřípustné, byť by mělo být vedeno jen za účelem zjištění podmínek pro 
uložení dalšího druhu trestu (viz rozhodnutí č. 10/1997 Sb. rozh. tr.).

V projednávané věci je patrné, že odvolací soud postupoval v rozporu s těmito 
pravidly a porušil zákon, neboť poté, co zrušil ve smyslu podle § 258 odst. 1 
písm. d), odst. 2 tr. ř. jen část výroku o trestu ohledně peněžitého trestu, a 
nezrušil rovněž i výrok o trestu ohledně současně uloženého trestu odnětí 
svobody, vytvořil překážku věci rozhodnuté podle § 11 odst. 1 písm. f) tr. ř. V 
této situaci se stal rozsudek soudu prvního stupně pravomocným jak ve výroku o 
vině, tak i o trestu, neboť usnesení odvolacího soudu je pravomocné okamžikem 
jeho vyhlášení. Proto v takovém případě již rozhodování ve smyslu § 259 odst. 1 
tr. ř. o dalším zrušeném peněžitém trestu brání vzniklá překážka věci 
rozsouzené, a jestliže takto odvolací soud postupoval, porušil tím zákon.

Potud se Nejvyšší soud ztotožnil s názorem vysloveným ministrem spravedlnosti v 
podané stížnosti pro porušení zákona. Nemohl však jeho návrh akceptovat v jeho 
plném obsahu, zejména, pokud požadoval, aby bylo napadené usnesení zrušeno 
podle § 268 odst. 2 tr. ř. v celém rozsahu, v němž měl být v neprospěch 
obviněného zákon porušen, když navrhoval, aby byla věc podle § 270 odst. 1 tr. 
ř. přikázána Krajskému soudu v Ústí nad Labem, aby věc v potřebném rozsahu 
znovu projednal a rozhodl.

Takový požadavek nemohl být Nejvyšším soudem splněn, neboť vyslovením porušení 
zákona ohledně celého výroku napadeného usnesení, který se v zásadě skládá ze 
dvou samostatných částí, by došlo k porušení zákazu reformationis in peius.
 
Soud druhého stupně totiž, jak bylo výše uvedeno, nepochybil, jestliže 
předmětným napadeným výrokem rozhodl o tom, že se podle § 258 odst. 1 písm. d) 
tr. ř. rozsudek soudu prvního stupně částečně zrušuje v celém výroku o 
peněžitém trestu. Jednak takové rozhodnutí učinit mohl, protože zásadně platí, 
že jednotlivé druhy trestu jsou samostatně oddělitelnými částmi, a proto obecně 
postup podle § 258 odst. 1 tr. ř. sám o sobě není vadným. Odvolací soud ho mohl 
učinit, shledal-li, že soud prvního stupně pro uložení peněžitého trestu 
nesplnil všechny zákonné požadavky vyslovené v ustanovení § 53 odst. 1 tr. zák. 
Takto učiněný předmětný výrok je v souladu se zákonem. 

Jak je ve stížnosti pro porušení zákona konstatováno, a jak shledal i Nejvyšší 
soud, napadený výrok je nesprávným a v rozporu se zákonem pouze v části, jíž  
odvolací soud podle § 259 odst. 1 tr. ř. věc v rozsahu zrušení výroku o 
peněžitém trestu vrátil soudu prvního stupně k novému rozhodnutí. Na tuto část 
výroku usnesení odvolacího soudu Nejvyšší soud také svůj zrušující výrok omezil 
a vyslovil, že podle § 268 odst. 2 tr. ř. pravomocným usnesením Krajského soudu 
v Ústí nad Labem ze dne 17. 1. 2011, sp. zn. 6 To 544/2010, byl v uvedené části 
porušen zákon ustanoveních § 259 odst. 1 tr. ř. a § 11 odst. 1 písm. f) tr. ř. 
v neprospěch obviněného M.P. V návaznosti na to podle § 269 odst. 2 tr. ř. 
napadené usnesení v předmětné části Nejvyšší soud zrušil, neboť jen část výroku 
usnesení odvolacího soudu učiněná podle § 291 odst. 1 tr. ř. odporuje 
ustanovení  § 11 odst. 1 písm. f) tr. ř. o nepřípustnosti trestního stíhání 
obviněného. Zrušil též v tomto rozsahu všechna další rozhodnutí na zrušenou 
část rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Tím byla napravena shora zjištěná porušení zákona, 
neboť  v této věci již nelze z důvodů shora rozvedených o uložení peněžitého 
trestu rozhodovat. 

P o u č e n í : Proti tomuto rozhodnutí není opravný prostředek přípustný.

V Brně dne 7. prosince 2011
      Předsedkyně senátu:
JUDr. Milada Šámalová 


