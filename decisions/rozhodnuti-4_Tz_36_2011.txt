Soud: Nejvyšší soud

Spisová značka: 4 Tz 36/2011

Datum rozhodnutí: 24.05.2011

Typ rozhodnutí: ROZSUDEK


Heslo: Souhrnný trest

Dotčené předpisy: § 35 odst. 2 tr. zák., § 2 odst. 5 tr. ř., § 2 odst. 6 tr. ř.

Kategorie rozhodnutí: D




 4 Tz 36/2011-14

ČESKÁ REPUBLIKA 
ROZSUDEK
JMÉNEM REPUBLIKY






	Nejvyšší soud České republiky projednal ve veřejném zasedání dne 24. 
května 2011 v senátě složeném z předsedkyně JUDr. Danuše Novotné a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněné  L.  C.,  proti rozsudku 
Okresního soudu v Bruntále ze dne 19. 10. 2009, sp. zn. 1 T 52/2009, a podle § 
268 odst. 2, § 269  odst.  2 a § 270 odst. 1 tr. řádu rozhodl   t a k t o :


Pravomocným rozsudkem Okresního soudu v Bruntále ze dne 19. 10. 2009, sp. zn. 1 
T 52/2009, a v řízení, které mu předcházelo,   b y l    p o r u š e n    z á k 
o n  v ustanoveních   § 35 odst. 2  zákona č. 140/1961 Sb. ve znění platném do 
31. 12. 2009 a § 2 odst. 5, 6 tr. řádu v neprospěch obviněné L. C. v části, jež 
se jí týká.

Napadený rozsudek   s e    z r u š u j e  ve výroku o vině pod bodem 2) a 
výroku o trestu  v části týkající se obviněné L. C.

Současně se zrušují všechna další rozhodnutí, na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu.

	Okresnímu soudu v Bruntále  s e   p ř i k a z u j e , aby věc v 
potřebném rozsahu znovu projednal a rozhodl. 


O d ů v o d n ě n í :

	Rozsudkem Okresního soudu v Bruntále ze dne 19. 10. 2009, sp. zn. 1 T 
52/2009, byla obviněná L. C. uznána vinnou trestným činem podvodu podle § 250 
odst. 1 zákona č. 140/1961 Sb. ve znění účinném do 31. 12. 2009 (dále jen tr. 
zákon) ve spolupachatelství podle § 9 odst. 2 tr. zákona, jehož se dopustila 
společně s obviněným J. K. tím, že dne 24. 8. 2005 uzavřeli smlouvu o úvěru ve 
výši 12.800,- Kč na fiktivní nákup počítače, v níž uvedli nepravdivé údaje o 
zaměstnání a příjmu L. C., která byla ve skutečnosti bez zaměstnání a bez 
příjmu, z částky úvěru J. K. nedal L. C. žádnou hotovost a peníze si ponechal, 
přičemž z celkových 15 splátek bylo uhrazeno pouze 7, čímž společnosti Home 
Credit, a.s. vznikla škoda ve výši 6. 633,-Kč.

	Za to jí byl v sazbě § 250 odst. 3 tr. zákona za použití § 35 odst. 2 
tr. zákona uložen souhrnný trest odnětí svobody v trvání dvaceti měsíců. Podle 
§ 58 odst. 1 a § 59 odst. 1   tr. zákona byl výkon tohoto trestu podmíněně 
odložen na zkušební dobu v trvání čtyř roků. Podle § 59 odst. 2 tr. zákona bylo 
obviněné stanoveno omezení spočívající v povinnosti řádně platit běžné výživné 
a podle možnosti dlužné výživné. Současně byl zrušen výrok o trestu z rozsudku 
Okresního soudu v Bruntále ze dne 3. 7. 2007, sp. zn. 2 T 133/2006, jakož i 
všechna další rozhodnutí na zrušený výrok o trestu obsahově navazující, pokud 
vzhledem ke změně, k níž došlo zrušením, pozbyla podkladu.

	Rozsudek nabyl právní moci dne 19. 10. 2009.

	Proti citovanému rozsudku podal ministr spravedlnosti podle § 266 odst. 
1, 2 tr. řádu stížnost pro porušení zákona ve prospěch obviněné L. C.. Podle 
jeho názoru byl zákon v neprospěch obviněné porušen v ustanoveních § 23 odst. 1 
a § 37a tr. zákona ve vztahu k § 89 odst. 3 tr. zákona a v předcházejícím 
řízení rovněž v ustanovení § 2 odst. 5 tr. řádu.

	 Podle ministra spravedlnosti neprovedl soud prvního stupně dokazování 
v potřebném rozsahu tak, aby učinil všechna skutková zjištění potřebná ke 
správné úvaze o uložení adekvátního druhu a výměry trestu. Ačkoli ve věci 
vyhlašoval rozsudek až dne 19. 10. 2009, vycházel při  úvahách o trestu ze 
zjištění, která mu skýtal ve spise založený rejstřík trestů ze dne 6. 5. 2008. 
Protože rejstřík trestů nebyl po dobu 14 měsíců aktualizován, nebyla v něm 
obsažena další  odsouzení obviněné. Okresní soud v Bruntále tak nezohlednil 
odsouzení téhož soudu ve věci sp. zn. 4 T 41/2007, kde byl vydán rozsudek dne 
25. 3. 2008 a nabyl právní moci dne  1. 5. 2008. Pokud by nalézací soud na 
tento rozsudek včas reagoval a zahrnul jej do svých úvah, musel by nepochybně 
zkoumat, zda nejsou dány zákonné předpoklady pro uložení společného trestu 
podle § 37a tr. zákona.

	V trestní věci sp. zn. 4 T 41/2007 byla obviněná odsouzená pro trestný 
čin podvodu podle § 250 odst. 1 tr. zákona, jehož se dopustila dne 31. 8. 2005, 
opět prostřednictvím prodejce J. K., s nímž uzavírala smlouvy na nákup 
spotřebního zboží či telekomunikačních služeb, za které neměla v úmyslu 
zaplatit. Podle stěžovatele je nepochybné, že šlo o dílčí útok pokračujícího 
trestného činu podvodu podle § 250 odst. 1 tr. zákona.

	Pokud Okresní soud v Bruntále ve věci, jež je napadena stížností pro 
porušení zákona, ukládal souhrnný trest ve vztahu k rozsudku Okresního soudu 
téhož soudu ze dne 3. 7. 2007, sp. zn. 2 T 133/2006, byl tento výrok učiněn 
vadně, neboť zrušovaný výrok již předtím byl pravomocně zrušen rozsudkem 
Okresního soudu v Bruntále ze dne 25. 3. 2008, sp. zn.                 4 T 
41/2007. Společný souhrnný trest měl být ukládán k posledně citovanému 
rozsudku. Důsledkem těchto pochybení je stav, kdy v současností má obviněná 
uloženy dva tresty odnětí svobody z rozsudků Okresního soudu v Bruntále pod 
spisovými značkami 4 T 41/2007   a 1 T 52/2009, a součet obou trestů činí tři 
roky a osm měsíců, ač trestní sazba trestu odnětí svobody, v rámci níž měl být 
obviněné ukládán společný souhrnný trest, činí šest měsíců až tři léta. Není 
tak pochyb o tom, že takto uložené tresty zjevně odporují zákonnému účelu 
trestu, jež je vymezen v ustanovení § 23 odst. 1 tr. zákona.

	Závěrem svého mimořádného opravného prostředku ministr spravedlnosti 
navrhl, aby Nejvyšší soud České republiky podle § 268 odst. 2 tr. řádu 
vyslovil, že napadeným pravomocným rozsudkem Okresního soudu v Bruntále ze dne 
19. 10. 2009, sp. zn.  1 T 52/2009, a v řízení, které mu předcházelo, byl 
porušen zákon v namítaném rozsahu v neprospěch obviněné L. C. v části, jež se 
jí týká, v tomto rozsahu aby byl rozsudek podle § 269 odst. 2 tr. řádu zrušen a 
věc aby byla podle § 270 odst. 1 tr. řádu přikázána Okresnímu soudu v Bruntále 
s pokynem znovu ji projednat a rozhodnout.

	Nejvyšší soud České republiky (dále jen Nejvyšší soud) přezkoumal podle 
§ 267    odst. 3 tr. řádu zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející a shledal, že 
zákon byl porušen.

	Dne 9. 6. 2008 podala státní zástupkyně Okresního státního 
zastupitelství obžalobu na 13 obviněných, mezi nimi též na obviněnou L. C. Věc 
byla původně vedena pod sp. zn.1 T 135/2008, a po vyloučení věci této obviněné 
ze společného řízení podle § 23 odst. 1 tr. řádu k samostatnému projednání a 
rozhodnutí, pak bylo řízení vedeno nadále pod sp. zn. 1 T 52/2009.

	V hlavním líčení konaném dne 27. 8. 2009 bylo provedeno dokazování, kde 
byly k důkazu přečteny opisy předchozích rozsudků Okresního soudu v Bruntále 
sp. zn.  4 T 141/2006 a 2 T 133/2006, založené ve spise na čl. 81 - 84, 128 – 
132, jakož i opis rejstříku trestů  této obviněné ze dne 8. 5. 2008. Z 
protokolu o hlavním líčení je patrno, že obviněné nebyl položen dotaz zda rok a 
čtvrt starý opis rejstříku trestů odpovídá realitě, že opis rejstříku trestů 
nebyl k datu konání hlavního líčení aktualizován, že nebyl učiněn pokyn vedoucí 
trestní kanceláře, aby provedla ve vztahu k obviněné aktuální lustrum případně 
nově napadlých obžalob u tohoto soudu, stejně jako je zřejmé, že nebyly fyzicky 
vyžádány výše citované spisy tohoto soudu, takže jimi fakticky důkaz proveden 
nebyl.

	Podle ustanovení § 2 odst. 5 tr. řádu postupují orgány činné v trestním 
řízení v souladu se svými právy a povinnostmi uvedenými v tomto zákoně a za 
součinnosti stran tak, aby byl zjištěn skutkový stav věci, o němž nejsou 
důvodné pochybnosti.

	Podle § 2 odst. 6 tr. řádu orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech  
okolností případu jednotlivě  i v jejich souhrnu.

	Nejvyšší soud konstatuje, že se okresní soud těmito zákonnými 
ustanoveními v posuzované trestní věci důsledně neřídil. Pod pojem „zjištění 
skutkového stavu, o němž nejsou důvodné pochybnosti“ je nutno zahrnout i 
zjištění okolností, které mají vzhledem   k osobě pachatele význam pro 
stanovení adekvátního druhu trestu a jeho výměry. Skutkový stav naopak není 
spolehlivě prokázán opatřenými důkazy ve vztahu k výroku o trestu, pokud nebyly 
opatřeny příslušné trestní spisy o předchozím odsouzení obviněného, z nichž 
vyplývá povinnost uložit kupř. souhrnný trest dle § 35 odst. 2 tr. zákona či 
společný trest podle § 37a tr. zákona. Stejné konstatování  je i ve vztahu k 
nedodržení povinnosti opatřit si zjištění   o všech odsouzeních obviněného, 
významných z hlediska výše citovaných zákonných ustanovení. Jak je výše 
uvedeno, okresní soud této své zákonné povinnosti nedostál, v tomto směru 
neprovedl potřebná a úplná skutková zjištění a z neúplně zjištěného skutkového 
stavu také nemohl v rámci hodnocení důkazů vyvodit adekvátní právní závěry ve 
vztahu k učiněnému výroku o trestu, tudíž svým procesním postupem základní 
ustanovení § 2  odst. 5, 6 tr. řádu nerespektoval.

	V případě, že by v posuzované trestní věci okresní soud vyžádal 
aktualizovaný rejstřík trestů v srpnu 2009, kdy ve věci konal první hlavní 
líčení, zjistil by, že obviněná byla opět Okresním soudem v Bruntále odsouzena 
dne 25. 3. 2008 rozsudkem sp. zn. 4 T 41/2007,  pro trestný čin podvodu podle § 
250 odst. 1, 2 tr. zákona, jehož se dopustila tím, že dne 31. 8. 2005 v B. v 
ul. N., prostřednictvím prodejce J. K. uzavřela se společností Eurotel Praha, 
s.r.o., V.,
1.	smlouvu o poskytování telekomunikačních služeb sítě Eurotel, kterou 
sjednala paušální program Gold minimálním měsíčním plněním ve výši 995,- Kč, 
současně odebrala dotovaný mobilní telefon zn. Samsung E 720 v ceně 2.495,- Kč, 
přičemž prodejní cena činila 9.995,- Kč, zaplatila aktivační poplatek ve výši 
1.497,50 Kč,
2.	smlouvu, kterou si sjednala paušální program Silver s minimálním 
měsíčním plněním ve výši 995,- Kč, současně odebrala dotovaný mobilní telefon 
zn. Samsung E 720 v ceně 2.495,- Kč, přičemž prodejní cena činila 9.995,- Kč, 
zaplatila aktivační poplatek ve výši 1.497,50 Kč
přičemž při uzavření výše uvedených smluv souhlasila se všeobecnými podmínkami, 
řádným placením měsíčního paušálu a telekomunikačních služeb po dobu 24 měsíců, 
což potvrdila svým podpisem na smlouvách dne 31. 8. 2005, přestože věděla, že 
vzhledem ke své finanční situaci nebude moci dle smluvních podmínek hradit 
měsíční paušální částky, čímž nástupnické organizaci Telefónica O2 Czech 
republic, a.s., O., P. způsobila škodu na nezaplacených telekomunikačních 
službách u obou smluv ve výši 12.130,97 Kč a na zvýhodněných cenách obou 
mobilních telefonů ve výši 15.000,- Kč, celkem tak způsobila škodu ve výši 
27.130,97 Kč.

	Za to jí byl uložen v sazbě § 250 odst. 2 tr. zákona za použití § 35 
odst. 2 tr. zákona souhrnný trest odnětí svobody v trvání dvou roků, jehož 
výkon byl podle § 58 odst. 1 a § 59 odst. 1 tr. zákona podmíněně odložen na 
zkušební dobu v trvání tří roků a šesti měsíců. Podle § 59 odst. 2 tr. zákona 
byla obviněné stanovena jako podmínka osvědčení povinnost ve zkušební době 
řádně platit běžné výživné  a podle možnosti výživné dlužné, jakož i podle 
svých sil a možností zaplatit způsobenou škodu. Současně byl zrušen výrok o 
trestu z rozsudku Okresního soudu v Bruntále ze dne 3. 7. 2007, sp. zn. 2 T 
133/2006, jakož   i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Dále byl učiněn  výrok o náhradě škody. Tento rozsudek nabyl právní moci dne 1. 
5. 2008. 

	Podle § 35 odst. 2 tr. zákona je soud povinen uložit souhrnný trest dle 
zásad stanovených v odst. 1, když odsuzuje pachatele za trestný čin, který 
spáchal dříve, než byl soudem prvního stupně vyhlášen odsuzující rozsudek za 
jiný jeho trestný čin. Spolu s uložením souhrnného trestu zruší výrok o trestu 
uloženém pachateli rozsudkem dřívějším, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. Souhrnný trest nesmí být mírnější než trest uložený rozsudkem 
dřívějším. 

	V citovaném zákonném ustanovení jsou stanoveny základní zákonné 
předpoklady pro aplikaci souhrnného trestu, přičemž další nezbytnou podmínkou 
je  právní moc rozsudku, k němuž má být souhrnný trest uložen, jakož i faktická 
existence výroku o trestu, který má být zrušen. V posuzovaném případě vycházel 
samosoudce z předpokladu, že časová posloupnost jednotlivých protiprávních 
útoků a existence pravomocného rozsudku Okresního soudu v Bruntále ze dne 3. 7. 
2007, sp. zn. 2 T 133/2006, odůvodňují závěr o uložení souhrnného trestu k 
citovanému rozsudku. Premisa o existenci pravomocného výroku o trestu z výše 
citovaného rozsudku však byla pouhým ničím neověřeným předpokladem, neboť při 
studiu konkrétního spisu, pokud by ho měl samosoudce k dispozici, by  zjistil, 
že v době, kdy takto zamýšlel rozhodnout, už výrok o trestu z rozsudku sp. zn. 
2 T 133/2006, neexistoval, byv zrušen výrokem o souhrnném trestu z rozsudku 
Okresního soudu v Bruntále ze dne 25. 3. 2008, sp. zn. 4 T 41/2007. Je proto na 
místě vyslovit závěr, že uložením souhrnného trestu v rozsahu učiněném 
samosoudcem v rozsudku, jež je napaden stížností pro porušení zákona, byl 
porušen zákon v ustanovení § 35 odst. 2 tr. zákona, neboť z jeho zákonných 
hledisek při ukládání souhrnného trestu nevycházel. 

	Samosoudce v posuzované věci pochybil také z hlediska absence úvah o 
možném uložení společného trestu dle zásad uvedených v ustanovení § 37a tr. 
zákona. Podle tohoto zákonného ustanovení odsuzuje-li soud pachatele za dílčí 
útok u pokračování v trestném činu (§ 89 odst. 3 tr. zákona), za jehož ostatní 
útoky již byl soudem prvního stupně vyhlášen odsuzující rozsudek, který již 
nabyl právní moci, zruší v rozsudku dřívějším výrok o vině  o pokračujícím 
trestném činu a trestných činech spáchaných s ním v jednočinném souběhu, celý 
výrok o trestu, jakož i další výroky, které mají v uvedeném výroku o vině svůj 
podklad,  a znovu při vázanosti skutkovými zjištěními v zrušeném rozsudku 
rozhodne o vině pokračujícím trestným činem, včetně nového dílčího útoku, 
popřípadě trestných činech spáchaných s ním v jednočinném souběhu, o společném 
trestu za pokračující trestný čin, který nesmí být mírnější než trest uložený 
rozsudkem dřívějším, a případně i o navazujících výrocích, které mají ve výroku 
o vině svůj podklad. Je-li ukládán trest za více trestných činů, ustanovení § 
35 až 37 tu platí obdobně.

	V této souvislosti Nejvyšší soud konstatuje, že každý útok, a to jak 
útok popsaný ve stížností pro porušení zákona napadeném rozsudku, tak útoky 
popsané v rozsudku sp. zn.  4 T 41/2007, kvalifikované jako trestné činy 
podvodu podle § 250 odst. 1 a § 250 odst. 1, 2  tr. zákona, sám o sobě naplňuje 
zákonné znaky trestného činu podvodu podle § 250 odst. 1       tr. zákona. 
Způsob provedení dílčích útoků je podobný, lišící se jen v nepodstatných 
detailech. Zcela zřejmá je i časová souvislost těchto útoků, které byly 
spáchány v rozmezí jednoho týdne, je dána souvislost místní, jakož i zcela 
zřejmý jednotící záměr obviněné v těchto druzích útoků proti majetku 
pokračovat. Tento záměr obviněné odůvodňovala její osobní situace, kdy v době 
uzavírání smluv byla těhotná, bez finančních prostředků a stálého příjmu, 
přičemž takto páchanou trestnou činností řešila svou svízelnou finanční 
situaci. Je tak mimo pochybnost, že skutek, který byl předmětem řízení u 
Okresního soudu v Bruntále ve věci   sp. zn. 1 T 52/2009, byl dílčím útokem 
pokračujícího trestného činu, za jeho dva dílčí útoky byla obviněná odsouzená 
ve věci téhož soudu pod sp. zn. 4 T 41/2007. Byť se škody způsobené 
jednotlivými útoky pokračujícího trestného činu sčítají, v daném případě součet 
způsobených škod nebude odůvodňovat užití přísnější právní kvalifikace činu dle 
§ 250  odst. 3 tr. zákona.

	Všechny výše popsané dílčí útoky pokračujícího trestného činu byly 
spáchány v průběhu měsíce srpna 2005, tj. před tím, než Okresní soud v Bruntále 
jako soud prvního stupně vyhlásil dne 3. 7. 2007 odsuzující rozsudek pro jiný 
trestný čin téže obviněné a tento rozsudek nabyl právní moci dne 8. 3. 2008. Za 
zjištěného stavu věci měl Okresní soud v Bruntále ukládat společný trest 
zároveň jako trest souhrnný, t.z. konkrétně zrušit celý rozsudek Okresního 
soudu v Bruntále ze dne 25. 3. 2008, sp. zn. 4 T 41/2007, současně zrušit výrok 
o trestu z  rozsudku téhož soudu ze dne 3. 7. 2007, sp. zn. 2 T 133/2006, 
jakož   i všechna další rozhodnutí na zrušená rozhodnutí a jejich části 
obsahově navazující, pokud vzhledem ke změně, k níž došlo zrušením, pozbyla 
podkladu. Poté při vázanosti skutkovými zjištěními z rozsudku Okresního soudu v 
Bruntále ze dne 25. 3. 2008, sp. zn. 4 T 41/2007, rozhodnout o vině 
pokračujícím trestným činem včetně nového dílčího úroku, a uložit společný 
souhrnný trest za veškerou sbíhající se trestnou činnost, jejíž součástí je i 
pokračující trestný čin podvodu.

	Stížnost pro porušení zákona byla stěžovatelem podána důvodně podle § 
266 odst. 1  tr. řádu, neboť řízení bylo zatíženo shora uvedenými vadami, jimiž 
došlo k porušení zákona v neprospěch obviněné. Důvodně bylo užito i ustanovení 
§ 266 odst. 2 tr. řádu, neboť z výše uvedeného výčtu je zřejmé, že ačkoliv 
obviněné měl být uložen jediný společný souhrnný trest, v současností jí byly 
uloženy dva tresty odnětí svobody z rozsudků Okresního soudu v Bruntále sp. zn. 
4 T 41/2008 a 1 T 52/2009, které jsou ve zřejmém nepoměru k povaze a závažnosti 
trestného činu a zcela zjevně odporují také hlediskům stanoveným pro plněná 
zákonného účelu trestu. Součet uvedených trestů činí tři roky a osm měsíců, byť 
při zákonném uložení trestu byla obviněná ohrožena trestní sazbou s maximální 
hranicí tři roky. Takto uložené tresty nelze akceptovat, neboť jde o tresty 
nepřiměřené, představující zjevný exces při jejich ukládání.

	Závěru o zřejmé nepřiměřenosti trestů svědčí i zjištění, že ve věci sp. 
zn. 4 T 41/2007, bylo usnesením Okresního soudu v Bruntále ze dne 14. 1. 2011 
nepravomocně rozhodnuto, že se v této věci původně podmíněně odložený trest 
odnětí svobody vykoná a stejný procesní postup lze očekávat ve věci sp. zn. 1 T 
52/2009, vzhledem k tomu, že obviněná řádně neplní svou vyživovací povinnost.

Vzhledem k výše uvedené argumentaci poté Nejvyšší soud dospěl k závěru, že 
pravomocným rozsudkem Okresního soudu v Bruntále ze dne 19. 10. 2009, sp. zn.  
1 T 52/2009, a v řízení, které mu předcházelo, byl v části, jež se týká 
obviněné L. C. porušen zákon v ustanoveních § 35 odst. 2 tr. zákona a § 2 odst. 
5, 6 tr. řádu v neprospěch této obviněné. Podle § 269 odst. 2 tr. řádu Nejvyšší 
soud napadený rozsudek v části, která se týká obviněné, zrušil v celém rozsahu, 
stejně tak zrušil i všechna další rozhodnutí, na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu. Věc byla podle § 270 odst. 1 tr. řádu přikázána Okresnímu soudu v 
Bruntále, aby ji v potřebném rozsahu znovu projednal a rozhodl. 

	Okresní soud v nově provedeném hlavním líčení doplní dokazování čtením 
aktualizovaného rejstříku trestů, jakož i čtením spisů tohoto soudu 4 T 
41/2007   a 2 T 133/2006, které si k provedení důkazu opatří. Teprve po takto 
provedeném doplnění dokazování může rozhodnout o volbě adekvátního druhu trestu 
a stanovit jeho zákonnou výměru tak, aby plně konvenovala požadavkům stanoveným 
v § 23 odst. 1 a § 31 odst. 1  tr. zákona. V této situaci však musí zohlednit i 
skutečnost, že stížnost pro porušení zákona byla podána ve prospěch obviněné a 
výsledkem nově provedeného řízení nesmí být zhoršeno rozhodnutí v její 
neprospěch – zákaz reformationis in peius (§ 273 tr. řádu).

	Podle § 270 odst. 4 tr. řádu je orgán, jemuž byla věc přikázána, vázán 
právním názorem, který ve věci vyslovil Nejvyšší soud, a je povinen provést 
procesní úkony, jejichž provedení Nejvyšší soud nařídil.


P o u č e n í : Proti tomuto rozhodnutí není opraný prostředek přípustný.


 V Brně dne 24. května 2011


 Předsedkyně senátu:
 JUDr. Danuše   N o v o t n á   




	



