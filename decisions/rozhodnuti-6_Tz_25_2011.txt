Soud: Nejvyšší soud

Důvod dovolání: § 3 odst. 1 tr. zákoníku

Spisová značka: 6 Tz 25/2011

Datum rozhodnutí: 28.04.2011

Typ rozhodnutí: ROZSUDEK


Heslo: Ukládání trestu

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




6 Tz 25/2011 - 11

ČESKÁ REPUBLIKA 
ROZSUDEK
JMÉNEM REPUBLIKY







Nejvyšší soud České republiky projednal ve veřejném zasedání konaném dne 28. 
dubna 2011 v senátě složeném z předsedy JUDr. Vladimíra Veselého a soudců JUDr. 
Jana Engelmanna a JUDr. Jiřího Horáka stížnost pro porušení zákona, kterou 
podal ministr spravedlnosti ve prospěch obviněného J.P ., , proti rozsudku 
Obvodního soudu pro Prahu 10 ze dne 19. 5. 2010, sp. zn. 51 T 29/2010, a podle 
§ 268 odst. 2, § 269 odst. 2 a § 270 odst. 1 tr. ř. rozhodl   t a k t o :


Pravomocným rozsudkem Obvodního soudu pro Prahu 10 ze dne 19. 5. 2010, sp. zn. 
51 T 29/2010,   b y l    p o r u š e n    z á k o n  v ustanoveních § 3 odst. 1 
a § 63 odst. 1 zákona č. 40/2009 Sb., trestního zákoníku v neprospěch 
obviněného J. P.

Napadený rozsudek  s e  z r u š u j e  v celém výroku o trestu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 10  s e   p ř i k a z u j e , aby věc v potřebném 
rozsahu znovu projednal a rozhodl.



                                    
                                               O d ů v o d n ě n í :


Rozsudkem Obvodního soudu pro Prahu 10 ze dne 19. 5. 2010, sp. zn. 51 T 
29/2010, byl obviněný J. P. uznán vinným [v bodě 1)] trestným činem 
nedovoleného ozbrojování podle § 185 odst. 1 zákona č. 140/1961 Sb., trestního 
zákona ve znění pozdějších předpisů (dále též „tr. zák.“) a [v bodě 2)] 
trestným činem násilí proti skupině obyvatelů a proti jednotlivci podle § 197a 
odst. 1 tr. zák., neboť podle skutkových zjištění jmenovaného soudu „1) od 
přesně nezjištěné doby do 27. 9. 2009 ve svém bytě v P., v P. ulici přechovával 
revolver značky F.lli Pieta s jednočinnou funkcí /Single Acion – SA/ italské 
výroby Cal. 36, který lze nabývat a držet jen pouze na základě zbrojního 
průkazu, který nevlastnil, 
2) dne 27. 9. 2009 v době od 01:05 hod do 01:54 hod v P., M. ulici do herny B. 
S. přinesl střelnou zbraň revolver značky F.lli Pieta s jednočinnou střílí 
italské výroby 
Call36 a jeden kus revolverového náboje ráže 357 Magnum, které ukazoval 
návštěvníkům herny odkud byl proto následné vykázán pracovníkem bezpečnostní 
agentury poškozeným M. S. obžalovaný poté vyčkal před hernou a když M. S. 
vzápětí vyšel ven namířil na jeho hlavu revolverem asi ze vzdálenosti 10 metrů. 
Dvakrát pronesl, že mu ustřelí palici, přičemž poškozený se vrátil zpět do 
baru, odkud zavolal policii, která obžalovaného následně zadržela, jednání 
obžalovaného vyvolalo v poškozeném obavu o život a zdraví, tedy jinému 
ohrožoval usmrcením, těžkou újmou na zdraví takovým způsobem, že to může 
vzbudit důvodnou obavu.“ Za tyto trestné činy byl obviněný J.P. podle § 197a 
tr. zák. za použití § 35 odst. 1 tr. zák., § 45 odst. 1 tr. zák. a § 45a odst. 
1 tr. zák. odsouzen k úhrnnému trestu obecně prospěšných prací ve výměře 400 
hodin. Podle § 55 odst. 1 písm. a) tr. zák. mu byl dále uložen trest propadnutí 
věci a jiné majetkové hodnoty, a to revolveru značky F.lli Pieta s jednou 
činnou funkcí (Single Action – SA) italské výroby Cal. 36.

Citovaný rozsudek Obvodního soudu pro Prahu 10 nabyl právní moci dne 19. 5. 
2010.

Proti uvedenému rozsudku Obvodního soudu pro Prahu 10, konkrétně proti jeho 
výroku o uložení trestu obecně prospěšných prací, podal ministr spravedlnosti 
České republiky podle § 266 odst. 1, 2 tr. ř. stížnost pro porušení zákona ve 
prospěch obviněného J. P. Vytkl v ní, že zákon byl porušen v ustanovení § 3 
odst. 1 zákona č. 40/2009 Sb., trestního zákoníku (dále též „tr. zákoník“), a 
to v neprospěch obviněného J. P.

V odůvodnění stížnosti pro porušení zákona ministr spravedlnosti uvedl, že 
podle § 2 odst. 1 tr. zákoníku se trestnost činu posuzuje podle zákona účinného 
v době, kdy byl čin spáchán; podle pozdějšího zákona se posuzuje jen tehdy, 
jestliže to je pro pachatele příznivější, resp. že v tomto směru obvodní soud 
zcela správně vyhodnotil, že pro pachatele je příznivější použití dřívějšího 
zákona, tj. zákona č. 140/1961 Sb., a proto správně použil jak právní 
kvalifikaci podle § 185 odst. 1 tr. zák., tak i podle § 197a tr. zák. Následně 
konstatoval, že Obvodní soud pro Prahu 10 se však důsledně neřídil ustanovením 
§ 3 odst. 1 tr. zákoníku, podle něhož lze pachateli uložit pouze takový druh 
trestu, který dovoluje uložit zákon účinný v době, kdy se o trestném činu 
rozhoduje. 

Ustanovení § 3 tr. zákoníku vymezuje odchylky od režimu § 2 odst. 1 tr. 
zákoníku a zároveň představuje výjimku ze zásady, podle níž novějšího nebo 
pozdějšího zákona je třeba užít jako celku. Trest by se tedy při splnění 
podmínek § 2 odst. 1 tr. zákoníku měl ukládat podle dřívějšího zákona, ale 
výběr a výměra trestu by měly být omezeny na to, co skýtá nová, byť méně 
příznivá úprava. Z tohoto ustanovení tudíž plyne, že při aplikaci dřívějšího 
souhrnu trestněprávních norem za podmínek § 2 odst. 1 tr. zákoníku nelze uložit 
trest přesahující konečnou horní hranici sazby, kterou připouští pro příslušný 
druh trestu zákon účinný v době, kdy se o trestu rozhoduje, a proto nelze za 
účinnosti trestního zákoníku např. uložit trest obecně prospěšných prací nad 
300 hodin (srov. § 63 tr. zákoníku ve srovnání s § 45a tr. zák.). 

S ohledem na uvedené skutečnosti ministr spravedlnosti dovodil, že napadeným 
rozsudkem Obvodního soudu pro Prahu 10 byla při ukládání trestu překročena 
nejvyšší možná výměra trestu obecně prospěšných prací, kterou připouští zákon 
účinný v době, kdy se o trestném činu rozhoduje. Ve smyslu § 266 odst. 2 tr. ř. 
je takto uložený druh trestu ve zřejmém rozporu s účelem trestu. 

V rozporu se zákonem byl pak proveden zápočet vazby, kterou obviněný J.P. 
vykonával ve dnech 16. 4. 2010 až 19. 5. 2010, neboť doba vazby byla usnesením 
ze dne 8. 9. 2010, č.j. 51 T 29/2010-101, započítána do trestu pouze podmíněně, 
a to pro případ přeměny trestu obecně prospěšných prací v nepodmíněný trest 
odnětí svobody. Nejvyšší soud České republiky (dále jen „Nejvyšší soud“) již v 
usnesení ze dne 30. 5. 2007, sp. zn. 4 Tz 33/2007, publikovaném pod č. 23/2008 
Sb. rozh. tr., vyslovil, že zápočet vazby podle § 38 odst. 1 tr. zák. (resp. § 
92 odst. 1 tr. zákoníku) není omezen jen na případy, v nichž odsouzenému byl 
uložen pouze trest odnětí svobody, neboť zákon tento postup vylučuje jen tehdy, 
není-li započítání vazby vzhledem k druhu uloženého trestu vůbec možné. V 
důsledku toho lze dobu strávenou ve vazbě započítat i do trestu obecně 
prospěšných prací uloženého v řízení, v němž byl odsouzený ve vazbě. Jelikož 
započítání bylo v daném případě možné a zmíněný přepočet je obsahovou složkou 
trestnosti činu, uplatní se zásada uvedená v § 2 odst. 1 tr. zákoníku; soud 
proto měl odsouzenému započítat vykonanou vazbu podle přepočtu podle § 45a 
odst. 4 tr. zák. přímo do trestu obecně prospěšných prací. 

Z těchto důvodů ministr spravedlnosti v závěru svého mimořádného opravného 
prostředku navrhl, aby Nejvyšší soud vyslovil podle § 268 odst. 2 tr. ř. že, 
rozsudkem Obvodního soudu pro Prahu 10 ze dne 19. 5. 2010, sp. zn. 51 T 
29/2010, byl ve výroku o uložení trestu obecně prospěšných prací porušen zákon 
v ustanovení § 3 odst. 1 tr. zákoníku, a to v neprospěch obviněného J.P., podle 
§ 269 odst. 2 tr. ř. zrušil výrok o uložení trestu obecně prospěšných prací z 
tohoto rozsudku a zrušil i všechna rozhodnutí na uvedený výrok obsahově 
navazující, pozbyla-li v rozsahu zrušení zákonného podkladu, zejména usnesení 
téhož soudu ze dne 8. 9. 2010, č.j. 51 T  29/2010-101, a dále postupoval podle 
§ 270 odst. 1 tr. ř. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
toho výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 63 odst. 1 tr. zákoníku může soud uložit trest obecně prospěšných prací 
ve výměře od 50 do 300 hodin.

Podle § 3 odst. 1 tr. zákoníku lze pachateli uložit vždy pouze takový  druh 
trestu, který dovoluje uložit zákon účinný v době, kdy se o trestném činu 
rozhoduje.

Obviněný J.P. byl stíhán pro trestné činy spáchané ještě před nabytím účinnosti 
nového trestního zákoníku a příslušný rozsudek byl vydán dne 19. 5. 2010, tedy 
již za účinnosti nového trestního zákoníku. Vzhledem ke skutečnosti, že použití 
nové právní úpravy by pro obviněného nebylo příznivější, rozhodující soud 
správně použil základní pravidlo pro použití časové působnosti (§ 16 odst. 1 
tr. zák. a § 2 odst. 1 tr. zákoníku) a uznal obviněného J. P. vinným ze 
spáchání trestných činů nedovoleného ozbrojování podle § 185 odst.1  tr. zák. a 
násilí proti skupině obyvatelů a proti jednotlivci podle § 197a odst. 1 tr. zák.

Při použití dřívější trestně právní normy však nelze uložit trest přesahující 
horní hranici sazby, kterou pro příslušný druh trestu připouští zákon účinný v 
době, kdy se o trestu rozhoduje, což vyplývá z citovaného ustanovení § 3 odst. 
1 tr. zákoníku.

V návaznosti na výše uvedené proto Nejvyšší soud dospěl k závěru, že Obvodní 
soud pro Prahu 10 tím, že obviněnému J. P. uložil trest obecně prospěšných 
prací ve výměře 400 hodin, porušil zákon ve výroku o ukládaném trestu v 
ustanoveních § 3 odst. 1 a § 63 odst. 1 tr. zákoníku, neboť uložený trest 
obecně prospěšných prací ve výměře 400 hodin přesáhl o 100 hodin nejvyšší 
výměru dovolenou trestním zákoníkem pro trest obecně prospěšných prací, která 
je stanovena na 300 hodin (k dané problematice viz např. rozsudek Nejvyššího 
soudu ze dne 22. 9. 2010, sp. zn. 4 Tz 61/2010, rozsudek Nejvyššího soudu ze 
dne 16. 2. 2011, sp. zn. 4 Tz 86/2010).

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Nejvyšší soud v minulosti již vícekrát vyslovil, že je třeba překročení horní 
hranice zákonné trestní sazby některého druhu trestu zásadně považovat za 
uložení druhu trestu, který je v zřejmém rozporu s jeho účelem ve smyslu § 266 
odst. 2 tr. ř.

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu má proto za 
následek, že takto stanovený druh trestu zásadně nemůže splnit účel trestu, k 
jehož naplnění směřuje zákonem stanovená trestní sazba.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Obvodního soudu pro Prahu 10 ze dne 19. 5. 2010, sp. zn. 51 T 
29/2010, byl porušen zákon v ustanoveních § 3 odst. 1 a § 63 odst. 1 tr. 
zákoníku v neprospěch obviněného J. P. Podle § 269 odst. 2 tr. ř. napadený 
rozsudek zrušil v celém výroku o trestu (k nutnosti zrušit celý výrok o trestu, 
nikoli pouze jeho vadnou část, viz usnesení Nejvyššího soudu ze dne 28. 7. 
2010, sp. zn. 5 Tdo 741/2010), neboť výrok o vině byl shledán v souladu se 
zákonem, přičemž nebyl mimořádným opravným prostředkem ani zpochybňován. 
Nejvyšší soud pak zároveň zrušil i všechna další rozhodnutí na zrušenou část 
rozsudku obsahově navazující, pokud vzhledem ke změně, k níž došlo zrušením, 
pozbyla podkladu. Podle § 270 odst. 1 tr. ř. Obvodnímu soudu pro Prahu 10 
přikázal, aby věc v potřebném rozsahu znovu projednal a rozhodl a aby při 
rozhodování o trestu obviněného J. P. respektoval všechna zákonná ustanovení 
pro ukládání trestu, včetně ustanovení § 3 odst. 1 a § 63 odst. 1 tr. zákoníku, 
ale i příslušných ustanovení trestního zákona. Nejvyšší soud v této souvislosti 
upozorňuje, že v novém řízení nemůže dojít ke změně rozhodnutí v neprospěch 
obviněného, tedy ani k uložení přísnějšího trestu, neboť Nejvyšší soud 
vyslovil, že zákon byl porušen výhradně v neprospěch obviněného (§ 273 tr. ř.).

Pro úplnost lze dodat, že jako obsahově navazující bylo zrušeno též usnesení 
Obvodního soudu pro Prahu 10 ze dne 8. 9. 2010, č.j. 51 T 29/2010-101 [v této 
souvislosti se připomíná rozhodnutí č. 23/2008 Sb. rozh. tr., v němž se 
Nejvyšší soud vyslovil k zápočtu vazby podle § 38 odst. 1 tr. zák. (nyní § 92 
odst. 1 tr. zákoníku)].

Poučení: Proti tomuto rozhodnutí není opravný prostředek přípustný.

V Brně dne 28. dubna 2011
 
 Předseda senátu:
JUDr. Vladimír Veselý 







