Soud: Nejvyšší soud

Spisová značka: 4 Tz 86/2002

Datum rozhodnutí: 11.12.2002

Typ rozhodnutí: Rozsudek




4 Tz 86/2002

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 11. 
prosince 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného J. Š., proti trestnímu příkazu 
Okresního soudu ve Svitavách ze dne 7. 5. 2002, čj. 2 T 241/2002-20,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Napadeným trestním příkazem byl v ustanovení § 171 odst. 1 tr. zák. porušen 
zákon v neprospěch obviněného J. Š.

Tento trestní příkaz se v celém rozsahu zrušuje. Současně se zrušují všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením, pozbyla podkladu.

Okresnímu soudu ve Svitavách se přikazuje, aby věc v potřebném rozsahu znovu 
projednal a rozhodl. 

O d ů v o d n ě n í :

Trestním příkazem Okresního soudu ve Svitavách ze dne 7. května 2002, čj. 2 T 
241/2002?20, byl obviněný J. Š. uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., jehož se dopustil 
tak, že v blíže nezjištěných dnech měsíce února a března 2002 a dříve na podzim 
roku 2001 a dne 21. 4. 2001 řídil bez řidičského oprávnění po obci H. n. S. a 
jeho okolí osobní motorové vozidlo tov. zn. Moskvič 408, které je vyřazeno z 
evidence vozidel a na něž neměl zaplaceno zákonné pojištění, kdy byl také 
přistižen hlídkou Policie ČR, a to přesto, že byl rozhodnutím Okresního úřadu 
Svitavy, referátu dopravy, ze dne 9. 4. 2001, čj. DOPR/PŘ/1360/01PL, uznán 
vinným přestupky proti bezpečnosti a plynulosti silničního provozu podle § 22 
odstavce 1 písm. e) a na úseku ochrany před alkoholismem a jinými toxikomaniemi 
podle § 30 odst. 1 písm. i) zák. č. 200/1990 Sb. a kromě pokuty ve výši 
14.000,- Kč mu byl uložen zákaz činnosti spočívající v zákazu řízení motorových 
vozidel na dobu dvaceti čtyř měsíců, který v době činu ještě trval.

Za to byl obviněnému J. Š. podle § 171 odst. 1 tr. zák. s přihlédnutím k § 314e 
odst. 2 tr. ř. uložen trest odnětí svobody v trvání osmi měsíců, jehož výkon mu 
byl podle § 58 odst. 1 písm. a) a § 59 odst. 1 tr. zák. podmíněně odložen na 
zkušební dobu jednoho roku a šesti měsíců a podle § 49 odst. 1 a § 50 odst. 1 
tr. zák. mu byl uložen trest zákazu činnosti, spočívající v zákazu řízení 
motorových vozidel na dobu jednoho roku a šesti měsíců. Trestní příkaz nabyl 
právní moci dne 24. 5. 2002, když nebyl oprávněnými osobami napaden odporem.

Proti citovanému trestnímu příkazu podal ministr spravedlnosti stížnost pro 
porušení zákona ve prospěch obviněného J. Š. s tím, že zákon byl porušen v 
ustanovení § 2 odst. 6 tr. ř ve vztahu k ustanovení § 171 odst. 1 písm. c) tr. 
zák. Okresnímu soudu ve Svitavách vytýká, že jeho trestním příkazem ze dne 7. 
5. 2002, čj. 2 T 241/2002-20, byla překročena o 1/3 maximálně přípustná výměra 
trestu odnětí svobody, když za trestný čin maření výkonu úředního rozhodnutí 
podle § 171 odst. 1 písm. c) tr. zák., jímž byl obviněný J. Š. uznán vinným, mu 
byl uložen trest odnětí svobody v trvání osmi měsíců, ačkoli podle § 171 odst. 
1 tr. zák. pachatel takového trestného činu může být potrestán odnětím svobody 
až na šest měsíců nebo peněžitým trestem. Uložený trest považuje stěžovatel ve 
smyslu § 266 odst. 2 tr. ř. za trest, který je ve zřejmém nepoměru ke stupni 
nebezpečnosti činu pro společnost a k poměrům pachatele. Navrhl proto, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu ve Svitavách ze dne 7. 5. 2002, čj. 2 T 241/2002-20, byl 
porušen zákon v ustanovení § 2 odst. 6 tr. ř. ve vztahu k ustanovení § 171 
odst. 1 písm. c) tr. ř. (intervenující státní zástupce u veřejného zasedání 
uvedl, že jde o překlep a míněn byl tr. zák.), aby podle § 269 odst. 2 tr. ř. 
napadený trestní příkaz, jakož i navazující rozhodnutí zrušil a dále postupoval 
podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 171 odst. 1 písm. c) tr. zák. kdo maří nebo podstatně ztěžuje výkon 
rozhodnutí soudu nebo jiného státního orgánu tím, že vykonává činnost, která mu 
byla zakázána, bude potrestán odnětím svobody až na šest měsíců nebo peněžitým 
trestem.

Citovaným ustanovením trestního zákona se Okresní soud ve Svitavách při vydání 
napadeného trestního příkazu neřídil a uložil obviněnému trest odnětí svobody, 
kterým byla překročena nejvyšší výměra dovolená zákonem pro tento druh trestu. 
V důsledku toho jde o trest, který je ve zřejmém nepoměru ke stupni 
nebezpečnosti činu pro společnost a stížnost pro porušení zákona byla shledána 
přípustnou podle § 266 odst. 2 tr. ř. Podle konstantní judikatury je totiž ve 
zřejmém nepoměru ke stupni nebezpečnosti činu pro společnost každý trest 
uložený ve výměře nad horní hranici trestní sazby. I když ustanovení § 314e 
odst. 2 písm. a) tr. ř. o trestním příkazu dovoluje uložit touto formou 
rozhodnutí trest odnětí svobody až do jednoho roku, je možno celého tohoto 
rozpětí využít jen tehdy, pokud trestní sazba za trestný čin, jímž je obviněný 
uznán vinným, toto dovoluje. Jak na to správně poukazuje ministr spravedlnosti 
ve stížnosti pro porušení zákona, za trestný čin maření výkonu úředního 
rozhodnutí podle základní skutkové podstaty ustanovení § 171 odst. 1 tr. zák. 
lze uložit (kromě peněžitého trestu) trest odnětí svobody jen do výše šesti 
měsíců. Proto i samosoudce, který o obžalobě pro trestný čin rozhoduje podle § 
314e tr. ř. trestním příkazem, je, co do výměry trestu odnětí svobody, vázán 
horní hranicí vzpomenuté trestní sazby, tj. výměrou šesti měsíců odnětí svobody.

Nejvyšší soud na základě uvedeného proto podle § 268 odst. 2 tr. ř. vyslovil, 
že napadeným trestním příkazem byl porušen zákon v neprospěch obviněného J. Š. 
v ustanovení § 171 odst. 1 tr. zák., v podstatě v souladu s návrhem ministra 
spravedlnosti, avšak neshledal namítané porušení zákona též v ustanovení § 2 
odst. 6 tr. ř., podle něhož orgány činné v trestním řízení hodnotí důkazy podle 
svého vnitřního přesvědčení, založeného na pečlivém uvážení všech okolností 
případu jednotlivě i v jejich souhrnu. Podle názoru Nejvyššího soudu v daném 
případě nešlo o chybné hodnocení důkazů okresním soudem, nýbrž o uložení trestu 
v rozporu se zákonem nad stanovenou horní hranicí trestu pro trestný čin maření 
výkonu úředního rozhodnutí podle § 171 odst. 1 tr. zák.

Po vyslovení porušení zákona v neprospěch obviněného J. Š. pak Nejvyšší soud 
podle § 269 odst. 2 tr. ř. napadený trestní příkaz zrušil v celém rozsahu. V 
tomto směru se odkazuje na R 56/2000 Sbírky soudních rozhodnutí a stanovisek, v 
němž již bylo vysvětleno, že je-li trestní příkaz zatížen vadou, v důsledku níž 
se jako institut s povahou odsuzujícího rozsudku stal nezákonným a je třeba jej 
proto podle § 269 odst. 2 tr. ř. zrušit, je nutno v případě, kdy nápravu lze 
zjednat jen pokračováním v řízení, jej zrušit celý, i když zjištěná vada dopadá 
pouze na správnost výroku o trestu (v daném případě trestu odnětí svobody). 

V souladu s posledně cit. ustanovením trestního řádu Nejvyšší soud zrušil též 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu a Okresnímu soudu ve 
Svitavách pak podle § 270 odst. 1 tr. ř. přikázal, aby věc v potřebném rozsahu 
znovu projednal a rozhodl. V konkrétním případě to znamená znovu rozhodnout o 
návrhu Okresního státního zastupitelství ve Svitavách ze dne 29. 4. 2002, sp. 
zn. Zk 86/2002, na potrestání obviněného J. Š. V této souvislosti se okresnímu 
soudu zároveň připomíná, že je vázán právním názorem zde Nejvyšším soudem 
vysloveným (§ 270 odst. 4 tr. ř.) i zásadou vyplývající z ustanovení § 273 tr. 
ř.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá, tr. ř.). 

V Brně dne 11. prosince 2002

Předseda senátu: 

JUDr. Juraj  M a l i k 
