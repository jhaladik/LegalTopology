Soud: Nejvyšší soud

Spisová značka: 6 Tz 39/2024

Datum rozhodnutí: 31.07.2024

Typ rozhodnutí: ROZSUDEK


Heslo: Podmíněné propuštění z výkonu trestu odnětí svobody, Rozhodnutí obsahově navazující na zrušené rozhodnutí

Dotčené předpisy: § 91 odst. 1 tr. zákoníku, § 2 odst. 5, 6 tr. ř.

Kategorie rozhodnutí: D




6 Tz 39/2024- 





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud rozhodl v neveřejném zasedání konaném dne 31. 7. 2024 v senátě 
složeném z předsedy senátu JUDr. Vladimíra Veselého a soudců JUDr. Ivo Kouřila 
a Mgr. Martina Lýska o stížnosti pro porušení zákona, kterou podal ministr 
spravedlnosti České republiky ve prospěch obviněného L. K., t. č. ve výkonu 
trestu odnětí svobody ve Věznici Břeclav, proti pravomocnému usnesení Okresního 
soudu v Břeclavi ze dne 21. 11. 2023, č. j. 21 PP 282/2020-112,  takto:      


I.	Podle § 268 odst. 2 tr. ř. se vyslovuje, že pravomocným usnesením 
Okresního soudu v Břeclavi ze dne 21. 11. 2023, č. j. 21 PP 282/2020-112, byl 
porušen zákon v ustanovení § 91 odst. 1 tr. zákoníku a v ustanovení § 2 odst. 
5, 6 tr. ř., a to v neprospěch obviněného L. K.  

II.	Podle § 269 odst. 2 tr. ř. se zrušuje usnesení Okresního soudu v 
Břeclavi ze dne 21. 11. 2023, č. j. 21 PP 282/2020-112, jakož i další 
rozhodnutí na zrušená rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.


Odůvodnění:


I.
Dosavadní průběh řízení

1.	Rozsudkem Městského soudu v Brně ze dne 17. 3. 2020, č. j. 2 T 
39/2020-48, byl obviněný L. K. (dále též jen „obviněný“) uznán vinným přečinem 
krádeže podle § 205 odst. 2 tr. zákoníku. Za to byl odsouzen podle § 205 odst. 
2 tr. zákoníku k trestu odnětí svobody v trvání 8 měsíců, jehož výkon byl podle 
§ 81 odst. 1, § 82 odst. 1 tr. zákoníku podmíněně odložen na zkušební dobu v 
trvání 3 let. Daný rozsudek nabyl právní moci dne 31. 3. 2020. 

2.	Rozsudkem Městského soudu v Brně ze dne 4. 5. 2020, č. j. 4 T 
50/2020-66, ve spojení s rozsudkem Krajského soudu v Brně ze dne 7. 7. 2020, č. 
j. 8 To 190/2020-83, byl obviněný uznán vinným zločinem krádeže podle § 205 
odst. 2, odst. 4 písm. b) tr. zákoníku, za což byl odsouzen podle § 205 odst. 4 
písm. b) tr. zákoníku za použití § 58 odst. 1 tr. zákoníku k trestu odnětí 
svobody v trvání 18 měsíců, pro jehož výkon byl podle § 56 odst. 2 písm. a) tr. 
zákoníku zařazen do věznice s ostrahou. Uvedeného skutku se přitom obviněný 
dopustil ve zkušební době předchozího odsouzení (viz bod 1. tohoto rozhodnutí), 
a proto Městský soud v Brně usnesením ze dne 15. 9. 2020, č. j. 2 T 39/2020-82, 
rozhodl, že obviněný podle § 83 odst. 1 tr. zákoníku vykoná trest odnětí 
svobody z rozsudku Městského soudu v Brně ze dne 17. 3. 2020, č. j. 2 T 
39/2020-48, v trvání 8 měsíců. Pro výkon daného trestu byl obviněný podle § 83 
odst. 5 a § 56 odst. 2 písm. a) tr. zákoníku zařazen do věznice s ostrahou. 

3.	V návaznosti na žádost obviněného Okresní soud v Břeclavi rozhodl 
usnesením ze dne 16. 2. 2021, č. j. 21 PP 282/2020-35, že se obviněný podle § 
88 odst. 1 písm. b) tr. zákoníku podmíněně propouští z výkonu trestu odnětí 
svobody v trvání 18 měsíců, který mu byl uložen rozsudkem Městského soudu v 
Brně ze dne 4. 5. 2020, sp. zn. 4 T 50/2020, ve spojení s rozsudkem Krajského 
soudu v Brně ze dne 7. 7. 2020, sp. zn. 8 To 190/2020, a z výkonu trestu odnětí 
svobody v trvání 8 měsíců, který mu byl uložen rozsudkem Městského soudu v Brně 
ze dne 17. 3. 2020, sp. zn. 2 T 39/2020. Podle § 89 odst. 1 tr. zákoníku mu 
stanovil zkušební dobu podmíněného propuštění v trvání 2 let. 

4.	Následně Nejvyšší soud (na podkladě stížnosti pro porušení zákona ze 
dne 10. 2. 2021, č. j. MSP-603/2020-ODKA-SPZ/4) rozhodl rozsudkem ze dne 16. 6. 
2021, č. j. 3 Tz 6/2021-157, o tom, že rozsudkem Krajského soudu v Brně ze dne 
7. 7. 2020, sp. zn. 8 To 190/2020, a rozsudkem Městského soudu v Brně ze dne 4. 
5. 2020, sp. zn. 4 T 50/2020 (viz bod 2. tohoto rozhodnutí), byl porušen zákon 
v neprospěch obviněného v ustanovení § 205 odst. 4 písm. b) tr. zákoníku. 
Nejvyšší soud dále rozhodl, že napadené rozsudky se zrušují v celém rozsahu a 
současně se zrušují také všechna další rozhodnutí na zrušená rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu. Městskému soudu v Brně dále přikázal, aby věc v potřebném rozsahu 
znovu projednal a rozhodl. 

5.	Z výše uvedeného důvodu Městský soud v Brně znovu rozhodl rozsudkem 
ze dne 8. 12. 2021, č. j. 4 T 50/2020-217, a to tak, že obviněného uznal vinným 
přečinem krádeže podle § 205 odst. 2 tr. zákoníku, za což ho odsoudil podle § 
205 odst. 2 tr. zákoníku k trestu odnětí svobody v trvání 10 měsíců a 14 dní, 
pro jehož výkon jej podle § 56 odst. 2 písm. a) tr. zákoníku zařadil do věznice 
s ostrahou. Uvedené rozhodnutí nabylo právní moci dne 9. 9. 2022. Následně 
Městský soud v Brně rozhodl usnesením ze dne 14. 9. 2022, č. j. 4 T 
50/2020-274, mimo jiné tak, že se obviněnému podle § 92 odst. 1 tr. zákoníku, 
za použití § 334 odst. 1 tr. ř., do trestu odnětí svobody uloženého rozsudkem 
Městského soudu v Brně ze dne 8. 12. 2021, č. j. 4 T 50/2020-217, započítává 
vazba od 2. 4. 2020 od 15:50 hodin do 7. 7. 2020 do 24:00 hodin. Usnesením ze 
dne 14. 9. 2020, č. j. 4 T 50/2020-271, dále rozhodl tak, že se obviněnému 
podle § 92 odst. 1, 2 tr. zákoníku, za použití § 334 odst. 1 tr. ř., do trestu 
odnětí svobody v trvání 10 měsíců a 14 dnů, pro jehož výkon byl zařazen do 
věznice s ostrahou, a který mu byl uložen rozsudkem Městského soudu v Brně ze 
dne 8. 12. 2021, č. j. 4 T 50/2020-217, započítává vykonaný trest v době od 
00:00 hodin dne 8. 7. 2020 do 15:25 hodin dne 16. 2. 2021. Uvedenými zápočty 
tak byl trest, který byl obviněnému uložen rozsudkem Městského soudu v Brně ze 
dne 8. 12. 2021, č. j. 4 T 50/2020-217, zcela vykonán. 

6.	V následující době byl obviněný uznán vinným ze spáchání několika 
dalších trestných činů. Trestním příkazem Okresního soudu v Havlíčkově Brodě ze 
dne 22. 6. 2022, č. j. 1 T 56/2022-78, byl uznán vinným přečinem krádeže podle 
§ 205 odst. 2 tr. zákoníku, za což mu byl podle § 205 odst. 2 tr. zákoníku, s 
přihlédnutím k § 314e odst. 2 tr. ř. a § 75 odst. 1, 7 tr. zákoníku, uložen 
trest zákazu pobytu na území města Havlíčkův Brod na dobu 2 let. Trestním 
příkazem Okresního soudu v Havlíčkově Brodě ze dne 20. 10. 2022, č. j. 1 T 
98/2022-41, byl obviněný uznán vinným přečinem výtržnictví podle § 358 odst. 1 
tr. zákoníku, za což byl podle § 358 odst. 1 tr. zákoníku, s přihlédnutím k § 
314e odst. 2 tr. ř., odsouzen k trestu odnětí svobody v trvání 8 měsíců, jehož 
výkon byl podle § 81 odst. 1 a § 82 odst. 1 tr. zákoníku podmíněně odložen na 
zkušební dobu v trvání 2 roků. Rozsudkem Městského soudu v Brně ze dne 21. 3. 
2023, č. j. 4 T 48/2023-62, byl uznán vinným přečinem krádeže podle § 205 odst. 
2 tr. zákoníku, za což byl podle § 205 odst. 2 tr. zákoníku odsouzen k trestu 
odnětí svobody v trvání 10 měsíců, pro jehož výkon byl podle § 56 odst. 2 písm. 
a) tr. zákoníku zařazen do věznice s ostrahou. Protože obviněný v průběhu 
zkušební doby, která mu byla stanovena v souvislosti s podmíněným odložením 
trestu odnětí svobody trestním příkazem Okresního soudu v Havlíčkově Brodě ze 
dne 20. 10. 2022, č. j. 1 T 98/2022-41, spáchal další trestnou činnost, Okresní 
soud v Havlíčkově Brodě rozhodl usnesením ze dne 27. 7. 2023, č. j. 1 T 
98/2022-55, podle § 83 odst. 1 tr. zákoníku tak, že obviněný vykoná trest 
odnětí svobody v trvání 8 měsíců uložený trestním příkazem Okresního soudu v 
Havlíčkově Brodě ze dne 20. 10. 2022, č. j. 1 T 98/2022-41, a pro výkon 
uvedeného trestu jej podle § 56 odst. 2 písm. a) tr. zákoníku zařadil do 
věznice s ostrahou. 

7.	Okresní soud v Břeclavi pak usnesením ze dne 21. 11. 2023, č. j. 21 
PP 282/2020-112, pravomocným téhož dne, rozhodl, že obviněný podle § 91 odst. 1 
tr. zákoníku vykoná zbytek trestu odnětí svobody v trvání 18 měsíců, který mu 
byl uložen rozsudkem Městského soudu v Brně sp. zn. 4 T 50/2020, a zbytek 
trestu odnětí svobody v trvání 8 měsíců, který mu byl uložen rozsudkem 
Městského soudu v Brně sp. zn. 2 T 39/2020, z jejichž výkonu byl podmíněně 
propuštěn usnesením Okresního soudu v Břeclavi ze dne 16. 2. 2021, č. j. 21 PP 
282/2020-35, při stanovení zkušební doby v trvání 2 let, neboť se v této 
zkušební době neosvědčil. 

8.	Na místě je ještě dodat, že Městský soud v Brně usnesením ze dne 23. 
1. 2024, č. j. 2 T 39/2020-117, znovu rozhodl podle § 83 odst. 1 tr. zákoníku, 
že obviněný vykoná trest odnětí svobody z rozsudku Městského soudu v Brně ze 
dne 17. 3. 2020, č. j. 2 T 39/2020-48, v trvání 8 měsíců, a pro jeho výkon jej 
podle § 83 odst. 5 a § 56 odst. 2 písm. a) tr. zákoníku zařadil do věznice s 
ostrahou. 



II.
Stížnost pro porušení zákona a vyjádření k ní

9.	Proti usnesení Okresního soudu v Břeclavi ze dne 21. 11. 2023, č. j. 
21 PP 282/2020-112, podal ministr spravedlnosti (dále též „stěžovatel“) ve 
prospěch obviněného stížnost pro porušení zákona. Podle jeho názoru byl 
napadeným rozhodnutím v neprospěch obviněného porušen zákon v ustanovení § 91 
odst. 1 tr. zákoníku a dále v § 2 odst. 5 a 6 tr. ř. 

10.	Konkrétně stěžovatel vytkl, že usnesením Okresního soudu v Břeclavi 
ze dne 21. 11. 2023, č. j. 21 PP 282/2020-112, došlo k porušení zákona v 
neprospěch obviněného proto, že rozsudkem Nejvyššího soudu ze dne 16. 6. 2021, 
č. j. 3 Tz 6/2021-157, byl zrušen rozsudek Městského soudu v Brně ze dne 4. 5. 
2020, č. j. 4 T 50/2020-66, a rozsudek Krajského soudu v Brně ze dne 7. 7. 
2020, č. j. 8 To 190/2020-83, jakož i všechna další rozhodnutí na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. V tomto směru tak byla zrušena i rozhodnutí týkající se 
podmíněného propuštění z výkonu trestu odnětí svobody. Okresní soud v Břeclavi 
však i přesto výše uvedeným usnesením ze dne 21. 11. 2023 rozhodl, že obviněný 
vykoná nevykonaný zbytek trestu odnětí svobody, z něhož byl podmíněně 
propuštěn. Navíc tak učinil, byť z obsahu spisového materiálu vyplývá, že 
rozsudkem Městského soudu v Brně ze dne 8. 12. 2021, č. j. 4 T 50/2020-217, byl 
obviněnému uložen trest odnětí svobody v trvání 10 měsíců a 14 dnů a celý tento 
trest byl vykonán zápočtem vazby.

11.	Pro úplnost stěžovatel uvedl, že ze spisu Městského soudu v Brně sp. 
zn. 2 T 39/2020, rovněž vyplynulo, že rozsudkem ze dne 17. 3. 2020, č. j. 2 T 
39/2020-48, byl obviněný uznán vinným přečinem krádeže podle ustanovení § 205 
odst. 2 tr. zákoníku, za což mu byl uložen trest odnětí svobody v trvání 8 
měsíců, jehož výkon byl podmíněně odložen na zkušební dobu v trvání 3 let. 
Usnesením Městského soudu v Brně ze dne 15. 9. 2020, č. j. 2 T 39/2020-82, bylo 
rozhodnuto, že obviněný trest odnětí svobody v trvání 8 měsíců z rozsudku 
Městského soudu v Brně ze dne 17. 3. 2020, č. j. 2 T 39/2020-48, vykoná a pro 
výkon trestu byl zařazen do věznice s ostrahou. K tomuto rozhodnutí přistoupil 
Městský soud v Brně s ohledem na rozsudek Městského soudu v Brně ze dne 4. 5. 
2020, č. j. 4 T 50/2020-66, ve znění rozsudku Krajského soudu v Brně ze dne 7. 
7. 2020, č. j. 8 To 190/2020-83. Vzhledem k tomu, že tato rozhodnutí byla 
zrušena rozhodnutím Nejvyššího soudu ke stížnosti pro porušení zákona ze dne 
16. 6. 2021, sp. zn. 3 Tz 6/2021, Městský soud v Brně rozhodl opětovně dne 23. 
1. 2024 usnesením č. j. 2 T 39/2020-117, že obviněný trest odnětí svobody v 
trvání 8 měsíců z rozsudku Městského soudu v Brně ze dne 17. 3. 2020, č. j. 2 T 
39/2020-48, vykoná, a pro výkon trestu odnětí svobody jej zařadil do věznice s 
ostrahou.

12.	Napadeným rozhodnutím tak Okresní soud v Břeclavi porušil ustanovení 
§ 91 odst. 1 tr. zákoníku. Nad rámec výše uvedeného stěžovatel připomněl, že 
tento soud při rozhodování o vykonání nevykonaného zbytku trestu odnětí 
svobody, z něhož byl obviněný podmíněně propuštěn, nepostupoval v souladu se 
základní zásadou trestního řízení zakotvenou v ustanovení § 2 odst. 5 tr. ř., 
tedy, že i přes skutečnost, že součástí jeho spisu sp. zn. 21 PP 282/2020 byl 
rozsudek Nejvyššího soudu ze dne 16. 6. 2021, č. j. 3 Tz 6/2021-157, rozhodl 
tak, jak je uvedeno shora. Tímto postupem rozporným i s ustanovením § 2 odst. 6 
tr. ř. nezjistil skutečný stav věci tak, aby mohl v souladu se zákonem 
rozhodnout. 

13.	Navrhl proto, aby Nejvyšší soud
-	podle § 268 odst. 2 tr. ř. vyslovil, že usnesením Okresního soudu v 
Břeclavi ze dne 21. 11. 2023, č. j. 21 PP 282/2020-112, byl v neprospěch 
obviněného L. K. porušen zákon v ustanovení § 91 odst. 1 tr. zákoníku a dále v 
§ 2 odst. 5 a 6 tr. ř., 
-	podle § 269 odst. 2 tr. ř. zrušil usnesení Okresního soudu v Břeclavi 
ze dne 21. 11. 2023, č. j. 21 PP 282/2020-112, v celém rozsahu, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu, a
-	podle § 270 odst. 1 tr. ř. přikázal Okresnímu soudu v Břeclavi, aby 
věc v potřebném rozsahu znovu projednal a rozhodl.  

14.	Stěžovatel nakonec uvedl, že pro případ, že by Nejvyšší soud dospěl 
k závěru, že jsou splněny podmínky pro rozhodnutí o jím podané stížnosti pro 
porušení zákona v neveřejném zasedání, s tímto postupem souhlasí.

15.	Státní zástupce Nejvyššího státního zastupitelství (dále jen „státní 
zástupce“) se s mimořádným opravným prostředkem ministra spravedlnosti 
ztotožnil a na jeho argumentaci plně odkázal. Dodal, že podle jeho názoru 
Okresní soud v Břeclavi zcela pominul důsledky rozsudku Nejvyššího soudu ze dne 
16. 6. 2021, sp. zn. 3 Tz 6/2021, ačkoli tento rozsudek měl v době svého 
rozhodování k dispozici. V důsledku tohoto pochybení pak mj. obviněnému uložil 
vykonat zbytek již právně neexistujícího trestu odnětí svobody uloženého 
původně ve věci Městského soudu v Brně vedené pod sp. zn. 4 T 50/2020.

16.	Se zdůrazněním faktu, že podanou stížnost pro porušení zákona 
považuje za důvodnou, státní zástupce navrhl jí vyhovět, a to v souladu s 
návrhem formulovaným ministrem spravedlnosti. Dodal, že pokud by Nejvyšší soud 
hodlal rozhodnout jiným způsobem, než uvedeným v § 274 odst. 2 a odst. 3 tr. 
ř., souhlasí pro tento případ s rozhodnutím v neveřejném zasedání podle § 274 
odst. 4 tr. ř.  

17.	Ke stížnosti pro porušení zákona se prostřednictvím svého obhájce 
vyjádřil též obviněný. Sdělil, že se závěry ministra spravedlnosti plně 
souhlasí, přičemž argumentace stížnosti pro porušení zákona je zcela přiléhavá, 
a ztotožnil se také s jejím petitem, na který odkázal, a to „zejména nyní s 
důrazem na případné rozhodnutí Nejvyššího soudu ve smyslu ustanovení § 275 
odst. 4 trestního řádu o přerušení výkonu napadeného rozhodnutí“. Souhlasil 
dále, aby Nejvyšší soud rozhodnutí učinil v neveřejném zasedání podle 
ustanovení § 274 odst. 4 tr. ř.

III.
Důvodnost stížnosti pro porušení zákona

18.	Nejvyšší soud z podnětu podané stížnosti pro porušení zákona 
přezkoumal podle § 267 odst. 3 tr. ř. zákonnost a odůvodněnost usnesení, proti 
němuž byla stížnost pro porušení zákona podána, v rozsahu a z důvodů v ní 
uvedených, jakož i řízení jemu předcházející, a dospěl k závěru, že zákon byl v 
neprospěch obviněného L. K. porušen.
19.	Podle § 91 odst. 1 věta první tr. ř., jestliže podmíněně propuštěný 
nebo odsouzený, u něhož se podmíněně upustilo od výkonu zbytku trestu zákazu 
činnosti, zákazu držení a chovu zvířat, zákazu pobytu nebo zákazu vstupu na 
sportovní, kulturní a jiné společenské akce, vedl ve zkušební době řádný život 
a vyhověl uloženým podmínkám, vysloví soud, že se osvědčil; jinak rozhodne, a 
to popřípadě již během zkušební doby, že se zbytek trestu vykoná. 

20.	Podle § 2 odst. 5 věta první tr. ř., orgány činné v trestním řízení 
postupují v souladu se svými právy a povinnostmi uvedenými v tomto zákoně a za 
součinnosti stran tak, aby byl zjištěn skutkový stav věci, o němž nejsou 
důvodné pochybnosti, a to v rozsahu, který je nezbytný pro jejich rozhodnutí. 

21.	Podle § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

22.	Námitkám, které ministr spravedlnosti v předmětné stížnosti pro 
porušení zákona uplatnil, Nejvyšší soud přisvědčil. Předně je třeba znovu 
uvést, že rozsudkem Nejvyššího soudu ze dne 16. 6. 2021, č. j. 3 Tz 6/2021-157, 
byl zrušen nejen rozsudek Městského soudu v Brně ze dne 4. 5. 2020, č. j. 4 T 
50/2020-66, a rozsudek Krajského soudu v Brně ze dne 7. 7. 2020, č. j. 8 To 
190/2020-83, ale i všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 
Mezi tato další navazující rozhodnutí je nutno zařadit rozhodnutí, kterým bylo 
rozhodnuto o podmíněném propuštění obviněného z výkonu trestu odnětí svobody, 
tedy usnesení Okresního soudu v Břeclavi ze dne 16. 2. 2021, č. j. 21 PP 
282/2020-35, neboť jím byl obviněný podmíněně propuštěn mimo jiné z výkonu 
trestu odnětí svobody uloženého mu rozhodnutími, která byla zrušena ke 
stížnosti pro porušení zákona shora citovaným rozhodnutím Nejvyššího soudu. 
Dalším obsahově navazujícím rozhodnutím je i usnesení Městského soudu v Brně ze 
dne 15. 9. 2020, č. j. 2 T 39/2020-82, kterým bylo rozhodnuto, že obviněný 
vykoná trest odnětí svobody z rozsudku Městského soudu v Brně ze dne 17. 3. 
2020, č. j. 2 T 39/2020-48, v trvání 8 měsíců. K tomuto rozhodnutí totiž 
Městský soud v Brně přistoupil výlučně s ohledem na to, že obviněný ve zkušební 
době podmíněného odsouzení spáchal úmyslnou trestnou činnost, pro kterou byl 
odsouzen rozsudkem Městského soudu v Brně ze dne 4. 5. 2020, č. j. 4 T 
50/2020-66, ve spojení s rozsudkem Krajského soudu v Brně ze dne 7. 7. 2020, č. 
j. 8 To 190/2020-83, přičemž tyto byly zrušeny rozsudkem Nejvyššího soudu ze 
dne 16. 6. 2021, č. j. 3 Tz 6/2021-157. 

23.	Kromě té skutečnosti, že vzhledem k výše uvedenému právně neexistuje 
rozhodnutí o podmíněném propuštění z výkonu trestu odnětí svobody (usnesení 
Okresního soudu v Břeclavi ze dne 16. 2. 2021, č. j. 21 PP 282/2020-35), je 
nutno připomenout také to, že již neexistuje ani trest odnětí svobody ve výměře 
18 měsíců, který byl obviněnému původně uložen rozsudkem Městského soudu v Brně 
ze dne 4. 5. 2020, sp. zn. 4 T 50/2020, ve znění rozsudku Krajského soudu v 
Brně ze dne 7. 7. 2020, sp. zn. 8 To 190/2020, neboť tyto rozsudky jsou právě 
těmi, které byly zrušeny rozsudkem Nejvyššího soudu ze dne 16. 6. 2021, č. j. 3 
Tz 6/2021-157. Je pak na místě připomenout, že Městský soud v Brně následně ve 
stejné věci rozhodoval znovu, a to tak, že obviněného uznal vinným přečinem 
krádeže podle § 205 odst. 2 tr. zákoníku, za což ho odsoudil k trestu odnětí 
svobody v trvání 10 měsíců a 14 dní, pro jehož výkon jej podle § 56 odst. 2 
písm. a) tr. zákoníku zařadil do věznice s ostrahou. Velmi zjednodušeně řečeno, 
trest odnětí svobody ve výměře 18 měsíců byl tedy nahrazen trestem odnětí 
svobody ve výměře 10 měsíců a 14 dní. Tento trest přitom již byl v důsledku 
zápočtu dosavadního výkonu trestu a výkonu vazby zcela vykonán.  

24.	Okresní soud v Břeclavi tedy postupoval nesprávně, pokud usnesením 
ze dne 21. 11. 2023, č. j. 21 PP 282/2020-112, rozhodl, že obviněný podle § 91 
odst. 1 tr. zákoníku vykoná zbytek trestu odnětí svobody v trvání 18 měsíců, 
který mu byl uložen rozsudkem Městského soudu v Brně sp. zn. 4 T 50/2020, a 
zbytek trestu odnětí svobody v trvání 8 měsíců, který mu byl uložen rozsudkem 
Městského soudu v Brně sp. zn. 2 T 39/2020, z jejichž výkonu byl podmíněně 
propuštěn usnesením Okresního soudu v Břeclavi ze dne 16. 2. 2021, č. j. 21 PP 
282/2020-35, při stanovení zkušební doby v trvání 2 let, neboť se v této 
zkušební době neosvědčil. Pro větší přehlednost a pro shrnutí skutečností výše 
uvedených Nejvyšší soud dále konkretizuje tři důvody vadnosti postupu Okresního 
soudu v Břeclavi.

25.	Zaprvé, a to předně, Okresní soud v Břeclavi nemohl rozhodnout o 
tom, že se obviněný neosvědčil ve zkušební době stanovené při podmíněném 
propuštění, neboť rozhodnutí o podmíněném propuštění již právně neexistuje, 
tedy v době rozhodování Okresního soudu v Břeclavi nebyl obviněný ve zkušební 
době. Kromě toho, Okresní soud v Břeclavi nemohl rozhodnout ani o tom, že 
obviněný vykoná zbytek trestu odnětí svobody v trvání 18 měsíců, který mu byl 
uložen rozsudkem Městského soudu v Brně ze dne 4. 5. 2020, č. j. 4 T 
50/2020-66, ve spojení s rozsudkem Krajského soudu v Brně ze dne 7. 7. 2020, č. 
j. 8 To 190/2020-83, neboť uvedený trest v době rozhodování Okresního soudu v 
Břeclavi již právně neexistoval. Konečně, uvedený trest ve výměře 18 měsíců 
sice již neexistoval, byl však v rámci nového řízení ve stejné věci (po zrušení 
v důsledku stížnosti pro porušení zákona) Městským soudem v Brně nahrazen 
trestem ve výměře 10 měsíců a 14 dní, a tento „nový“ trest již obviněný vykonal 
(v důsledku zápočtů výkonu trestu odnětí svobody a výkonu vazby). Ve věci 
vedené u Městského soudu v Brně pod sp. zn. 4 T 50/2020, tedy již neexistoval 
žádný nevykonaný trest (ani jeho část).  

26.	Vzhledem k uvedenému došlo postupem okresního soudu k uložení 
povinnosti vykonat zbytek právně neexistujícího trestu, a to navíc z důvodu 
neosvědčení se v právně neexistující zkušební době právně neexistujícího 
podmíněného propuštění. 

27.	Přisvědčit lze nakonec stěžovateli také v tom, že v jádru 
předkládané věci je pochybení Okresního soud v Břeclavi spočívající v tom, že 
nedostatečně aplikoval zásady trestního řízení uvedené v § 2 odst. 5 a 6 tr. 
ř., když i přes skutečnost, že součástí jeho spisu sp. zn. 21 PP 282/2020 byl 
rozsudek Nejvyššího soudu ze dne 16. 6. 2021, č. j. 3 Tz 6/2021-157 (č. l. 44), 
tento zcela opomenul, v důsledku čehož nezjistil skutkový stav věci tak, jak 
byl výše popsán (především tu skutečnost, že již právně neexistuje rozhodnutí o 
podmíněném propuštění obviněného), což vyústilo ve vydání nezákonného 
rozhodnutí o tom, že obviněný vykoná zbytek trestů, z jejichž výkonu byl 
podmíněně  propuštěn.   

28.	Uvedené skutečnosti tak lze shrnout konstatováním, že usnesením 
Okresního soudu v Břeclavi ze dne 21. 11. 2023, č. j. 21 PP 282/2020-112, tedy 
byl porušen zákon v ustanovení § 91 odst. 1 tr. zákoníku a v ustanovení § 2 
odst. 5, 6 tr. ř., a to v neprospěch obviněného. 
IV.	       
Způsob rozhodnutí

29.	Nejvyšší soud tedy po přezkoumání obsahu trestního spisu na podkladě 
stížnosti pro porušení zákona podané ministrem spravedlnosti ve prospěch 
obviněného zjistil, že v posuzované trestní věci došlo z výše popsaných důvodů 
k porušení zákona. Proto v souladu s § 268 odst. 2 tr. ř. vyslovil, že 
pravomocným usnesením Okresního soudu v Břeclavi ze dne 21. 11. 2023, č. j. 21 
PP 282/2020-112, byl porušen zákon v ustanovení § 91 odst. 1 tr. zákoníku a v 
ustanovení § 2 odst. 5, 6 tr. ř., a to v neprospěch obviněného L. K. Podle § 
269 odst. 2 tr. ř. proto zrušil uvedené usnesení, jakož i další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Vzhledem ke skutečnosti, že existující nezákonnost 
vůči obviněnému byla tímto rozhodnutím napravena, a dále vzhledem ke 
skutečnosti, že Městský soud v Brně svým usnesením ze dne 23. 1. 2024, č. j. 2 
T 39/2020-117, podle § 83 odst. 1 tr. zákoníku rozhodl mimo jiné, že obviněný 
vykoná trest odnětí svobody z rozsudku Městského soudu v Brně ze dne 17. 3. 
2020, č. j. 2 T 39/2020-48, v trvání 8 měsíců, tedy výkon druhého z trestů, 
jehož výkon byl původně nařízen napadeným usnesením, je zajištěn posledně 
konkrétně zmíněným usnesením Městského soudu v Brně, nebylo již přistoupeno k 
postupu podle § 270 odst. 1 tr. ř. či podle § 271 odst. 1 tr. ř., jelikož 
dalšího rozhodnutí v této otázce již není třeba.

30.	Pro úplnost lze poznamenat, že Nejvyšší soud v tomto řízení 
nerozhodoval o vazbě obviněného, ale ani o přerušení výkonu trestu odnětí 
svobody, který obviněný aktuálně vykonává, neboť se nejedná o trest, který by 
mohl být nebo byl nyní vydaným rozhodnutím Nejvyššího soudu jakkoliv dotčen. 
Vykonává totiž trest odnětí svobody uložený mu Okresním soudem v Havlíčkově 
Brodě ve věci vedené pod sp. zn. 1 T 98/2022.  

31.	Zbývá dodat, že za podmínek § 274 odst. 3 písm. a) tr. ř. rozhodl 
Nejvyšší soud uvedeným způsobem o stížnosti pro porušení zákona v neveřejném 
zasedání.


Poučení:  Proti tomuto rozhodnutí není opravný prostředek přípustný.
	
	
V Brně dne 31. 7. 2024


	
	JUDr. Vladimír Veselý
	předseda senátu          


