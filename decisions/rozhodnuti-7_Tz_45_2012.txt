Soud: Nejvyšší soud

Spisová značka: 7 Tz 45/2012

Datum rozhodnutí: 13.06.2012

Typ rozhodnutí: ROZSUDEK


Heslo: Časová působnost, Přeměna trestu

Dotčené předpisy: § 45a odst. 4 tr. zák.

Kategorie rozhodnutí: C




7 Tz 45/2012-18


ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 13. 
června 2012, v senátě složeném z předsedy senátu JUDr. Michala Mikláše a soudců 
JUDr. Petra Hrachovce a JUDr. Jindřicha Urbánka, stížnost pro porušení zákona 
podanou ministrem spravedlnosti České republiky ve prospěch obviněného L. K., 
proti pravomocnému usnesení Okresního soudu Plzeň-sever ze dne 13. 4. 2011, sp. 
zn. 1 T 13/2003, a rozhodl podle § 268 odst. 2, § 269 odst. 2 a § 270 odst. 1 
tr. ř. takto:


Pravomocným usnesením Okresního soudu Plzeň-sever ze dne 13. 4. 2011, sp. zn. 1 
T 13/2003,

byl porušen zákon

v ustanoveních § 2 odst. 1 a § 65 odst. 2 tr. zákoníku v neprospěch obviněného 
L. K.. 

	Toto usnesení Okresního soudu Plzeň-sever se zrušuje. Zrušují se také 
další rozhodnutí na zrušené usnesení obsahově navazující, pokud vzhledem ke 
změně, k níž došlo zrušením, pozbyla podkladu.

	Okresnímu soudu Plzeň-sever se přikazuje, aby věc v potřebném rozsahu 
znovu projednal a rozhodl.




Odůvodnění:

Okresní soud Plzeň-sever trestním příkazem ze dne 18. 2. 2003, sp. zn. 1 T 
13/2003, který nabyl právní moci dne 7. 3. 2003, odsoudil obviněného za trestný 
čin úvěrového podvodu podle § 250b odst. 1 tr. zákona, k trestu obecně 
prospěšných prací v trvání 100 hodin.

Usnesením tohoto soudu ze dne 13. 4. 2011, sp. zn. 1 T 13/2003, bylo podle § 65 
odst. 1 tr. zákoníku rozhodnuto o přeměně trestu obecně prospěšných prací v 
trvání 100 hodin, uloženého výše uvedeným trestním příkazem, na trest odnětí 
svobody v trvání 100 dnů. Podle § 56 odst. 2 písm. c) tr. zákoníku byl obviněný 
pro výkon tohoto trestu zařazen do věznice s ostrahou. Toto usnesení nabylo 
právní moci dne 27. 4. 2011.

Proti pravomocnému usnesení Okresního soudu Plzeň-sever ze dne 13. 4. 2011, sp. 
zn. 1 T 13/2003, podal ministr spravedlnosti stížnost pro porušení zákona ve 
prospěch obviněného. Namítá, že okresní soud si při rozhodování o přeměně 
trestu obecně prospěšných prací na trest odnětí svobody jednak neopatřil 
dostatek důkazů k tomu, aby vůbec mohl o přeměně trestu rozhodovat, a také si 
vadně vyložil ustanovení § 2 odst. 1 tr. zákoníku o časové působnosti nového 
trestního zákoníku, když si neujasnil užití kterého zákona je pro obviněného 
příznivější. Okresní soud se tak před svým rozhodnutím vůbec nezabýval tím, že 
se obviněný dlouhodobě zdržoval v cizině, a to jak ve vztahu k době, po kterou 
se vyhýbal výkonu uloženého trestu, tak především k případnému porušení zásady 
speciality. Dle sdělení Centrální evidence vězňů, že byl obviněný pro výkon 
trestu odnětí svobody vydán z cizího státu.

S poukazem na ustanovení § 45a odst. 4 tr. zákona, podle kterého se každé i jen 
započaté dvě hodiny nevykonaného trestu obecně prospěšných prací počítají za 
jeden den odnětí svobody, a podle § 65 odst. 2 tr. zákoníku se každá započatá 
hodina nevykonaného trestu obecně prospěšných prací počítá za jeden den trestu 
odnětí svobody, namítá ministr spravedlnosti, že nová trestně právní úprava 
není pro obviněného při posuzování trestnosti příznivější. Okresní soud Plzeň-
sever tak při rozhodování o přeměně trestu obecně prospěšných prací na trest 
odnětí svobody porušil zákon v neprospěch obviněného, když ve svém rozhodnutí 
aplikoval ustanovení § 65 odst. 2 a § 56 odst. 2 písm. c) tr. zákoníku a v 
řízení předcházejícím v ustanoveních § 2 odst. 5, 6 tr. ř. Proto ministr 
spravedlnosti navrhl, aby Nejvyšší soud podle § 268 odst. 2 tr. ř. vyslovil, že 
napadeným usnesením byl v neprospěch obviněného L. K. porušen zákon v 
ustanoveních § 2 odst. 1, § 65 odst. 2 a § 56 odst. 2 písm. c) tr. zákoníku, a 
v předcházejícím řízení v ustanoveních § 2 odst. 5, 6 tr. ř. Podle § 269 odst. 
2 tr. ř. aby napadené usnesení zrušil, a stejně tak zrušil i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu, a podle § 270 odst. 1 tr. ř. přikázal 
Okresnímu soudu Plzeň-sever, aby věc v potřebném rozsahu znovu projednal a 
rozhodl. 

Nejvyšší soud z podnětu podané stížnosti pro porušení zákona přezkoumal podle § 
267 odst. 3 tr. ř. napadené usnesení i předcházející řízení a zjistil, že zákon 
v neprospěch obviněného byl porušen.

Podle § 45a odst. 4 tr. zákona, jestliže pachatel v době od odsouzení do 
skončení výkonu trestu obecně prospěšných prací nevedl řádný život, nebo 
zaviněně nevykonal ve stanovené době uložený trest, přemění soud trest obecně 
prospěšných prací nebo jeho zbytek v trest odnětí svobody a rozhodne zároveň o 
způsobu jeho výkonu; přitom každé i jen započaté dvě hodiny nevykonaného trestu 
obecně prospěšných prací se počítají za jeden den odnětí svobody.

Podle § 65 odst. 2 tr. zákoníku (zák. č. 40/2009 Sb., účinný od 1. 1. 2010), 
jestliže pachatel v době od odsouzení do skončení výkonu trestu obecně 
prospěšných prací nevede řádný život, vyhýbá se nástupu výkonu trestu, bez 
závažného důvodu poruší sjednané podmínky výkonu trestu obecně prospěšných 
prací, jinak maří výkon tohoto trestu nebo zaviněně nevykonává ve stanovené 
době uložený trest, může soud přeměnit, a to i během doby stanovené pro jeho 
výkon, trest obecně prospěšných prací nebo jeho zbytek v trest odnětí svobody a 
rozhodnout zároveň o způsobu jeho výkonu; přitom každá i jen započatá jedna 
hodina nevykonaného trestu obecně prospěšných prací se počítá za jeden den 
odnětí svobody.

Přepočet nevykonaného trestu obecně prospěšných prací, resp. jeho zbytku, na 
trest odnětí svobody je obsahovou složkou trestnosti činu, neboť jde o zákonem 
určenou součást ukládaného trestu obecně prospěšných prací. Z toho důvodu se 
rozhodování o přeměně trestu obecně prospěšných prací, resp. jeho zbytku, na 
trest odnětí svobody řídí ustanovením o časové působnosti trestních zákonů. 
Podle § 2 odst. l tr. zákoníku se trestnost činu posuzuje podle zákona účinného 
v době, kdy byl čin spáchán, a podle pozdějšího zákona se posuzuje jen tehdy, 
jestliže to je pro pachatele příznivější. Stejnou zásadu zakotvuje i ustanovení 
§ 16 odst. l tr. zákona.

Porovná-1i se ustanovení § 65 odst. 2 tr. zákoníku s ustanovením § 45a odst. 4 
tr. zákona, je jasné, že přepočet nevykonaného trestu obecně prospěšných prací 
na trest odnětí svobody podle trestního zákoníku účinného od 1. 1. 2010 není 
pro obviněného příznivější, než přepočet podle trestního zákona účinného do 31. 
12. 2009, podle něhož byl trest obecně prospěšných prací uložen. Přepočet podle 
§ 65 odst. 2 tr. zákoníku je založen na tom, že každá i jen započatá jedna 
hodina nevykonaného trestu obecně prospěšných prací se počítá za jeden den 
odnětí svobody, zatímco přepočet podle § 45a odst. 4 tr. zákona je založen na 
tom, že každé i jen započaté dvě hodiny nevykonaného trestu obecně prospěšných 
prací se počítají za jeden den odnětí svobody.

Pokud byl čin spáchán, a trest obecně prospěšných prací uložen před 1. 1. 2010, 
a soud rozhoduje o přeměně trestu obecně prospěšných prací, resp. jeho zbytku, 
na trest odnětí svobody v době od 1. 1. 2010, postupuje proto podle § 45a odst. 
4 tr. zákona, a nikoli podle § 65 odst. 2 tr. zákoníku (viz č. 5/2011 Sb. rozh. 
tr.).

Tím, jak o přeměně nevykonaného trestu obecně prospěšných prací na trest odnětí 
svobody rozhodl v posuzované věci Okresní soud Plzeň-sever, porušil zákon v 
ustanoveních § 2 odst. l tr. zákoníku, § 65 odst. 2 tr. zákoníku v neprospěch 
obviněného. Přitom také nesprávně učinil toto rozhodnutí podle § 65 odst. 1 tr. 
zákoníku (viz protokol o veř. zasedání na č.l. 99 tr. spisu a napadené 
usnesení).

	Nejvyšší soud proto vyslovil zjištěné porušení zákona, zrušil napadené 
usnesení, zrušil také všechna další obsahově navazující rozhodnutí, která 
zrušením napadeného usnesení pozbyla podkladu, a přikázal Okresnímu soudu Plzeň-
sever, aby věc v potřebném rozsahu znovu projednal a rozhodl.
	
	Okresní soud Plzeň-sever o přeměně nevykonaného zbytku trestu obecně 
prospěšných prací na trest odnětí svobody znovu rozhodne, přičemž bude 
postupovat podle trestního zákona účinného do 31. 12. 2009. Přitom se vypořádá 
také s otázkou namítaného možného porušení zásady speciality, když podle 
tvrzení ve stížnosti pro porušení zákona měl být obviněný pro výkon trestu 
odnětí svobody vydán z cizího státu.

Poučení: Proti tomuto rozsudku není opravný prostředek přípustný.


V Brně dne 13. června 2012


Předseda senátu
JUDr. Michal Mikláš 


