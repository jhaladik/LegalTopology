Soud: Nejvyšší soud

Spisová značka: 28 Cdo 1517/99

Datum rozhodnutí: 10.10.2000

Typ rozhodnutí: ROZSUDEK


Kategorie rozhodnutí: C




28 Cdo 1517/99,28 Cdo 1519/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedkyně JUDr.Julie Muránské a 
soudců JUDr. Josefa Rakovského a JUDr.Milana Pokorného, CSc., o dovolání S. 
střediska p. s. s. m.,  zastoupeného advokátem a o dovolání A/ J. P . a B/ J. P 
., obou zastoupených advokátkou, proti rozsudku Městského soudu v Praze z 
15.ledna 1999, sp.zn. 35 Co 696/98, vydanému v právní věci vedené u Obvodního 
soudu pro Prahu 8 pod sp.zn. 13 C 64/92 (žalobců A/ J. P.  a B/ J. P., proti 
žalovanému S. středisku p. s. s. m., o  uzavření dohody  o vydání věci),   t a 
k t o :

I. Dovolání dovolatelů J. P. a J. P.  se  zamítá. 

II. Dovolání dovolatelů S. střediska p. s. s. m. se   zamítá.

III. Žádný z účastníků řízení  nemá  právo na náhradu nákladů řízení o dovolání.

O d ů v o d n ě n í :

	Žalobci se domáhali žalobou podanou u soudu dne 20.března 1992, aby 
žalovanému bylo uloženo uzavřít s nimi dohodu o vydání pozemků parc.č.2740 a 
2741 zapsaných v katastru nemovitostí u Katastrálního úřadu P. pro katastrální 
území L. s tím, že původními vlastníky (M. P. a S. P.) byly tyto pozemky 
darovány státu v tísní, žalobci jsou jejich dědici  a jsou oprávněnými osobami 
podle ustanovení § 3 odst.2 písm.c/ zákona č.87/1991 Sb. 

	Žalované  servisní středisko navrhlo žalobu v celém rozsahu zamítnout. 
Uvedlo, že pozemky nelze vydat, protože pozemek parc.č. 2738/4 je zčásti 
zastavěn oválnou atletickou dráhou školního hřiště a pozemek parc.č.2738/3 
sousedí bezprostředně se školní budovou a jejich oddělením by byl zablokován 
zadní vchod do školní budovy, což je nepřípustné i z důvodu bezpečnosti.

	Soud prvního stupně v řízení vyslechl žalobce, svědkyni N. K.,  
provedl  listinné důkazy, i důkaz  znalecký posudky, odstranil nedostatky 
vytýkané v usnesení sp.zn.  20 Co 382/96 z 15.srpna 1996 Městského soudu v 
Praze   (k odvolání žalobců i žalovaného ), který zrušil rozsudek Obvodního 
soudu pro Prahu 8 ze 17.7.1995, č.j. 13 C 64/92-86, a provedl  další dokazování 
( zjištěním toho zda a v jakém rozsahu byly po převzetí státem odděleny další 
části stávající parcely č.2738 a zda případně takové oddělení nezasahuje do 
pozemků, které jsou předmětem sporu). Rozhodl potom rozsudkem ze 7.9.1998, č.j. 
13 C 64/92-216 tak, že uložil žalovanému povinnost uzavřít se žalobci dohodu o 
vydání každému z nich jednu ideální polovinu pozemku parc.č.2738/7 ( o výměře 
593 m2 - ostatní plocha, dříve označeném parc.č.2740 ) v katastru nemovitostí 
Katastrálního úřadu P. na listu vlastnictví H. m. P. č.14 pro  katastrální 
území L. Zamítl žalobu, aby bylo uloženo žalovanému uzavřít s nimi dohodu o 
vydání pozemku par.č.2738/6 (ostatní plocha  o výměře 639 m2, dříve parc.č.
2741), když oba pozemky byly v původních hranicích odděleny geometrickým plánem 
vypracovaným dne 13.3.1997 znalcem P. V. pod č.1020-1/97, který je nedílnou 
součástí rozsudku. Dále soud prvního stupně  rozhodl, že účastníci nemají právo 
na náhradu nákladů řízení, a že žalobci jsou povinni zaplatit společně a 
nerozdílně na náhradu nákladů řízení státu částku 14.582,55 Kč,  a že žalovaná  
rovněž částku 12.585,55 Kč a soudní poplatek ve výši 500,-Kč.

	V odůvodnění  rozsudku soud prvního stupně uvedl, že žalobci jsou 
oprávněnými osobami podle ustanovení § 3 odst. 2 písm.c/ zákona č.87/1991 Sb.( 
což v průběhu řízení jednoznačně prokázali rodnými listy, oddacím listem svých 
rodičů, křestním listem M. P. ( své-tety), úmrtními listy rodičů (S. P. a A. 
P.  rozené M.), potvrzením  bývalého Státního notářství pro Prahu 8 ze dne 
24.4.1992 sp.zn. 8D 1399//3 a rozhodnutím Státního notářství pro Prahu 1 sp. 
zn. 1D 417/91, ze dne 16.9.1991. Žalobci uplatnili svůj nárok na vydání věci 
písemnou výzvou adresovanou žalované řádně a včas; žalované středisko  je 
osobou povinnou podle ustanovení § 4 zákona č.87/1991 Sb. neboť jako právnická 
osoba v době účinnosti zákona č.87/1991 Sb. sporné pozemky držela a využívala 
je pro školní  účely, když na něj právo správy k těmto pozemkům přešlo v 
důsledku delimitace školství z rozpočtové organizace Š. s. v P. Žalobci 
požádali o vydání pozemků proto, že jejich otec S. P. a  jeho sestra M. P. byli 
nucení darovat pozemky státu v tísní, která byla spatřovaná v tom, že dům čp.
28, který byl na pozemku  parc.č. 2740 (nyní parc.č. 2738/7) dříve zbudován byl 
zcela zdevastován poté, co na něj byla uvalena národní správa. Bývalý Obvodní 
národní výbor v P. proto rozhodl o jeho demolici a uložil tehdejším 
spoluvlastníkům hradit demoliční náklady ve výši 100.066,63 Kč. Vzhledem k 
tomu, že otec žalobců ani teta žalobců  neměli dostatek finančních prostředku, 
aby pohledávku uspokojili, byla jim nabídnuta možnost darovat pozemky státu s 
tím, že po nich již nebude tato pohledávka dále vymáhaná. Protože neměli 
spoluvlastníci jinou možnost přistoupili na dohodu o darování pozemků státu. K 
přechodu nemovitosti na stát došlo v rozhodném období ( 25.2.1948 do 1.1.1990). 
Soud prvního stupně proto dospěl k názoru, že je zde dán důvod pro vydání 
nemovitosti uvedených  v ustanovení § 6 odst.1 písm. d/ zákona č.87/1991 Sb. 
Dále se soud prvního stupně  zabýval tím, zda je přípustné vydání pozemků, 
které byly v původních výměrách obnovených geometrickým plánem znalce P. V., 
schváleným Katastrálním úřadem P., a staly se tak opět samostatnými věcmi 
nemovitými v souvislosti s ustanovením § 8 odst.3 zákona č.87/1991 Sb. Soud 
prvního stupně  dovodil, že je možné přistoupit pouze k vydání pozemku původně 
parc.č.2740 a nyní parc.č. 2738/7. Uvedl, že sice ze znaleckého posudku D. M., 
a R. R., vyplývá, že i na tomto pozemku byly zřízeny stavby spojené se zemi 
pevným základem, a to plot a terasa navazující na terasu školní budovy, měl 
však za to, že tyto stavby je třeba považovat ve smyslu ustanovení § 3 vyhlášky 
č.85/1976 Sb.za stavby drobné, které samy o sobě nezpůsobují, že je pozemek v 
důsledku  jejich existenci pozemkem zastavěným. Poukazoval v této souvislosti  
na stanovisko uveřejněné  ve Sbírce soudních rozhodnutí a stanovisek pod č.
34/1993, část III bod ll . Pokud však šlo  o  pozemek  parc.č. 2738/6 (dříve 
parc.č.2741)  byl toho názoru, že po převzetí státem byl zastavěn, a to 
zřízením asfaltové atletické dráhy ( i  když jí znalec charakterizoval  jakou 
drobnou stavbu); podle názoru soudu prvního stupně šlo o stavbu plnící 
samostatný účel a určující specifický charakter využití pozemku ke sportovním 
účelům, přičemž jde o stavbu, která je spojená se zemí pevným základem. Z 
tohoto důvodu by vydání pozemku parc.č.2741 - nyní parc.č.2738/6 bylo 
jednoznačně v rozporu s ustanovením § 8 odst.3 zákona č.87/1991 Sb. Dovodil, že 
zastavěnost tohoto pozemku byla  (kromě citovaných znaleckých posudků) 
prokázána také stavebním povolením, kolaudačním rozhodnutím a průvodní zprávou 
o výstavbě školního hřiště. V této souvislosti soud prvního stupně  poukazoval 
i na rozhodnutí uveřejněné pod č.14/1994 Sbírky soudních rozhodnutí a 
stanovisek podle nichž jde-li o jediný pozemek s jediným parcelním číslem, je 
třeba jej považovat za zastavěný i tehdy, je-li stavba umístěna na jeho 
(neoddělené ) části. Proto nevyhověl žádosti žalobců, aby byl vypracován 
geometrický plán  k oddělení nezastavěných částí pozemku č.2738/6 a žalobu o 
vydání ohledně tohoto pozemku zamítl.  

O odvolání účastníků ( žalobců do zamítavé části rozsudku, kteří vytýkali  
nesprávné právní posouzení věci a žalovaný do jeho  vyhovující části rozsudku), 
rozhodl Městský soud v Praze rozsudkem ze dne 15.ledna 1999, sp.zn.  35 Co 
696/98 tak, že rozsudek Obvodního soudu pro Prahu 8 ze dne 7.září 1998, č.j. 13 
C 64/92-246, potvrdil, nepřiznal účastníkům právo na náhradu nákladů odvolacího 
řízení a připustil dovolání proti svému rozsudku. 

	V odůvodnění rozsudku odvolacího soudu bylo uvedeno, že po přezkoumání 
napadeného rozsudku i  jemu předcházejícího řízení neshledal odvolání důvodná. 
Měl za to, že soud prvního stupně správně posoudil otázku aktivní věcné 
legitimace žalobců jako oprávněných osob, i pasívní věcnou legitimaci 
žalovaného střediska;  zjistil, že je zde dán důvod ve smyslu  ustanovení § 6 
odst.1 písm.d/ zákona č.87/1991 Sb. k vydání nemovitosti , že žalobci podali 
výzvu včas a také nárok včas uplatnili  u soudu; v otázce možnosti oddělení 
nezastavěné části pozemku oddělovacím geometrickým plánem a jejího vydání 
oprávněné osobě soud prvního stupně správně poukázal na uveřejněnou  soudní 
judikaturu. Dále odvolací soud poukázal i na stanovisko uveřejněné pod č. 
34/1993 Sbírky soudních rozhodnutí a stanovisek v němž je vysloveno, že v 
případě, že stavba je umístěna pouze na části pozemku, by v rámci mimosoudní  
dohody o vydání věci bylo možné se dohodnout  o vydání pouze nezastavěné jeho 
části po oddělení této části oddělovacím geometrickým plánem, ale  že k 
takovému oddělení může dojít pouze na základě shodné vůle stran dohody a nikoli 
rozhodnutím soudu. Odvolací soud k tomu dále uvedl, že vydání pozemku po 
oddělení jeho částí na základě geometrického oddělovacího plánu a případně už i 
po přidělení nového parcelního čísla ( s tím, že takto oddělená část by se 
stala samostatnou věcí v právním smyslu, tedy i předmětem dohody o vydání 
věci), by bylo možné za předpokladu, že stavba by byla umístěna pouze na menší 
jeho části a takové oddělení nebrání využití pozemku k účelu, k němuž byl při 
zastavění určen. Pokud  však šlo o pozemek  parc.č.2738/6 je zřejmé, že na něm 
je umístěna část stavby atletické dráhy, která je spolu s několika hřišti pro 
jednotlivé druhy sportů ( s prostorem pro vrhy koulí, skoky do výšky a do 
dálky ) součástí školního hřiště; stavba byla řádně povolena, kolaudována a 
splňuje kritéria pro ty druhy sportů, pro něž jsou určeny. Z rozsahu pozemku a 
stavby sportoviště se po oddělení nezastavěné části nejeví jako možné a účelné, 
aby bylo zasahováno do jeho charakteru k němuž je nutno zajistit přístup a 
umožnit dětem relaxaci a přípravu na tělesnou výchovu, které jsou pro samotnou 
stavbu nepostrádatelné; proto soud prvního stupně správně dovodil, že ani 
nezastavěnou část pozemku zde nelze oddělit a žalobcům vydat. Jiná  je však 
situace u pozemku parc.č.2738/7 na němž nebyla po odnětí státem zřízena stavba, 
která by ve smyslu ustanovení § 8 odst.3 zákona č.87/1991 Sb. bránila jeho 
vydání.

	Z uvedených důvodu potvrdil rozsudek jako věcně správný i včetně výroků 
o nákladech řízení; připustil dovolání k řešení otázky po právní stránce 
zásadního významu, a to k povaze stavby sportoviště jako stavby vyhovující 
stavebním předpisům a bránící vydání pozemku z hlediska ustanovení § 8 odst.3, 
citovaného zákona i možnosti oddělení nezastavěných částí pozemků, u této 
dělitelné nemovitosti. 

	Rozsudek odvolacího soudu byl doručen advokátu žalobců dne 1.3.1999, a 
advokátu žalovaného střediska 2.3.1999; právní moci nabyl dne 2.3.1999. 
Dovolání žalobců došlo Obvodnímu soudu pro Prahu 8, dne  31.3.1999,  a dovolání 
žalovaného dne 26.3.1999, tedy  ve lhůtě uvedené v ustanovení § 240 odst.1 o. 
s. ř.

	Žalované středisko dovozovalo přípustnost dovolání z ustanovení § 239 
odst.l o. s.ř. a  uplatňovalo  důvody uvedené v ustanovení § 241 odst.3 písm.c/ 
a d/ o. s. ř. Vytýkalo nesprávné posouzení pasivní věcné legitimace S. 
střediska p. s. s. m. jíž soudem prvního stupně, protože vycházelo ze 
skutečnosti, že vlastníkem sporného pozemku je Obec P. a pozemek je na základě 
Statutu hl.m.P. svěřen M. č. P., která jej následně svěřila do správy 
střediska. Navíc, soud prvního stupně zjistil, že nemovitost v době převzetí 
státem nebyla zastavěna nebylo k ní zřízeno právo osobního užívání a nebyla 
zhodnocena. Žalované středisko zdůrazňovalo, že sporná nemovitost je 
nezastupitelnou součástí školního areálu a jako oplocený celek pak slouží ke 
sportovnímu, rekreačnímu a pedagogickému využití.Vytýkalo, že jím navrhovaný 
důkaz nebyl realizován, třebaže měl význam  pro doložení nemožnosti oddělení 
pozemku a jeho vydání žalobcům jako samostatné věci. Navrhlo proto zrušit 
rozhodnutí soudu obou stupňů a vrácení věci soudu prvního stupně k dalšímu 
řízení.

	Žalobci ve svém dovolání ( do výroku, kterým byla zamítnuta jejich 
žaloba, a do výroku o nákladech řízení ) navrhli  také zrušit rozsudky soudů 
obou stupňů a věc vrátit soudu prvního stupně k dalšímu řízení. Přípustnost 
dovolání odvozovali  z ustanovení § 239 odst.1 o.s.ř., protože jde o rozhodnutí 
po právní stránce zásadního významu  - tedy  řešení otázky možnosti oddělení 
nezastavěných části pozemků, která byla  v řízení nesprávně posuzována. 
Setrvali na již vznesených námitkách  o tom, že odvolací soud vyslovil 
nesprávný právní názor, že oddělením části sporného pozemku, na kterém nebyly 
provedeny žádné úpravy, a nebyla zřízena stavba, by se zasáhlo do charakteru, 
účelu sportovního zařízení s tím, že by k němu nebyl přístup a že by přilehlé 
travnaté plochy  (tj. část sporného pozemku), nijak neupravené, jsou pro 
samotnou stavbu nepostrádatelné. Přístup na část pozemku se zpevněnou plochou, 
která byla oddělena a zůstala v držení žalovaného střediska je  dostatečně 
zajištěn z pozemků sousedních, které jsou  školou užívány.

	Při posuzování tohoto dovolání vycházel dovolací soud z ustanovení 
článku II. odst.1 zákona č.238/1995 Sb., podle něhož ustanovení zákona, jímž 
byl změněn a doplněn občanský soudní řád ( zákon č.99/1963 Sb.) platí i na 
řízení, která byla zahájena před účinností zákona č.238/1995 Sb. ( tj. před 
1.1.1996; srov. článek V. zákona č.238/1995 Sb./ .

	Dovolání  tu bylo přípustné podle ustanovení § 239  odst.l o. s .ř, 
protože odvolací soud ve výroku svého rozsudku vyslovil, že dovolání je 
přípustné, neboť měl za to, že jde o rozhodnutí po právní stránce zásadního 
významu.  Odvolací soud ve svém výroku  přípustnost dovolání vyslovil s 
konkrétním vymezením toho, které otázky se tato přípustnost týkala. 

	

Vyslovení přípustnosti dovolání náleží odvolacímu soudu a dovolací soud z 
tohoto  vyslovení přípustnosti výrokem rozhodnutí odvolacího soudu vychází.

	Jestliže odvolací soud připustil dovolání jen v souvislosti s právním 
posouzením ( výkladem) určitého pojmu, vymezil tím zásadně dovolací důvod a 
dovolacímu soudu nepřísluší přezkoumávat rozsudek odvolacího soudu např. z 
hlediska závěrů odvolacího soudu o skutkových zjištěních ( viz rozhodnutí 
uveřejněné pod č.34/1994 Sbírky soudních rozhodnutí a stanovisek, vydávané 
Nejvyšším soudem). 

	V usnesení Ústavního soudu ČR z 23.8.1995, III. ÚS  181/95, uveřejněném 
pod č.19 ve svazku 4 Sbírky nálezů a usnesení Ústavního soudu ČR, byl uveden 
právní závěr, že za rozhodnutí zásadního významu po právní stránce se považují 
ta rozhodnutí, které se odchylují od ustálené judikatury nebo přinášejí 
judikaturu novou, a to s možným dopadem na rozhodování soudů v obdobných 
případech.

	Z těchto právních závěrů z uveřejněné judikatury vycházel dovolací soud 
i v daném případě . Předmětem přezkoumání rozsudku odvolacího soudu v řízení o 
dovolání bylo tedy ( ve smyslu ustanovení § 239 odst. 1 o. s. ř. a § 242 odst.1 
téhož právního předpisu), to, co uvedl odvolací soud  ve svém výroku o 
vyslovení přípustnosti dovolání, t.j. posouzení „povahy stavby sportoviště jako 
stavby vyhovující stavebním předpisům a bránící vydání pozemku z hlediska 
ustanovení § 8 odst.3 zákona č.87/1991 Sb. a otázky možnosti nezastavěných 
částí pozemků\".  

 V dovolání dovolatelů  byl zde uplatněn dovolací důvod podle ustanovení § 241 
odst.3 písm.d/ o. s.ř., tedy že rozhodnutí odvolacího soudu spočívá na 
nesprávném právním posouzení věci. 

	Nesprávné právní posouzení věci může spočívat buď v tom, že soud 
použije na projednávanou právní věc nesprávný právní předpis nebo že si použitý 
právní předpis nesprávně vyloží ( viz z rozhodnutí uveřejněného pod č.3/1998 
Sbírky soudních rozhodnutí a stanovisek text na str.13(45)/.

	 V daném případě posuzoval odvolací soud projednávanou právní věc 
zejména podle ustanovení  § 3 odst.2 písm.c), § 4 odst.1, § 6 odst.1 písm.d) a 
§ 8 odst.3 zákona č.87/1991 Sb., které se nepochybně na projednávanou právní 
věc vztahovala a účastníci řízení také v průběhu řízení na ně poukazovali.

Ve vztahu k vymezení rozsahu dovolání výrokem rozsudku odvolacího soudu o 
přípustnosti dovolání bylo třeba se v dovolacím řízení zabývat zejména tím, zda 
si odvolací soud správně vyložil ustanovení § 8 odst.3 zákona č. 87/1991 Sb.

Ve stanovisku uveřejněném pod č.34/1993 Sbírky soudních rozhodnutí a 
stanovisek, vydávané Nejvyšším soudem bylo k ustanovením § 10 odst. 4 zákona č.
403/1990 Sb. a § 8 odst.3 zákona č. 87/1991 Sb. (na str.112/246/ a na 
str.115/249/) vyloženo, že pokud jde  o pozemek, na němž stojí ( je umístěna) 
stavba, která byla zřízena až po převzetí pozemku státem, pak je tu rozhodující 
skutečnost umístění stavby nebo její části ( jde-li o stavbu umístěnou např. na 
dvou pozemcích).

Také v rozhodnutí uveřejněném pod č. 14/1994 Sbírky soudních rozhodnutí a 
stanovisek byl zaujat právní názor, že jde-li o jediný pozemek  (s jediným 
parcelním číslem), je nutno jej považovat za zastavěný i tehdy, je-li stavba 
umístěna jen na jeho (neoddělené ) části.

Z těchto právních závěrů obsažených v uveřejněné judikatuře odvolací soud v 
podstatě vycházel a vychází z nich i dovolací soud. Proto i při přezkoumávaní 
správnosti rozhodnutí odvolacího soudu co do právní otázky, pro niž bylo 
odvolání připuštěno, může dovolací soud na již citované uveřejněné právní 
závěry poukázat. Lze také přisvědčit správnosti úvahy o tom, že  jen v rámci 
dohody povinné osoby s oprávněnou osobou podle ustanovení § 5 odst.2 zákona č.
87/1991 Sb. by bylo možné, aby se tyto osoby dohodly jednak na oddělení části 
pozemku na základě   geometrického oddělovacího plánu, čímž by se vydělená část 
stala samostatnou věci v právním smyslu, způsobilou být předmětem 
občanskoprávního vztahu a pak  by bylo možné uzavřít dohodu o vydání takto 
vzniklého nového pozemku, který byl dřívě části pozemku většího ( srov. k tomu 
č.34/1993 Sbírky soudních rozhodnutí a stanovisek, str.112/246/). V občanském 
soudním řízení o návrhu, jímž nebylo vyhověno mimosoudně, které má na zřeteli 
ustanovení § 5 odst.4 zákona č.87/1991 Sb. nemůže soud svým rozhodnutím 
přikročit nejprve k rozdělení pozemku na dvě či více části a pak přikročit k 
rozhodnutí o vydání nového vzniklého pozemku (popřípadě k uložení povinnosti 
uzavřít dohodu o vydání takového pozemku). Pokud v daném případě měly soudy 
obou stupňů k dispozici znalecké posudky a pořizované geometrické plány, byl 
postup v řízení nezbytný k tomu, aby bylo objasněno, které pozemky (parcely) 
odpovídají nyní v katastru nemovitosti původním pozemkům parc.č.2470 a parc.č. 
2471 v P., které byly označeny  v žalobním návrhu žalobců.

Za uvedených okolností nedospěl dovolací soud k závěru, že je rozhodnutí 
odvolacího soudu nesprávné (ve smyslu ustanovení § 243b odst.1 o.s.ř.), jak to 
uváděli dovolatelé.

Přikročil proto dovolací soud k zamítnutí dovolání, uplatněného ze strany 
žalobců a ze strany žalovaného střediska.

Dovolatelé nebyli v řízení o dovolání úspěšní a proto dovolací soud rozhodl, že 
žádný z účastníků nemá právo na náhradu nákladů řízení o dovolání.

Proti tomuto rozsudku  není přípustný opravný prostředek.

V Brně  dne 10. října 2000                                                    

JUDr.Julie M u r á n s k á, v.r.

předsedkyně senátu

Za správnost vyhotovení: Ivana Svobodová  

