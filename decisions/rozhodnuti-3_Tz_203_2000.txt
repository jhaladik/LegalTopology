Soud: Nejvyšší soud

Spisová značka: 3 Tz 203/2000

Datum rozhodnutí: 20.09.2000

Typ rozhodnutí: Rozsudek




3 Tz 203/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 20. 
září 2000 v senátě složeném z předsedy JUDr. Jindřicha Fastnera a soudců JUDr. 
Eduarda Teschlera a Mgr. Josefa Hendrycha stížnost pro porušení zákona podanou 
ministrem spravedlnosti České republiky v neprospěch obviněného M. H.,  proti 
usnesení Okresního soudu v Šumperku ze dne 23. 2. 2000, č. j. Nt 1447/99-10, 

a za podmínek § 272 tr. ř. rozhodl podle § 268 odst. 2, § 269 odst. 2, § 270 
odst. 1 tr. ř.   t a k t o :

	Pravomocným usnesením Okresního soudu v Šumperku ze dne 23. 2. 2000, č. 
j. Nt 1447/99-10, a v řízení, jež mu předcházelo, byl porušen zákon v 
ustanovení § 2 odst. 5, 6 tr. ř. ve prospěch obviněného.

	Toto usnesení se zrušuje. Zrušují se též další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.

	Okresnímu soudu v Šumperku se přikazuje, aby věc v potřebném rozsahu 
znovu projednal a rozhodl.

Odůvodnění:

Usnesením ze dne 23. 2. 2000, č. j. Nt 1447/99-10, rozhodl Okresní soud v 
Šumperku podle § 39b odst. 2, 4, 6 tr. zák., že obviněný M. H. se pro zbytek 
výkonu trestů odnětí svobody „z rozsudků Obvodního soudu Praha 4 ze dne 23. 6. 
1994, sp. zn. 3 T 54/94, Obvodního soudu pro Prahu 1 ze dne 16. 1. 1992, sp. 
zn. 5 T 77/91, a Městského soudu Praha ze dne 17. 12. 1998, sp. zn. 43 T 2/97, 
přeřazuje do věznice s ostrahou\". 

Na tomto usnesení je Okresním soudem v Šumperku vyznačeno, že nabylo právní 
moci dne 25. 2. 2000. Protože však z protokolu o veřejném zasedání, v němž bylo 
vyhlášeno, je zřejmé, že mu nebyl přítomen státní zástupce, jemuž byl opis 
předmětného usnesení doručen 1. 3. 2000, je s přihlédnutím k ustanovení § 137 
odst. 1, 4 tr. ř. a § 140 odst. 1 písm. b) bodu aa) tr. ř. zřejmé, že nabylo 
právní moci až 7. března t. r.

Dne 25. srpna 2000, tedy ve lhůtě uvedené v ustanovení § 272 tr. ř., podal 
ministr spravedlnosti proti tomuto usnesení v neprospěch obviněného stížnost 
pro porušení zákona. 

Ministr spravedlnosti ve stížnosti pro porušení zákona především namítl již 
zmíněné chybné vyznačení právní moci napadeného usnesení. V dalším poukázal na 
skutečnost, že Okresní soud v Šumperku při svém rozhodování vycházel pouze ze 
zprávy ředitele Věznice Mírov ze dne 15. 12. 1999 o tom, jaké tresty odnětí 
svobody obviněný M. H. v té době vykonával. Neopatřil si však trestní spisy o 
věcech, v nichž byly tyto tresty odnětí svobody uloženy, ani rozhodnutí, jímž 
měl být určen společný způsob výkonu těchto tří postupně uložených trestů, a to 
do věznice se zvýšenou ostrahou. Okresní soud si tedy neopatřil základní 
materiály nezbytné k tomu, aby mohl v posuzované věci zjistit skutkový stav 
věci a na jeho podkladě správně rozhodnout. Kromě toho se lze důvodně domnívat, 
že pro rozhodnutí o přeřazení obviněného do věznice s mírnějším režimem není 
splněna podmínka obsažená v ustanovení § 39b odst. 4 písm. b) tr. zák., totiž, 
že ve věznici se zvýšenou ostrahou vykonal alespoň jednu třetinu uloženého 
trestu. 

V petitu ministrova mimořádného opravného prostředku bylo proto navrženo, aby 
Nejvyšší soud podle § 268 odst. 2 tr. ř. vyslovil, že napadeným usnesením a v 
řízení, jež mu předcházelo, byl porušen zákon, toto usnesení aby podle § 269 
odst. 2 tr. ř. zrušil, a dále postupoval podle ustanovení § 270 odst. 1 tr. ř., 
popř. podle § 271 odst. 1 tr. ř.

Když Nejvyšší soud podle § 267 odst. 1 tr. ř. přezkoumal správnost výroku 
napadeného usnesení Okresního soudu v Šumperku i řízení, jež mu předcházelo, 
dospěl k závěru, že stížnost pro porušení zákona je důvodná.

Ministr spravedlnosti v podané stížnosti pro porušení zákona právem vytýká, že 
ve veřejném zasedání, v němž bylo napadené usnesení vyhlášeno, byl proveden 
důkaz pouze zprávou ředitele věznice o tom, jaké tresty tam obviněný M. H. 
vykonává. Takové dokazování je samozřejmě pro svoji nespolehlivost a 
neprůkaznost naprosto nedostatečné pro zjištění skutkového stavu věci (§ 2 
odst. 5 tr. ř.), který by mohl být spolehlivým podkladem pro správné a 
spravedlivé rozhodnutí - konkrétně o přeřazení obviněného podle § 39b tr. zák. 
do věznice s mírnějším režimem. Tato vada dokazování je o to závažnější, že ze 
vzpomenuté zprávy ředitele věznice ani z napadeného usnesení není patrno, jakým 
rozhodnutím měl být podle § 320 odst. 3 tr. ř. určen společný způsob výkonu 
výše zmíněných postupně uložených trestů odnětí svobody. Konečně z napadeného 
usnesení není rovněž zřejmé, zda za situace, kdy obviněný M. H. měl tyto 
postupně uložené tresty vykonávat ve věznici se zvýšenou ostrahou, byla splněna 
podmínka obsažená v ustanovení § 39b odst. 4 písm. b) tr. zák., totiž, že v 
tomto typu věznice vykonal alespoň jednu třetinu uložených trestů. 

Nejvyššímu soudu proto nezbylo, než podle § 268 odst. 2 tr. ř. vyslovit, že 
napadeným pravomocným usnesením Okresního soudu v Šumperku ze dne 23. 2. 2000, 
č. j. Nt 1447/99-10, a v řízení, jež mu předcházelo, byl porušen zákon v 
ustanovení § 2 odst. 5, 6 tr. ř., tj. v ustanovení o zjišťování skutkového 
stavu věci a hodnocení provedených důkazů. Porušení zákona bylo vysloveno 
výlučně ve prospěch obviněného, neboť napadeným usnesením bylo rozhodnuto o 
jeho přeřazení do věznice s mírnějším režimem, aniž by k tomuto rozhodnutí byly 
soudem opatřeny a provedeny odpovídající důkazy. 

V důsledku tohoto výroku Nejvyšší soud dalším výrokem podle § 269 odst. 2 tr. 
ř. rozhodl, že napadené usnesení se zrušuje. Současně zrušil též další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu. 

Posledním výrokem tohoto rozsudku Nejvyššího soudu pak bylo soudu, jenž 
napadené usnesení vydal (Okresnímu soudu v Šumperku), podle § 270 odst. 1 tr. 
ř. přikázáno, aby věc v potřebném rozsahu znovu projednal a rozhodl. Okresní 
soud tedy v dalším řízení znovu rozhodne o návrhu obviněného M. H.  o přeřazení 
do věznice s mírnějším režimem, ovšem ke svému rozhodnutí si opatří a k důkazu 
provede nejen spisy o odsouzeních jmenovaného, jež přicházejí v úvahu, ale i 
spis o určení společného způsobu výkonu těchto postupně uložených trestů (§ 320 
odst. 3 tr. ř.). Teprve poté bude moci o podaném návrhu spolehlivě rozhodnout. 
Dlužno poznamenat, že okresní soud bude mít při tomto svém rozhodování na 
zřeteli i již zmíněné ustanovení § 39b odst. 4 písm. b) tr. zák. o přeřazení 
odsouzeného, jenž vykonává trest odnětí svobody ve věznici se zvýšenou 
ostrahou, do věznice s mírnějším režimem.

Poučení: Proti tomuto rozsudku není stížnost pro porušení zákona přípustná. 

V Brně dne 20. září 2000

Předseda senátu:

JUDr. Jindřich  F a s t n e r 
