Soud: Nejvyšší soud

Spisová značka: 4 Tz 59/2003

Datum rozhodnutí: 17.06.2003

Typ rozhodnutí: Rozsudek




4 Tz 59/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 17. června 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti  v neprospěch obviněného JUDr. J. F., proti 
usnesení Krajského soudu v Ostravě ze dne 30. 10. 2002, sp. zn. 4 To 445/2002, 
a podle § 268 odst. 2 tr. ř. rozhodl   t a k t o :

Usnesením Krajského soudu v Ostravě ze dne 30. 10. 2002, sp. zn. 4 To 445/2002  
a v řízení, které mu předcházelo,   b y l   p o r u š e n   z á k o n   v 
ustanoveních § 147 odst. 1, § 148 odst. 1 písm. c) a § 188 odst. 1 písm. e) tr. 
ř. ve prospěch obviněného JUDr. J. F.

O d ů v o d n ě n í :

Státní zástupce Okresního státního zastupitelství ve Frýdku – Místku podal dne 
1. 7. 2002 u Okresního soudu v Novém Jičíně obžalobu na obviněného JUDr. J. F. 
pro trestný čin nadržování podle § 166 odst. 1 tr. zák., jehož se měl dopustit 
tím, že v průběhu měsíce srpna 2001 na své zahradě v K. – L., okres N. J., 
zorganizoval schůzku F. K., L. K., L. V., J. I., JUDr. A. P., V. S., J. V. a T. 
K., přičemž v té době věděl, že v budoucnu má obhajovat podezřelého F. K. ve 
věci trestného činu pojistného podvodu podle § 250a odst. 1, odst. 3 tr. zák., 
na této schůzce seznámil J. V. s V. S., aby mohl J. V. označit při šetření 
Policie ČR coby policistu, který dne 5. 4. 2001 sepsal protokol o fingované 
dopravní nehodě čj. ORNJ- 697/SDN-99, přičemž tato fingovaná nehoda je jedním 
ze skutků obžaloby podané k Okresnímu soudu v Novém Jičíně, kde je vedena pod 
sp. zn. 5 T 86/2001, tímto jednáním měla být navozena realitě odporující 
důkazní situace, která by vyznívala ve prospěch F. K., když zároveň mělo být i 
dosaženo zájmů sledovaných V. S. a  J. V. jako obviněných ve věci sp. zn. 5 T 
86/2001, přičemž toto jednání obviněného mělo přesvědčit orgány činné v 
trestním řízení, že F. K. dostal pojistné plnění z dopravní nehody ze dne  5. 
4. 2001 zcela odůvodněně.

Samosoudce Okresního soudu v Novém Jičíně rozhodl o této obžalobě usnesením ze 
dne 29. 8. 2002, sp. zn. 21 T 1/2002 tak, že podle § 314c odst. 1 písm. a) a § 
188 odst. 1   písm. e) tr. ř. vrátil věc státnímu zástupci k došetření. 
Samosoudce zjistil, že v přípravném řízení rozhodla státní zástupkyně Krajského 
státního zastupitelství v Ostravě o odnětí věci státnímu zástupci Okresního 
státního zastupitelství v Novém Jičíně a věc přikázala státnímu zástupci 
Okresního státního zastupitelství ve Frýdku – Místku k výkonu dozoru v 
přípravném řízení. Na základě tohoto rozhodnutí pak všechny příslušné úkony 
prováděly policejní orgány Okresního ředitelství PČR ve F. – M. a po jejich 
skončení předložil policejní rada tohoto orgánu spis Okresnímu státnímu 
zastupitelství ve Frýdku – Místku. Pokud státní zástupce poté podal obžalobu u 
Okresního soudu v Novém Jičíně, pochybil, neboť nepostupoval v souladu  s 
ustanovením § 8 odst. 1 zákona č. 283/93 Sb., o státním zastupitelství, podle 
něhož je státní zastupitelství příslušné k zastupování státu u soudu,  u něhož 
toto státní zastupitelství působí, pokud zvláštní zákon nestanoví jinak. Podání 
obžaloby je pak součástí přípravného řízení, neboť jde o jedno z rozhodnutí, 
jímž může přípravné řízení skončit. Protože ustanovení, jež upravují 
příslušnost státních zástupců při výkonu dozoru v přípravném řízení i při 
podání obžaloby (vyhláška č. 23/1994 Sb. a její ustanovení § 12 odst. 1) mají 
kogentní povahu, pak podání obžaloby státním zástupcem u jiného soudu než toho, 
v jehož obvodu státní zastupitelství působí, jde v takovém případě o tak 
závažnou vadu přípravného řízení, která odůvodňuje procesní postup podle § 188 
odst. 1 písm. e) tr. ř. 

Proti tomuto usnesení podal stížnost státní zástupce a Krajský soud v Ostravě, 
který o ní jako soud druhého stupně rozhodoval, ji usnesením ze dne 30. 10. 
2002, sp. zn. 4 To 445/2002, podle § 148 odst. 1 písm. c) tr. ř. zamítl jako 
nedůvodnou. Z odůvodnění tohoto rozhodnutí plyne, že se stížnostní soud s 
právní argumentací soudu prvého stupně plně ztotožnil.

Proti  tomuto usnesení Krajského soudu v Ostravě podal ministr spravedlnosti 
podle  § 266 odst. 1 tr. ř. stížnost pro porušení zákona v neprospěch 
obviněného JUDr. J. F. a namítá, že jím byl porušen zákon v ustanoveních § 147 
odst. 1, § 148 odst. 1 písm. c) tr. ř.  a v řízení, které mu předcházelo, v 
ustanovení § 188 odst. 1 písm. e) tr. ř. ve prospěch obviněného.

Podle názoru ministra spravedlnosti vyjádřeného ve stížnosti pro porušení 
zákona nelze s rozhodnutími soudů obou stupňů souhlasit. Usnesení Krajského 
státního zastupitelství v Ostravě, kterým byla věc odňata Okresnímu státnímu 
zastupitelství v Novém Jičíně a přikázána mimo jiné k výkonu dozoru v 
přípravném řízení Okresnímu státnímu zastupitelství ve Frýdku – Místku, zakládá 
příslušnost tohoto státního zastupitelství provádět dozor v celém přípravném 
řízení a tudíž zakládá i oprávnění podávat obžalobu, neboť z hlediska 
systematického zařazení ustanovení § 176 v rámci trestního řádu je zřejmé, že 
podání obžaloby je součástí přípravného řízení. Obžaloba byla podána k 
Okresnímu soudu v Novém Jičíně, když usnesením Krajského státního 
zastupitelství v Ostravě podle § 25 tr. ř. per analogiam se okresní státní 
zástupce ve Frýdku – Místku dostal do procesního postavení jinak místně 
příslušného státního zástupce v Novém Jičíně. Okresní soud v Novém Jičíně je 
tak k projednání dané trestní věci věcně i místně příslušný. Názor soudů obou 
stupňů, že podáním obžaloby k Okresnímu soudu v Novém Jičíně došlo k závažné 
vadě přípravného řízení ve smyslu ustanovení § 188 odst. 1 písm. e) tr. ř. je 
tak nesprávný.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Krajského soudu v Ostravě a v řízení, které mu předcházelo, byl ve prospěch 
obviněného JUDr. J. F. porušen zákon v namítaném rozsahu.

Nejvyšší soud České republiky (dále jen Nejvyšší soud) přezkoumal podle § 
267       odst. 3 tr. ř. zákonnost a odůvodněnost těch výroků rozhodnutí, proti 
nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a shledal, 
že zákon byl porušen.

Podle § 147 odst. 1 tr. ř. při rozhodování o stížnosti přezkoumá nadřízený 
orgán - a) správnost všech výroků napadeného usnesení, proti nimž může 
stěžovatel podat stížnost, - b) řízení předcházející napadenému usnesení.

Podle § 148 odst. 1 písm. c) tr. ř. nadřízený orgán zamítne stížnost, není-li 
důvodná.

Nejvyšší soud po přezkoumání napadeného rozhodnutí Krajského soudu v Ostravě  a 
řízení, jež mu předcházelo, konstatuje, že uvedenými zákonnými ustanoveními se 
Krajský soud v Ostravě důsledně neřídil.

Z obsahu trestního spisu je zřejmé, že již v souvislosti s prováděním šetření v 
této věci podle § 158 tr. ř. upozornil ředitel Okresního ředitelství Policie ČR 
přípisem ze dne 4. 1. 2002 nadřízený orgán na skutečnosti, které by mohly v 
budoucnu vést k případným pochybnostem o tom, zda ve věci prováděly šetření 
orgány, u nichž by nevznikly pochybnosti o nestranném prověřování a 
rozhodování. V této souvislosti upozornil na to, že JUDr. J. F., podezřelý ze 
spáchání trestného činu, je obhájcem se sídlem v okrese N. J., a v souvislosti 
s prováděním obhajob v trestních věcech svých klientů, přichází denně do styku 
s policejními orgány zdejšího okresního ředitelství. Nadto pachatel základního 
trestného činu obviněný V. S. byl až do 31. 7. 2001 policejním inspektorem 
Okresního ředitelství PČR v N. J. Na základě těchto zjištění rozhodl ředitel 
Správy Severomoravského kraje PČR dne 25. 1. 2002 podle § 25 tr. ř. per 
analogiam tak, že v zájmu řádného zjištění skutkového stavu a spravedlivého 
rozhodnutí ve věci, odejmul věc policejnímu orgánu OŘ PČR v N. J. a přikázal ji 
policejnímu orgánu OŘ PČR ve F. – M.  k provedení šetření podle § 158 tr. ř.

Usnesením policejního rady OŘ PČR, služby kriminální policie ve F. – M. ze dne 
18. 4. 2002, sp. zn. ČTS:ORFM-239/OHK-211-2002, které bylo obviněnému doručeno 
dne 23. 4. 2002, bylo proti obviněnému JUDr. J. F. zahájeno podle § 160 odst. 1 
tr. ř. trestní stíhání pro trestný čin nadržování podle § 166 odst. 1 tr. zák., 
který je podrobně popsán výše. 

Státní zástupkyně Krajského státního zastupitelství v Ostravě usnesením ze 
dne     23. 7. 2002, sp. zn. 1 KZn 2590/2001, rozhodla podle § 25 tr. ř. per 
analogiam tak, že trestní věc obviněného odňala státnímu zástupci Okresního 
státního zastupitelství v Novém Jičíně, kde byla vedena pod sp. zn. Zn 
2337/2001, a přikázala ji k dalšímu provádění úkonů v trestním řízení státnímu 
zástupci Okresního státního zastupitelství ve Frýdku – Místku. Z obsahu 
usnesení je patrno, že pod shora uvedenou spisovou značkou prováděl státní 
zástupce dozorovou činnost v trestním řízení, kde bylo vedeno trestní stíhání 
mj. proti F. K.  pro trestný čin pojistného podvodu podle § 250a odst. 1, odst. 
3 tr. zák., bývalému nprap. PČR V. S. pro pomoc k trestnému činu pojistného 
podvodu podle § 10 odst. 1 písm. c) tr. zák. a trestný čin zneužívání pravomoci 
veřejného činitele podle § 158 odst. 1 písm. a), odst. 2 písm. c) tr. zák., J. 
V. pro trestný čin pojistného podvodu podle § 250a odst. 1, odst. 3 tr. zák., 
na které byla posléze podána obžaloba pro tyto trestné činy. 

V souvislosti s prováděním důkazů v této trestní věci vzniklo podezření z 
trestné činnosti obviněného JUDr. J. F., a poté, co mu bylo sděleno obvinění 
pro trestný čin nadržování podle § 166 odst. 1 tr. zák., bylo ve věci příslušné 
k provádění dozoru nad zachováváním zákonnosti podle § 174 odst. 1 tr. ř. 
Okresní státní zastupitelství v Novém Jičíně. Okresní státní zástupce tohoto 
státního zastupitelství upozornil nadřízený orgán na skutečnost, že obviněný 
JUDr. J. F. až do roku 1991 působil jako prokurátor Okresní prokuratury v Novém 
Jičíně, poté začal vykonávat činnost advokáta se sídlem v obvodu bývalé Okresní 
prokuratury v Novém Jičíně, a v souvislosti s běžnou advokátskou praxí 
přicházel denně do styku s bývalými kolegy. Proto i Okresní státní zástupce 
navrhl, aby věc z důvodu vhodnosti byla dozoru jeho státního zastupitelství 
odňata a přikázána do jiného okresu. Státní zástupkyně Krajského státního 
zastupitelství poté výše citovaným usnesením věc přikázala státnímu zástupci 
Okresního státního zastupitelství ve Frýdku - Místku k provádění úkonů 
přípravného řízení. 

Vzhledem k tomu, že výsledky vyšetřování po jeho skončení podle názoru státního 
zástupce dostatečně odůvodňovaly postavení obviněného před soud, podal na 
obviněného podle § 176 odst. 1 tr. ř. obžalobu. Pokud státní zástupce  
Okresního státního zastupitelství ve Frýdku – Místku prováděl dozor nad celým 
přípravným řízením, není pochyb o tom, že byl oprávněn i k vypracování a podání 
obžaloby podle výše citovaného zákonného ustanovení, neboť tento zákonný postup 
vyplývá  ze systematického zařazení ustanovení §176 tr. ř., který je nedílnou 
částí části druhé trestního řádu, jež souhrnně upravuje přípravné řízení, a 
podání obžaloby je součástí tohoto řízení. Nadto i z logiky důvodu, který vedl 
k odnětí a přikázání věci vyplývá, že případné pochybnosti o nezaujatě vedeném 
trestním řízení by se nemusely omezit pouze na průběh vyšetřování a způsob 
dozoru státního zástupce v něm, ale i na samotné podání obžaloby, jímž je toto 
řízení završeno.

V souvislosti s podáním obžaloby musel státní zástupce vyřešit otázku věcné 
příslušnosti podle § 16 tr. ř. a rovněž otázku místní příslušnosti soudu podle 
§ 18 tr. ř. Vzhledem k tomu, že v posuzované trestní věci byla žaloba podána 
pro trestný čin, na který se nevztahuje specifikace podle § 17 tr. ř., správně 
podal státní zástupce obžalobu k řízení v prvním stupni okresnímu soudu. 
Vzhledem k tomu, že podle § 18 odst. 1 tr. ř. koná řízení soud, v jehož obvodu 
byl trestný čin spáchán, což v žalované trestní věci mělo být v K., okres N. 
J., zcela důvodně podal státní zástupce obžalobu u Okresního soudu v Novém 
Jičíně. Otázku pravomoci a příslušnosti soudu jednoznačně stanoví lex 
specialis, jímž je v tomto případě zákon  č. 141/1961 Sb., o trestním řízení 
soudním, ve znění pozdějších předpisů, a proto odkazy okresního soudu na zákon 
o státním zastupitelství  č. 283/1993 Sb., případně na předpis nižší právní 
síly, jímž je vyhláška Ministerstva spravedlnosti č. 23/1994 Sb., kterou je 
vydán jednací řád státního zastupitelství, jsou zcela nepřípadné.

Za zcela nesprávnou je nutno považovat další úvahu okresního soudu, že pokud 
dojde k podání obžaloby státním zástupcem u jiného soudu, než který je soudem, 
v jehož obvodu státní zastupitelství působí, jde o závažnou vadu opravňující k 
procesnímu postupu podle § 188 odst. 1 písm. e) tr. ř., t.j. k vrácení věci 
státnímu zástupci k došetření. Citované zákonné ustanovení skutečně umožňuje 
soudu po předběžném projednání obžaloby /samosoudci v souvislosti s 
přezkoumáním věci podle § 314c odst. 1 písm. a) tr. ř./, věc vrátit státnímu 
zástupci k došetření, avšak pouze tehdy, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu  rychlosti řízení. 

Vzhledem k tomu, že soud I. stupně  nezpochybňuje objasnění základních 
skutkových okolností, je zřejmé, že konstatuje existenci závažné vady 
přípravného řízení. Za závažnou vadu přípravného řízeni až dosud právní praxe 
považovala vady, které samy o sobě nebo ve spojení s  jinými vážným způsobem 
zpochybňují zákonnost přípravného řízení a jeho výsledků nebo které mají za 
následek, že k některým úkonům přípravného řízení nelze přihlížet jako k 
důkazu, přičemž náprava v řízení před soudem není možná. Má-li být zjištěná 
závažná vada přípravného řízení důvodem k vrácení věci státnímu zástupci k 
došetření, musí být v přípravném řízení odstranitelná. Nahlíženo těmito 
hledisky je pak za takovéto vady nutno považovat zejména vady v souvislosti s 
vadným zahájením trestního stíhání, rozhodování vyloučeného orgánu, získání 
důkazu hrozbou či donucením, vady v souvislosti s podáváním znaleckého posudku 
či tlumočnického úkonu, porušení práva na obhajobu, apod. S ohledem na povahu 
těchto vad je zřejmé, že okolnost, která vedla soud I. stupně k rozhodnutí jež 
učinil, nelze považovat za závažnou vadu přípravného řízení, a soud I. stupně 
tak neměl zákonné podmínky pro rozhodnutí podle § 188 odst. 1 písm. e) tr. ř.

V případě, že Okresní soud v Novém Jičíně měl pochybnosti o tom, zda je či není 
soudem příslušným k projednání obžaloby, mohl a měl postupovat podle § 188 
odst. 1  písm. a) tr. ř., t.j. po nápadu obžaloby měl rozhodnout o předložení 
věci nejblíže společně nadřízenému soudu jeho a soudu, jenž byl podle něj  
příslušný.

Tyto okolnosti měl zjistit Krajský soud v Ostravě jako soud II. stupně v 
souvislosti s projednáváním stížnosti státního zástupce proti usnesení 
nalézacího soudu, a pokud tak neučinil, odporoval jeho procesní postup 
ustanovení § 147 odst. 1 tr. ř., přičemž z toho se odvíjela i následná 
nezákonná aplikace ustanovení § 148 odst. 1 písm. c) tr. ř.  

Vzhledem ke všem těmto okolnostem poté Nejvyšší soud podle § 268 odst. 1 tr. ř. 
vyslovil, že usnesením Krajského soudu v Ostravě ze dne 30. 10. 2002, sp. zn. 4 
To 445/2002, byl porušen zákon v ustanoveních § 147 odst. 1 a § 148 odst. 1 
písm. c) tr. ř. a v řízení, které mu předcházelo, v ustanovení § 188 odst. 1 
písm. e) tr. ř. ve prospěch obviněného JUDr. J. F. 

Vrácení věci do stadia přípravného řízení je vždy rozhodnutím ve prospěch 
obviněného, neboť je nejisté, zda na obviněného bude podána obžaloba nová, a 
tím je jeho procesní postavení výhodnější oproti tomu, v němž se nalézal po 
podání obžaloby okresnímu soudu. Vzhledem ke zjištění, že zákon byl porušen ve 
prospěch obviněného, mohl Nejvyšší soud pouze toto porušení zákona vyslovit, 
avšak vzhledem ke znění ustanovení § 269 odst. 2 tr. ř. nemohl napadená 
usnesení zrušit a omezil se pouze na tzv. akademický výrok.

P o u č e n í : Proti tomuto rozhodnutí není opravný prostředek přípustný.

V Brně dne 17. června 2003 

                                                                                
     JUDr. Danuše   N o v o t n á    

předsedkyně senátu
