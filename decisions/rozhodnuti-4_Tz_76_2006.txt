Soud: Nejvyšší soud

Spisová značka: 4 Tz 76/2006

Datum rozhodnutí: 30.08.2006

Typ rozhodnutí: Rozsudek




4 Tz 76/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 30. srpna 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Petra Šabaty stížnost pro porušení zákona, kterou podal ministr 
spravedlnosti České republiky ve prospěch obviněného J.  P., proti rozsudku 
Okresního soudu v Novém Jičíně ze dne 29. 9. 2005, sp. zn. 21 T 94/2005, a 
podle § 268 odst. 2, § 269 odst. 2 a § 270 odst. 1 tr. ř. rozhodl  t a k t o :

Pravomocným rozsudkem Okresního soudu v Novém Jičíně ze dne 29. 9. 2005, sp. 
zn. 21 T 94/2005, a v řízení, které mu předcházelo,  b y l  p o r u š e n  z á 
k o n v ustanoveních  § 36, § 45a odst. 1 tr. zák. a § 2 odst. 5, odst. 6 tr. 
ř. v neprospěch obviněného J. P.

Napadený rozsudek  s e   z r u š u j e   ve výroku o trestu. 

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Novém Jičíně  s e  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Novém Jičíně ze dne 29. 9. 2005, sp. zn. 21 T 
94/2005, byl obviněný J. P. uznán vinným trestným činem podvodu podle § 250 
odst. 1 tr. zák., kterého se dopustil tím, že dne 11. 2. 2005 v N. J., N., u 
zprostředkovatele a smluvního prodejce D. P., s cílem vylákat úvěr na koupi 
mobilního telefonu uzavřel s věřitelem obchodní společnosti C. ČR, a. s., se 
sídlem v P., L., smlouvu o úvěru  na peněžní částku 9.000,- Kč na koupi 
mobilního telefonu zn. Nokia 6230 (v ceně 10.000,- Kč), ale v žádosti o úvěr 
uvedl nepravdivé údaje o svém pracovním poměru a výši měsíčního příjmu, přičemž 
předložil padělané potvrzení o pracovním poměru u obchodní společnosti N. L., 
s. r. o., se sídlem v S. n. O. a po úhradě přímé platby ve výši 1.000,- Kč a 
vyzvednutí telefonu v rozporu s úvěrovou smlouvou, neuhradil žádnou z měsíčních 
smluvních splátek úvěru a obchodní společnosti C. ČR, a. s., se sídlem v P., 
L., způsobil škodu ve výši nejméně 9.000,- Kč. Za to mu byl v sazbě § 250 odst. 
1 tr. zák. ze použití § 45 odst. 1, 2 , § 45a odst. 1 tr. zák uložen trest 
obecně prospěšných prací ve výměře 400 hodin. Podle  § 228 odst. 1 tr. ř. byla 
obviněnému stanovena povinnost zaplatit poškozené společnosti C. ČR, a. s., se 
sídlem v P., L., na náhradě škody částku 9.000,- Kč. Podle § 229 odst. 2 tr. ř. 
byla poškozená společnost se zbytkem svého nároku odkázána na řízení ve věcech 
občanskoprávních.

Citovaný rozsudek nabyl právní moci dne 23. 2. 2006.

Proti tomuto rozsudku podal ministr spravedlnosti podle § 266 odst. 1, 2 tr. ř. 
stížnost pro porušení zákona ve prospěch obviněného J. P. Namítá v ní, že 
napadeným rozhodnutím byl v neprospěch tohoto obviněného porušen zákon v 
ustanoveních § 35 odst. 2, § 36, § 45a odst. 1 tr. zák. a v předcházejícím 
řízení v ustanoveních § 2 odst. 5, 6  tr. ř.  

Ministr spravedlnosti ve svém mimořádném opravném prostředku vytkl Okresnímu 
soudu v Novém Jičíně, že před vydáním napadeného rozsudku sp. zn. 21 T 94/2005, 
neprovedl lustraci osoby obviněného v systému ISAS, a to navíc za situace, kdy 
hlavní líčení bylo konáno v nepřítomnosti obviněného J. P., a k dispozici byl 
pouze opis rejstříku trestů pořízený v rámci přípravného řízení dne 24. 6. 
2005. Vzhledem k tomu, že samosoudce tuto lustraci neprovedl, nezjistil 
předchozí odsouzení obviněného rozsudkem  téhož soudu ze dne 26. 9. 2005, sp. 
zn. 4 T 96/2005, jímž byl obviněnému uložen trest obecně prospěšných prací  ve 
výměře 400 hodin a dále nezjistil, že se jedná o sbíhající se trestnou činnost, 
kdy byly dány podmínky pro ukládání souhrnného trestu k dřívějšímu pravomocnému 
rozsudku. Okresní soud v Novém Jičíně při ukládání trestu nerespektoval ani 
ustanovení § 2 odst. 5, 6   tr. ř., neboť nezohlednil předchozí trestní postihy 
obviněného, zejména jejich aktualizaci, což vedlo k  uložení trestu, který je 
ve zřejmém rozporu s účelem trestu.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným rozsudkem Okresního soudu v Novém Jičíně ze dne 29. 9. 2005, sp. zn. 
21 T 94/2005, a v řízení, které mu předcházelo, byl porušen zákon v namítaném 
rozsahu, aby podle § 269 odst. 2 tr. ř. napadený rozsudek zrušil ve výroku o 
trestu, včetně všech dalších rozhodnutí na zrušený výrok obsahově navazující, 
pokud vzhledem ke změně, k níž došlo zrušení, pozbyla podkladu, a dále aby 
postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle 
ustanovení § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a dospěl k závěru, že zákon byl porušen.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve, než byl soudem prvního stupně vyhlášen odsuzující rozsudek za jiný jeho 
trestný čin. Spolu s uložením souhrnného trestu soud zruší výrok o trestu 
uloženém pachateli rozsudkem dřívějším, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu. 

Podle ustanovení § 36 tr. zák. jestliže soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle ustanovení § 45a odst. 1 tr. zák. věty první může soud uložit trest 
obecně prospěšných prací  pachateli ve výměře od 50 do 400 hodin.    

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení, založeného na pečlivém uvážení všech 
okolností případu jednotlivě a v jejich souhrnu.

Nejvyšší soud konstatuje, že samosoudce Okresního soudu v Novém Jičíně se v 
posuzované trestní věci uvedenými zákonnými ustanoveními důsledně neřídil.

Z obsahu trestního spisu Nejvyšší soud zjistil, že dne 8. 7. 2005 podal státní 
zástupce Okresního státního zastupitelství v Novém Jičíně u Okresního soudu v 
Novém Jičíně obžalobu na obviněného J. P. Samosoudce Okresního soudu v Novém 
Jičíně  konal ve věci dne 29. 9. 2005  hlavní líčení a rozsudkem z téhož dne 
sp. zn. 21 T 94/2005, uznal obviněného J. P. vinným trestným činem podvodu 
podle § 250 odst. 1 tr. zák.,  a uložil mu trest obecně prospěšných prací ve 
výměře 400 hodin.

 V době ukládání tohoto rozsudku však již  obviněnému rozsudkem téhož soudu ze 
dne 26. 9. 2005, sp. zn. 4 T 96/2005, pro pokus trestného činu ublížení na 
zdraví podle § 8 odst. 1 k § 221 odst. 1 tr. zák. byl uložen mimo jiné trest 
obecně prospěšných prací ve výměře 400 hodin. Tento rozsudek nabyl právní moci 
dne 23. 11. 2005. Výkon trestu obecně prospěšných prací z rozsudku Okresního 
soudu v Novém Jičíně ze dne 26. 9. 2005, sp. zn. 4 T 96/20005, byl obviněnému 
podle § 336 odst. 2 tr. ř. nařízen usnesením Okresního soudu v Novém Jičíně ze 
dne 21. 12. 2005, sp. zn. 4 T 96/2005. Z lustra, které bylo vyznačeno 
podatelnou Okresního soudu v Novém Jičíně dne 8. 7. 2005 na obžalobě ve věci 
sp. zn. 21 T 94/2005, však uvedené předchozího odsouzení obviněného J. P. 
nevyplývá, a to z důvodu, že obžaloba ve věci sp. zn. 4 T 96/2005, byla na 
obviněného podána u Okresního soudu v Novém Jičíně až dne 12. 7. 2005. Jak však 
správně namítá ministr spravedlnosti ve svém mimořádném opravném prostředku, 
samosoudce Okresního soudu v Novém Jičíně mohl existenci tohoto předchozího 
odsouzení obviněného zjistit, pokud by provedl lustraci obviněného v systému 
ISAS.  

Důsledkem nedostatečně provedených skutkových zjištění bylo především porušení 
zákona v ustanovení § 35 odst. 2 tr. zák., neboť napadeným rozsudkem nebyl 
uložen souhrnný trest, přestože se obviněný J. P. trestného činu podvodu podle 
§ 250 odst. 1 tr. zák. v posuzované trestní věci dopustil dne 11. 2. 2005, tedy 
dříve, než byl dne 26. 9. 2005 vydán Okresním soudem v Novém Jičíně rozsudek 
sp. zn. 4 T 96/2005.

K porušení zákona došlo rovněž uložením trestu obecně prospěšných prací ve 
výměře 400 hodin, aniž by předchozí trest obecně prospěšných prací ve výměře 
400 hodin obviněný vykonal. Ustanovení § 36 tr. zák. přikazuje, aby soud při 
ukládání určitého druhu trestu zohlednil stav, kdy existuje nevykonaný trest 
stejného druhu z jiného rozsudku, přičemž výměra trestu nově ukládaného a již 
uloženého nesmí přesáhnout horní hranici, která je trestním zákonem pro 
takovýto druh trestu stanovena. Jelikož nejvyšší možná výměra pro trest obecně 
prospěšných prací je podle § 45a odst. 1 tr. zák. 400 hodin, vydáním rozsudku 
ze dne 29. 9. 2005, sp. zn. 21 T 94/2005, samosoudce Okresního soudu v Novém 
Jičíně překročil onu stanovenou hranici o 400 hodin.

Vzhledem k uvedeným pochybením porušil Okresní soud v Novém Jičíně zákon také v 
ustanovení § 2 odst. 5, odst. 6 tr. ř., neboť povinnost soudu postupovat tak, 
aby byl zjištěn skutkový stav, o němž nejsou důvodné pochybnosti, se vztahuje i 
na zjištění okolností rozhodných pro stanovení adekvátního druhu trestu a jeho 
výměry. 

Stížnost pro porušení zákona byla důvodně podána podle § 266 odst. 2 tr. ř., 
neboť uložený trest v posuzované trestní věci je ve zřejmém nepoměru ke stupni 
nebezpečnosti činu pro společnost. Tento nepoměr je nutno konstatovat v případě 
každého trestu, který je uložen nad horní hranici trestní sazby.

Vzhledem k výše uvedeným skutečnostem Nejvyšší soud podle § 268 odst. 2 tr. ř. 
vyslovil, že napadeným rozsudkem Okresního soudu v Novém Jičíně ze dne 29. 9. 
2005, sp. zn. 21 T 94/2005, a v řízení, které mu předcházelo, byl porušen zákon 
v ustanoveních § 36, § 45a odst. 1 tr. zák. a § 2 odst. 5, odst. 6 tr. ř. v 
neprospěch obviněného J. P. Podle § 269 odst. 2 tr. ř. napadený rozsudek zrušil 
ve výroku o trestu, včetně všech dalších rozhodnutí na zrušený výrok obsahově 
navazujících, pokud vzhledem ke změně, k níž došlo zrušením, pozbyla podkladu. 
Věc byla dále podle § 270 odst. 1 tr. ř. přikázána Okresnímu soudu v Novém 
Jičíně, aby ji v potřebném rozsahu znovu projednal a rozhodl. 

Samosoudce Okresního soudu v Novém Jičíně v nově provedeném řízení doplní 
dokazování spisem téhož soudu sp. zn. 4 T 96/2005, který je nezbytný z hlediska 
úvah o uložení souhrnného trestu podle § 35 odst. 2 tr. zák., aktuálním opisem 
rejstříku trestů obviněného, jakož i zprávou Probační a mediační služby České 
republiky, středisko Nový Jičín, zda a případně v jakém rozsahu obviněný trest 
obecně prospěšných prací, který mu byl uložen rozsudkem Okresního soudu v Novém 
Jičíně ze dne 26. 9. 2005, sp. zn. 4 T 96/2005, vykonal. Provedením a 
vyhodnocením těchto důkazů společně s důkazy, které jsou již součástí trestního 
spisu, může Okresní soud v Novém Jičíně dospět k závěru o uložení adekvátního 
druhu trestu a jeho výměry. 

Samosoudce Okresního soudu v Novém Jičíně bude při svém rozhodování omezen 
ustanovením § 273 tr. ř., které zakazuje, aby novým rozhodnutím došlo ke 
zhoršení postavení obviněného, neboť stížnost pro porušení zákona byla podána v 
jeho prospěch a Nejvyšší soud vyslovil porušení zákona, k němuž došlo v 
neprospěch obviněného (zákaz reformationis in peius).

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 30. srpna 2006    

Předsedkyně senátu:

                                                                                
     JUDr. Danuše   N o v o t n á   
