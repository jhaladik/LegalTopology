Soud: Nejvyšší soud

Spisová značka: 3 Tz 298/2001

Datum rozhodnutí: 13.12.2001

Typ rozhodnutí: Rozsudek




3 Tz  298/2001

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání konaném 
dne 13. prosince 2001 v senátě složeném z předsedy JUDr. Eduarda Teschlera a 
soudců Mgr. Josefa Hendrycha a JUDr. Blanky Roušalové stížnost pro porušení 
zákona podanou ministrem spravedlnosti České republiky ve prospěch obviněné D. 
Š. proti trestnímu příkazu Okresního soudu v Uherském Hradišti ze dne 23. 2. 
2001, sp. zn. 3 T 72/2001, a  podle  § 268  odst. 2  tr. ř.,  § 269  odst. 2  
tr. ř., §  271  odst. 1 tr. ř.  rozhodl  t a k t o :

	Pravomocným trestním příkazem Okresního soudu v Uherském Hradišti ze 
dne 23. 2. 2001, sp. zn. 3 T  72/2001,  a v řízení jež mu předcházelo

b y l	p o r u š e n  z á k o n

v ustanoveních § 2 odst. 5, odst. 6, § 314e odst. 1 tr. ř. v neprospěch 
obviněné D. Š.

	Tento trestní příkaz  s e  z r u š u j e  .

	Zrušují se též všechna další rozhodnutí na zrušený trestní příkaz 
obsahově navazující, pokud vzhledem ke změně, k níž došlo zrušením, pozbyla 
podkladu.

	Trestní stíhání obviněné D. Š., pro skutek, spočívající v tom, že 
„přestože rozhodnutím referátu Cizinecké policie ČR ze dne 26. 10. 1996 pod č. 
j. PZC-2-38/PC-CH-96 jí byla uložena povinnost opustit území České republiky 
nejpozději do 28. 10. 1996 a rozsudkem Okresního soudu v Teplicích ze dne 26. 
11. 1997, sp. zn. 2 T 129/97 byla uznána vinnou ze spáchání trestného činu 
maření výkonu úředního rozhodnutí podle § 171 odst. 1 písm. b) tr. zák., a byl 
jí uložen mimo jiné i trest vyhoštění podle § 57 tr. zák., a nadále se 
zdržovala v České republice, přičemž byla zadržena dne 21. 12. 2000 ve 21.50 
hod. na hraničním přechodu S. – M. L. ve směru postupu z ČR do Slovenské 
republiky“,

v němž byl obžalobou okresního státního zástupce v Uherském Hradišti ze dne 5. 
2. 2001, sp. zn. Zt 2657/2000, spatřován trestný čin maření výkonu úředního 
rozhodnutí podle   § 171  odst. 1  písm. b) tr. zák.,

se podle  § 172  odst. 1  písm. b)  tr.  ř.   z a s t a v u j e .

O d ů v o d n ě n í :

	Obviněná D. Š. byla trestním příkazem Okresního soudu v Uherském 
Hradišti ze dne 23. 2. 2001,  č. j. 3 T 72/2001-37 uznána vinnou trestným činem 
maření výkonu úředního rozhodnutí podle § 171 odst. 1 písm. b) tr. zák., jehož 
se měla dopustit skutkem, spočívajícím v tom, že „přestože rozsudkem Okresního 
soudu v Teplicích č. j. 2 T 129/97-32  ze dne 26. 11. 1997 byla uznána vinnou 
ze spáchání trestného činu maření výkonu úředního rozhodnutí podle  § 171  
odst. 1  písm. b)  tr. zák., nedbala tohoto rozhodnutí, jímž jí byl uložen mj. 
trest vyhoštění z území České republiky podle § 57 tr. zák., a zdržovala se v 
České republice, přičemž byla zadržena dne 21. 12. 2000 ve 21.50 hod. na 
hraničním přechodu S. – M. L. ve směru postupu z ČR do Slovenské republiky.“  
Podle  § 171  odst. 1 tr. zák.  a § 314e odst. 2 tr. ř. byl obviněné uložen 
trest odnětí svobody v trvání čtyř měsíců nepodmíněně. Podle § 39a  odst. 2  
písm. c) tr.  zák. byla obviněná pro výkon tohoto trestu zařazena do věznice s 
ostrahou.

	Trestní příkaz nabyl právní moci a stal se vykonatelným dne 20. 3. 
2001, když obviněná, další oprávněné osoby ani státní zástupce proti němu 
nepodali ve lhůtě stanovené v  § 314g  odst. 1  tr. ř.  odpor.

	Dne 14. 11. 2001 podal ministr spravedlnosti České republiky podle § 
266  odst. 1 tr. ř. u Nejvyššího soudu České republiky (dále jen Nejvyšší soud) 
proti shora citovanému trestnímu příkazu stížnost pro porušení zákona, a to ve 
prospěch obviněné D. Š.

	Ve svém mimořádném opravném prostředku poukázal ministr spravedlnosti 
na pochybení Okresního soudu v Uherském Hradišti, jež mělo spočívat v tom, že 
uvedený soud před vydáním napadeného trestního příkazu jako základní otázku 
nevyřešil skutečnost, zda se na obviněnou nevztahuje amnestijní rozhodnutí 
prezidenta republiky ze dne 3. 2. 1998, a to článku III. Podle tohoto 
ustanovení prezident republiky prominul tresty vyhoštění nebo jejich nevykonané 
zbytky pravomocně uložené před dnem rozhodnutí o amnestii osobám, které byly k 
31. 12. 1992 občany České a Slovenské federativní republiky za trestné činy, na 
které zákon stanoví trest odnětí svobody nepřevyšující pět let. Dále stěžovatel 
citoval usnesení Okresního soudu v Teplicích ze dne 4. 4. 2001, sp. zn. 2 T 
129/97, podle něhož obviněná D. Š. je účastna amnestie prezidenta republiky z  
3. 2. 1998, a jímž jí byl prominut trest vyhoštění, uložený rozsudkem Okresního 
soudu v  Teplicích ze dne 26. 11. 1997, sp. zn. 2 T 129/97.

	V petitu stížnosti pro porušení zákona proto ministr spravedlnosti 
navrhl, aby Nejvyšší soud podle  § 268  odst. 2  tr.  ř.  vyslovil, že 
napadeným trestním příkazem byl v neprospěch obviněné D. Š. porušen zákon v 
ustanoveních  § 314c  odst. 1  tr.  ř., § 314e odst. 1 tr. ř. ve vztahu k 
ustanovení § 171 odst. 1 písm. b) tr. zák. Dále navrhl, aby Nejvyšší soud podle 
§ 269  odst. 2  tr. ř.  tento trestní příkaz zrušil a dále postupoval podle § 
271 odst. 1 tr. ř.

	Nejvyšší soud na podkladě stížnosti pro porušení zákona přezkoumal 
podle § 267 odst. 1 tr. ř. správnost výroků napadeného trestního příkazu, jakož 
i řízení, které mu předcházelo, a shledal, že zákon byl porušen.

	Trestní stíhání proti obviněné D. Š. bylo zahájeno sdělením obvinění 
dne 21. 12. 2000 pro trestný čin maření výkonu úředního rozhodnutí podle § 171  
odst. 1  písm. b) tr. zák. Podle obžaloby podané u Okresního soudu v Uherském 
Hradišti dne 7. 2. 2001 se tohoto trestného činu měla dopustit tím, že „ačkoliv 
rozhodnutím referátu Cizinecké policie ČR ze dne  26. 10. 1996 pod č. j. 
PZC-2-38/PC-CH-96 jí byla uložena povinnost opustit území České republiky 
nejpozději do 28. 10. 1996 a rozsudkem Okresního soudu v Teplicích sp. zn. 2 T 
129/97  ze dne 26. 11. 1997 byla uznána vinnou ze spáchání trestného činu 
maření výkonu úředního rozhodnutí podle  § 171  odst. 1  písm. b)  tr. zák., 
nedbala tohoto rozhodnutí, jímž jí byl uložen mj. trest vyhoštění z území České 
republiky dle  § 57  tr. zák., a nadále se zdržovala v  České republice, 
přičemž byla zadržena dne 21. 12. 2000 v 21.50 hod. na hraničním přechodu S. – 
M. L. ve směru postupu z ČR do Slovenské republiky“. Pro uvedený skutek byla na 
obviněnou podána dne 7. 2. 2001 pod sp. zn. Zt 2657/2000  obžaloba k Okresnímu 
soudu v Uherském Hradišti. 

	Samosoudce Okresního soudu v Uherském Hradišti ve věci vydal trestní 
příkaz dne 23. 2. 2001, sp. zn. 3 T 72/2001, jímž uznal obviněnou D. Š. vinnou 
žalovaným trestným činem a uložil jí  podle § 171 odst. 1 tr. zák. s 
přihlédnutím k  § 314e  odst. 2 tr. ř. trest odnětí svobody v trvání čtyř 
měsíců nepodmíněně. Podle § 39a odst. 2 písm. c) tr. zák. ji pro výkon tohoto 
trestu zařadil do věznice s ostrahou. Tento trestní příkaz nabyl právní moci 
dne 20. 3. 2001. Obviněná uložený trest odnětí svobody vykonala a z jeho výkonu 
byla propuštěna dne 21. 4. 2001. 

	Trestní příkaz je institut, který má povahu i účinky odsuzujícího 
rozsudku (§ 314e odst. 5 tr. ř.). Samosoudce jej může vydat bez projednání věci 
v hlavním líčení, jestliže skutkový stav je spolehlivě prokázán opatřenými 
důkazy (§ 314e odst. 1 tr. ř.).  Podanou obžalobu samosoudce podle § 314c odst. 
1 tr. ř. předběžně neprojednává, přezkoumá ji však z hledisek uvedených v § 181 
odst. 1 a § 186 tr. ř. Samosoudce je tedy povinen mimo jiné prověřit, zda 
předcházející přípravné řízení bylo provedeno zákonným způsobem a jeho výsledky 
dostatečně odůvodňují postavení obviněného před soud. To se však v posuzované 
trestní věci nestalo.

	Trestného činu maření výkonu úředního rozhodnutí podle § 171 odst. 1 
písm. b) tr. zák. se měla obviněná D. Š. dopustit v podstatě tím, že 
nerespektovala trest vyhoštění, který jí byl uložen rozsudkem Okresního soudu v 
Teplicích z  26. 11. 1997, sp. zn. 2 T 129/97. Tento rozsudek nabyl právní moci 
dnem vyhlášení, tj. 26. 11. 1997. Rozhodnutím prezidenta republiky ze dne 3. 
února 1998 o amnestii, resp. článku III tohoto rozhodnutí byly prominuty tresty 
vyhoštění nebo jejich nevykonané zbytky pravomocně uložené přede dnem tohoto 
rozhodnutí osobám, které k  31. prosinci 1992 byly občany České a Slovenské 
federativní republiky, za trestné činy, na které zákon stanoví trest odnětí 
svobody nepřevyšující pět let. Účinky citovaného rozhodnutí prezidenta 
republiky o amnestii nastaly dnem uveřejnění ve Sbírce zákonů tj. dne 3. 2. 
1998. V této souvislosti nutno předeslat, že rozhodnutí o amnestii má 
konstitutivní charakter a soud o účasti obviněného na amnestii rozhodne z 
úřední povinnosti, přičemž takové rozhodnutí je vždy pouze deklaratorní.

	Za trestný čin maření výkonu úředního rozhodnutí podle § 171 odst. 1 
tr. zák. lze uložit trest odnětí svobody až na šest měsíců nebo peněžitý trest. 
Obviněná D. Š. se narodila v roce 1978 v K. Ch., okres T. a do konce roku 1992 
byla občankou České a Slovenské  federativní republiky. Z uvedeného jednoznačně 
vyplývá, že je osobou, na níž se článek III citovaného rozhodnutí prezidenta 
republiky z  3. 2. 1998 o amnestii vztahuje.

	V době, kdy byla obviněná zadržena na hraničním přechodu S. – M. L. při 
vstupu z České do Slovenské republiky, byl jí rozhodnutím o amnestii již 
prominut trest vyhoštění, uložený citovaným rozsudkem Okresního soudu v 
Teplicích. To znamená, že se pohybovala na území České republiky právem, a 
nemohla se tedy dopustit trestného činu maření výkonu úředního rozhodnutí, pro 
který byla napadeným trestním příkazem uznána vinnou.

 Samosoudce Okresního soudu v Uherském Hradišti vydal v dané věci trestní 
příkaz, aniž by přezkoumal obžalobu a přípravné řízení z hlediska, zda je možné 
obviněnou vůbec postavit před soud. Jako předběžnou otázku ve smyslu 
ustanovení  § 9 odst. 1 tr. ř. měl nejprve řešit otázku užití rozhodnutí 
prezidenta republiky o amnestii z  3. 2. 1998 v trestní věci Okresního soudu v 
Teplicích sp. zn. 2 T 129/97. Takovému postupu nebránila ani ta skutečnost, že 
do doby vydání napadeného trestního příkazu, resp. jeho právní moci, Okresní 
soud v Teplicích nerozhodl o účasti obviněné na amnestii, nýbrž učinil tak až 
usnesením ze dne 4. 4. 2001, sp. zn. 2 T 129/97. Tímto usnesením byl obviněné 
D. Š. podle čl. III rozhodnutí prezidenta republiky o amnestii z  3. 2. 1998 
prominut trest vyhoštění z České republiky, uložený jí rozsudkem tohoto soudu 
z  26. 11. 1997, č. j. 2 T 129/97-32. Vzhledem k deklaratornímu účinku takového 
rozhodnutí totiž účinky amnestijního rozhodnutí nastaly jeho uveřejněním ve 
Sbírce zákonů, tj. dnem 3. 2. 1998. Od tohoto dne měla tedy obviněná právo 
vstupu na území České republiky i pobytu zde v souladu s příslušnými zákony o 
pobytu cizinců a nemohla se tedy dopustit protiprávního jednání, pro které byla 
u Okresního soudu v Uherském Hradišti žalována a napadeným trestním příkazem 
odsouzena. 

Po přezkoumání obžaloby podle § 314c  odst. 1  tr. ř. měl tedy samosoudce 
Okresního soudu v Uherském Hradišti podle písm. a) tohoto zákonného ustanovení, 
ve smyslu § 188 odst. 1 písm. c) tr. ř. trestní stíhání obviněné D. Š. zastavit 
podle § 172 odst. 1 písm. b) tr. ř. Mohl tak učinit bez projednání věci v 
hlavním líčení, neboť za situace, kdy by řádně zjistil skutkový stav věci a 
zohlednil ustanovení článku III citovaného rozhodnutí o amnestii, měl dostatek 
podkladů pro rozhodnutí o zastavení trestního stíhání již ve stadiu po podání 
obžaloby.

	S přihlédnutím ke všem shora uvedeným důvodům Nejvyšší soud shledal, že 
napadeným pravomocným trestním příkazem Okresního soudu v Uherském Hradišti z  
23. 2. 2001,  sp. zn. 3 T 72/2001, a v řízení, jež mu předcházelo, byl porušen 
zákon v ustanoveních   § 2  odst. 5, 6  a  § 314e  odst.  1 tr. ř., neboť 
samosoudce rozhodl trestním příkazem, aniž by zjistil skutkový stav věci v 
rozsahu nezbytném pro jeho vydání. K porušení zákona došlo výlučně v neprospěch 
obviněné, neboť skutek, pro který byla u Okresního soudu v Uherském Hradišti 
obviněná odsouzena, nebyl trestným činem.

	Nejvyšší soud proto podle § 268 odst. 2 tr. ř. vyslovil, že napadeným 
trestním příkazem, a v řízení jemu předcházejícím byl v neprospěch obviněné D. 
Š. porušen zákon ve shora konstatovaném rozsahu. Podle  § 269  odst. 2  tr.  ř. 
napadený trestní příkaz zrušil a zrušil též všechna rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu. 

	Pokud jde o další postup, dospěl Nejvyšší soud k závěru, že na základě 
zjištěného skutkového stavu je zapotřebí rozhodnout o obžalobě podané na 
obviněnou u Okresního soudu v Uherském Hradišti. Za podmínek ustanovení § 271 
odst. 1 tr. ř. rozhodl Nejvyšší soud sám ve věci tak, že trestní stíhání 
obviněné D. Š. pro skutek popsaný v obžalobě okresního státního zástupce v 
Uherském Hradišti, sp. zn. Zt 2657/2000, podle § 172 odst. 1 písm. b)  tr.  ř. 
zastavil.

Poučení : Proti tomuto rozhodnutí není stížnost pro porušení zákona přípustná.

V Brně dne 13. prosince 2001

							

  Předseda senátu:

JUDr. Eduard Teschler 

	

Vypracovala:

JUDr. Blanka Roušalová 
