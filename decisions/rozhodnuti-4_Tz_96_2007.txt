Soud: Nejvyšší soud

Spisová značka: 4 Tz 96/2007

Datum rozhodnutí: 20.12.2007

Typ rozhodnutí: ROZSUDEK




4 Tz 96/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  20. 
prosince 2007 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného J.  G., proti pravomocnému rozsudku 
bývalého Nižšího vojenského soudu v Brně – PSP 47 ze dne 26. 11. 1954, sp. zn. 
T 56/1954, a rozhodl podle § 268 odst. 2, § 269 odst. 2 a  § 271 odst. 1  tr. 
ř.   t a k t o :

Pravomocným rozsudkem bývalého Nižšího vojenského soudu v Brně – PSP 47 ze dne 
26. 11. 1954, sp. zn. T 56/1954 a v řízení předcházejícím b y l   p o r u š e 
n    z á k o n  v ustanoveních § 2 odst. 3 zákona č. 87/1950 Sb., § 270 odst. 1 
písm. b) zákona č. 86/1950 Sb. v neprospěch obviněného J. G.

Napadený rozsudek  se   z r u š u j e   v celém rozsahu. 

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 

Podle § 11 odst. 1 písm. f) tr. ř. se   z a s t a v u j e   trestní stíhání 
obviněného J. G., pro skutek spočívající v tom, že dne 29. 10. 1954 po nástupu 
vojenské základní služby odmítl obléci vojenský stejnokroj a vykonávat 
vojenskou službu a přitom se odvolával na svoje náboženské přesvědčení, že je 
členem náboženské společnosti S. J., čímž měl spáchat trestný čin vyhýbání se 
služební povinnosti podle § 270 odst. 1 písm. b) zákona č. 86/1950 Sb.

Odůvodnění:

Rozsudkem bývalého Nižšího vojenského soudu v Brně – PSP 47 ze dne 26. 11. 
1954, sp. zn. T 56/1954, byl obviněný J. G. uznán vinným trestným činem 
vyhýbání se služební povinnosti podle § 270 odst. 1 písm. b) zákona č. 86/1950 
Sb., trestního zákona, kterého se měl dopustit výše popsaným jednáním. Za to 
byl odsouzen podle § 270 odst. 1 tr. zák.  (č. 86/1950 Sb.) k trestu odnětí 
svobody v trvání 3 roků a podle § 68 odst. 1 písm. a) tr. ř. (č. 87/1950 Sb.) 
mu byla uložena povinnost nahradit náklady trestního řízení zálohované státem. 
Dále byla obviněnému podle § 43 tr. zák. (č. 86/1950 Sb.) vyslovena ztráta 
čestných práv občanských a ztráta čestných  práv občanských uvedených v § 44 
odst. 2 tr. zák. na 3 roky. Uvedený rozsudek nabyl právní moci dnem vyhlášení, 
tj. 26. 11. 1954.   

Ještě před tímto odsouzením byl obviněný J. G. rozsudkem bývalého Nižšího 
vojenského soudu v Brně – PSP 47 ze dne 13. 12. 1952, sp. zn. Vt 59/52, uznán 
vinným trestným činem vyhýbání se služební povinnosti podle § 270 odst. 1 písm. 
b) tr. zák. (č. 86/1950 Sb.), za což mu byl uložen trest odnětí svobody v 
trvání dvou let. Trestnost jednání obviněného spočívala v tom, že dne 31. 10. 
1952 u svého útvaru v M. po nástupu vojenské základní služby odmítl převzít 
vojenský stejnokroj a vykonávat vojenskou službu a  odvolával se přitom na 
svoje náboženské přesvědčení s odůvodněním, že je S. J. a vojenskou službu mu 
jeho víra nedovoluje. Rozsudek se stal pravomocným dnem vyhlášení, tj. dnem 13. 
12. 1952. Tento trest obviněný vykonal jen částečně, neboť byl účasten amnestie 
prezidenta republiky ze dne 4. 5. 1953 a byl mu prominut trest odnětí svobody v 
trvání 1 roku. Následně byl obviněný opětovně předvolán k výkonu vojenské 
služby, kterou, jak již bylo uvedeno výše, znovu odmítl vykonávat z důvodu 
svého náboženského přesvědčení.   

Proti rozsudku bývalého Nižšího vojenského soudu v Brně – PSP 47 ze dne 26. 11. 
1954, sp. zn. T 56/1954, podal ministr spravedlnosti České republiky stížnost 
pro porušení zákona ve prospěch obviněného J. G. Vytkl v ní porušení zákona  v 
ustanoveních § 15 odst. 1 zák. č. 150/1948 Sb., Ústavy Československé 
republiky, § 1 odst. 1 a § 2 odst. 3 zákona č. 87/1950 Sb., o trestním řízení 
soudním, ve vztahu k ustanovení § 270 odst. 1 písm. b) zákona č. 86/1950 Sb., 
trestního zákona.

V odůvodnění stížnosti pro porušení zákona ministr spravedlnosti poukázal 
zejména na skutečnost, že bývalý Nižší vojenský soud v Brně – PSP 47 se při 
svém rozhodování důsledně neřídil zákonnými ustanoveními (§ 15 odst. 1 zák. č. 
150/1948 Sb., Ústavy Československé republiky, § 1 odst. 1 a § 2 odst. 3 zákona 
č. 87/1950 Sb., o trestním řízení soudním, ve vztahu k ustanovení § 270 odst. 1 
písm. b) zákona č. 86/1950 Sb., trestního zákona) a nerespektoval základní 
práva a svobody obviněného J.  G. zaručená Ústavou a mezinárodními smlouvami a 
dokumenty. Ústava v tehdejší době sice formálně zaručovala svobodu vyznání a 
svědomí, avšak právní norma nižší právní síly, jíž by realizace takových svobod 
byla zaručena, vydána nebyla a praktická ustanovení jiných norem nižší právní 
síly, jako byl např. i trestní zákon, tuto svobodu prakticky likvidovala. 
Obviněný tak neměl možnost dostát svým povinnostem, které mu byly uloženy 
zákonem, aniž by se dostal do rozporu se svým svědomím. Výše popsané jednání 
obviněného proto nemohlo být kvalifikováno jako trestný čin, z čehož vyplývá, 
že  Nižší vojenský soud v Brně – PSP 47  uznal obviněného J. G. vinným 
nedůvodně. Předmětný čin obviněného dnes již zemřelého J. G. byl prohlášen za 
trestný v rozporu s mezinárodním právem a Ústavou  Československé republiky ve 
smyslu § 1 zákona č. 119/1990 Sb., o soudní rehabilitaci. Návrh na 
rehabilitační řízení v této věci však podán nebyl. 

Dle názoru ministra spravedlnosti uvedeného ve stížnosti pro porušení zákona 
bylo již v rozsudku bývalého Nižšího vojenského soudu v Brně – PSP 47 ze dne 
13. 12. 1952, sp. zn. Vt 59/52, konstatováno, že obviněný J. G. dne 31. 10. 
1952 odmítl po nástupu vojenské služby převzít vojenský stejnokroj a vykonávat 
vojenskou službu a odvolával se přitom na své náboženské přesvědčení s 
odůvodněním, že je S. J. Obviněný tedy od počátku jednal v úmyslu trvale se 
vojenské službě vyhnout a tento svůj úmysl dal jednoznačně najevo s tím, že jej 
pod žádným tlakem nehodlá změnit. Trest, který mu tehdy byl uložen, odpykal 
částečně, neboť na jeho trestní věc se vztahovala amnestie z  4. 5. 1953. Tento 
úmysl jako trvalý potvrdil obviněný  i svým dalším jednáním, které bylo 
předmětem jednání bývalého Nižšího vojenského soudu v Brně – PSP 47 ve věci 
vedené pod sp. zn. T  56/54. Na jednání obviněného ze dne 29. 10. 1954 je proto 
třeba pohlížet ve vztahu k jeho jednání ze dne 31. 10. 1952 jako na jeden 
skutek, pro který byl již obviněný odsouzen rozsudkem bývalého Nižšího 
vojenského soudu v Brně – PSP 47 ze dne 13. 12. 1952, sp. zn. Vt 59/52.    

Obviněný J. G. podle názoru ministra spravedlnosti tedy již od počátku dal 
najevo svůj úmysl trvale se vyhnout vojenské službě.  Vzhledem k tomuto 
jednotícímu úmyslu je nutno jednání obviněného ze dne 31. 10. 1952 a ze dne 29. 
10. 1954 ve vztahu k výkonu vojenské služby považovat za jeden skutek, pro 
který byl odsouzen již rozsudkem bývalého Nižšího vojenského soudu v Brně – PSP 
47 ze dne 13. 12. 1952, sp. zn. Vt 59/52. Další odsouzení rozsudkem bývalého 
Nižšího vojenského soudu v Brně – PSP 47 ze dne  26. 11. 1954, sp. zn. T 
56/1954, bylo porušením obecně a trvale platné zásady „ne bis in idem“. 

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil porušení zákona v uvedeném 
rozsahu, aby podle § 269  odst. 2 tr. ř. citovaný rozsudek zrušil včetně všech 
obsahově navazujících rozhodnutí a dále aby postupoval podle § 270 odst. 1 tr. 
ř., případně podle § 271 odst. 1 tr. ř. 

Nejvyšší soud České republiky přezkoumal podle § 267 odst. 1 tr. ř. z podnětu 
této stížnosti pro porušení zákona správnost všech výroků napadeného 
rozhodnutí, nikoliv však správnost řízení, které mu předcházelo, neboť 
předmětné trestní spisy bývalého Nižšího vojenského soudu v Brně (sp. zn. Vt 
59/52 a T 56/54) byly již skartovány, a dospěl k závěru, že zákon porušen byl.

Je třeba přisvědčit názoru ministra spravedlnosti České republiky vyslovenému 
ve stížnosti pro porušení zákona, že již v rozsudku bývalého Nižšího vojenského 
soudu v Brně – PSP 47 ze dne 13. 12. 1952, sp. zn. Vt 59/52, je konstatováno, 
že obviněný J. G.  u hlavního líčení vypověděl, že z důvodu svého náboženského 
přesvědčení nemůže vykonávat základní vojenskou službu, neboť je členem 
náboženské společnosti S. J., uznává jedině Bibli, kterou staví nad platné 
zákony lidské společnosti a je ochoten plnit mu uložené povinnosti jen v tom 
případě, pokud to nebude v rozporu s Biblí. Obviněný  u hlavního líčení dal 
tedy zcela jednoznačně najevo svůj úmysl trvale se vojenské službě vyhnout. 
Přesto byl následně rozsudkem bývalého Nižšího vojenského soudu v Brně ze dne 
26. 11. 1954, sp. zn.  T 56/54, odsouzen pro skutek spočívající v tom, že dne 
29. 10. 1954 odmítl převzít vojenský stejnokroj a vykonávat vojenskou službu a 
odvolával se při tom na své náboženské přesvědčení. Podle ustálené judikatury 
Ústavního soudu České republiky (např. nálezy ze dne 18. 9. 1995, sp. zn. IV.ÚS 
81/95  a ze dne 20. 3. 1997, sp. zn. I.ÚS 184/96)  se jedná o týž skutek a 
tedy  o věc rozsouzenou. Zde je na místě připomenout, že znění § 220 odst. 1, § 
166 odst. 1 písm. b), § 89 odst. 1 písm. f) a § 89 odst. 2 písm. d)  zák. č. 
87/1950 Sb., trestního řádu, lze vyložit jako odpovídající znění § 11 odst. 1 
písm. f) nyní platného trestního řádu - tedy povinnost zastavit trestní 
stíhání, jestliže trestní stíhání obviněného pro týž skutek skončilo 
pravomocným rozsudkem soudu a tento rozsudek nebyl v předepsaném řízení zrušen.

Se zřetelem na výše uvedené tedy Nejvyšší soud vyslovil porušení zákona v 
ustanoveních § 2 odst. 3 zákona č. 87/1950 Sb., § 270 odst. 1 písm. b) zákona 
č. 86/1950 Sb. Nižší vojenský soud v Brně neměl obviněného J. G. uznat vinným 
trestným činem vyhýbání se služební povinnosti,  nýbrž podle § 166 odst. 1 
písm. b) zák. č. 87/1950 Sb. mělo být jeho trestní stíhání zastaveno z důvodu, 
že se jedná o věc již rozsouzenou. Zákon byl tak porušen v neprospěch 
obviněného J. G. Podle § 269 odst. 2 tr. ř. Nejvyšší soud České republiky 
napadený rozsudek zrušil,  zrušil i všechna obsahově navazující rozhodnutí, 
pokud vzhledem ke změně, k níž došlo zrušením, pozbyla podkladu.

Při splnění podmínek uvedených v § 271 odst. 1 tr. ř. Nejvyšší soud České 
republiky rozhodl ve věci sám a podle § 11 odst. 1 písm. f) tr. ř. trestní 
stíhání obviněného J. G. zastavil, neboť jeho trestní stíhání pro týž skutek 
skončilo pravomocným rozsudkem soudu a tento rozsudek nebyl v předepsaném 
řízení zrušen.

Poučení:  Proti tomuto rozsudku není opravný prostředek přípustný.

V Brně dne  20. prosince 2007

Předseda senátu

JUDr. J. P.

	

	
