Právní věta: 
I.	Vyjádření poškozeného, že nárok na náhradu škody uplatňuje ve výši, která bude vyčíslena  znalcem, nebo že se připojuje k trestnímu řízení ve smyslu § 43 tr. ř., nelze považovat za řádné  uplatnění nároku na náhradu škody podle § 43 odst. 3 tr. ř.   II.	Je v rozporu se zákonem (§ 314f odst. 1 písm. e/ tr. ř., § 228 odst. 1 tr. ř.),  obsahuje-li trestní příkaz výrok o náhradě škody, aniž byl poškozeným nárok na její náhradu řádně  uplatněn. V takovém případě je možno v řízení o stížnosti pro porušení zákona zrušit toliko výrok o  náhradě škody, aniž by bylo nutno rušit celý trestní příkaz.

Soud: Nejvyšší soud

Spisová značka: 4 Tz 76/2002

Datum rozhodnutí: 05.12.2002

Typ rozhodnutí: ROZSUDEK


Heslo: Adhezní řízení, Řízení o stížnosti pro porušení zákona, Trestní příkaz

Dotčené předpisy: § 43 tr. ř., § 314e tr. ř., § 269 odst. 2 tr. ř.

Kategorie rozhodnutí: A


Publikováno ve sbírce pod číslem: 49 / 2003



4 Tz 76/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 5. prosince 
2002 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného R. K., proti 
výroku o náhradě škody z trestního příkazu Okresního soudu v Českém Krumlově ze 
dne 31. 12. 2001, sp. zn. 2 T 390/2001, a podle § 268 odst. 2 tr. ř. a § 269 
odst. 2 tr. ř. rozhodl   t a k t o :

Výrokem o náhradě škody pravomocného trestního příkazu Okresního soudu v Českém 
Krumlově ze dne  31. 12. 2001, sp. zn. 2 T 390/2001,   b y l    p o r u š e 
n       z á k o n   v ustanoveních § 43 odst. 2 tr. ř. ve znění účinném do 31. 
12. 2001, § 228 odst. 1 a § 314f odst. 1 písm. e) tr. ř. v neprospěch 
obviněného R. K.

Napadený trestní příkaz  se   z r u š u j e   ve výroku o náhradě škody.

Současně se zrušují všechna další rozhodnutí, jež na zrušený výrok obsahově 
navazují, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Samosoudce Okresního soudu v Českém Krumlově vydal dne 31. 12. 2001 trestní 
příkaz sp. zn. 2 T 390/2001, jímž uznal R. K. vinným trestným činem krádeže 
podle § 247 odst. 1 písm. e), odst. 2 tr. zák., jehož se dopustil tím, že v 
době nejméně od 1. 6. 2001 do 1. 7. 2001 v katastrálním území a obci L. n. V., 
svévolně a bez povolení vytěžil sám, popřípadě s dalšími osobami

- na pozemcích parcelního čísla 80 a 82/1 nejméně 23, 39mł dřeva ve skladbě 2 
smrky, 10 borovic a 21 bříz, přičemž majiteli lesního pozemku obchodní 
společnosti I. A., s. r. o.,  se sídlem v Č. B., tak způsobil škodu ve výši 
nejméně 24 486,- Kč,

	

- na pozemku parcelního čísla 451 nejméně 3 mł dřeva ve skladě 2 borovice, 3 
smrky  a 37 olší a majiteli pozemku Č. r., s právem hospodaření pro  L. ČR,  s. 
p. se sídlem H. K., tak způsobil škodu ve výši nejméně 900,- Kč odcizením věcí 
a další škodu představující náklady na zalesnění a zajištění kultury ve výši 2 
492,- Kč,

a to přesto, že trestním příkazem Okresního soudu v Českém Krumlově ze dne 23. 
5. 2000, sp. zn. 3 T 138/2000, který nabyl právní moci dne 9. 6. 2000, byl 
odsouzen pro trestný čin krádeže podle § 247 odst. 1 písm. a) tr. zák. Za to mu 
byl uložen trest odnětí svobody v trvání jedenácti měsíců, pro jehož výkon byl 
podle § 39a odst. 2 písm. a) tr. zák. zařazen do věznice s dozorem.

Podle § 228 odst. 1 tr. ř. a § 314f odst. 1 písm. e) tr. ř. byl obviněný 
zavázán k povinnosti zaplatit na náhradě škody poškozeným 1) – obchodní 
společnosti I. A., s. r. o., se sídlem v Č. B., částku 24 486,- Kč, a 2) – 
státnímu podniku L. ČR,  se sídlem H. K., částku 3 392,- Kč.

Trestní příkaz nabyl právní moci dne 19. 1. 2002.

Proti tomuto trestnímu příkazu podal ministr spravedlnosti České republiky 
(dále jen ministr spravedlnosti) do výroku o náhradě škody stížnost pro 
porušení zákona, v níž namítá, že zákon byl porušen v ustanoveních § 43 odst. 3 
a § 228 odst. 1 tr. ř. v neprospěch obviněného R. K.

Samosoudce okresního soudu vycházel při formulaci výroku o náhradě škody z 
připojení se poškozených k trestnímu řízení s nárokem na náhradu škody v tom 
rozsahu, jak jsou založena ve spise na č. l. 53 a 54. Ani jedna z poškozených 
firem však ve svém písemném vyjádření neuvedla v jaké, byť minimální, výši 
náhradu škody požaduje. Obě poškozené firmy uvedly, že požadují náhradu škody 
ve výši, kterou ve znaleckém posudku vyčíslí znalec. Takové vyjádření nelze 
považovat za řádné uplatnění nároku na náhradu škody ve smyslu ustanovení § 43 
odst. 3 tr. ř. Okresní soud o takovémto návrhu neměl vůbec rozhodovat.

Z těchto důvodů ministr spravedlnosti navrhl, aby Nejvyšší soud České 
republiky     (dále jen Nejvyšší soud) podle § 268 odst. 2 tr. ř. vyslovil, že 
výrokem o náhradě škody napadeného trestního příkazu došlo k porušení zákona  v 
namítaném rozsahu, aby podle § 269 odst. 2 tr. ř. v napadeném trestním příkazu 
výrok o náhradě škody zrušil.

Státní zástupkyně Nejvyššího státního zastupitelství ve svém vyjádření se ke 
stížnosti pro porušení zákona navrhla, aby Nejvyšší soud vyslovil porušení 
zákona v ustanovení § 43 odst. 2 tr. ř. ve znění platném do 31. 12. 2001, jakož 
i v ustanoveních § 228 odst. 1 a § 314e odst. 1 tr. ř. Navrhla zrušení celého 
trestního příkazu, neboť zrušení pouze jednoho výroku v trestním příkazu není 
podle jejího názoru možné. V této souvislosti by měla být zrušena i rozhodnutí, 
která na zrušený trestní příkaz obsahově navazují, pokud vzhledem ke změně, k 
níž došlo zrušením, pozbyla podkladu.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Ustanovení § 314f odst. 1 písm. e) tr. ř. stanoví procesní podmínky, za kterých 
může být výrok o náhradě škody obsahem trestního příkazu. Takovýto výrok, 
učiněný podle § 228 odst. 1 tr. ř. či § 229 odst. 1 a 2 tr. ř. je možný pouze v 
případě, jestliže byl nárok na náhradu škody řádně uplatněn podle § 43 odst. 3 
tr. ř., v posuzovaném případě pak podle § 43 odst. 2 tr. ř. ve znění účinném do 
31. 12. 2001. Podle citovaného ustanovení má poškozený proti obviněnému nárok 
na náhradu škody, jež mu byla způsobena trestným činem, je oprávněn také 
navrhnout, aby  soud v odsuzujícím rozsudku uložil obviněnému povinnost 
nahradit tuto škodu. Návrh je třeba učinit nejpozději u hlavního líčení před 
zahájením dokazování a musí být z něho patrno, z jakých důvodů a v jaké výši se 
nárok na náhradu škody uplatňuje.

Je tedy zřejmé, že základní podmínkou pro to, aby soud mohl v adhezním řízení 
rozhodnout o náhradě škody, je existující návrh poškozeného, který nadto musí 
být uplatněn způsobem, který nevzbuzuje pochybnosti, že poškozený skutečně  
náhradu škody požaduje. Další podmínkou potřebnou pro závěr, že nárok byl 
uplatněn řádně, je uvedení údajů, z nichž je patrný důvod a alespoň minimální 
výše nároku na náhradu škody. Tomuto požadavku pak neodpovídá vyjádření L. Č. 
r., v němž nárok na náhradu škody uplatňuje ve výši „která bude vyčíslena 
soudním znalcem“ (č. l. 53 spisu), ani přípis společnosti I. A., s. r. o., že 
„se připojuje k trestnímu řízení ve smyslu § 43 tr. ř.“ (č. l. 54 spisu). Z 
formulace těchto vyjádření není možno zjistit onu alespoň minimální výši škody, 
a bylo pak povinností samosoudce v situaci, kdy ve věci hodlal vydat trestní 
příkaz, buďto upozornit oba poškozené na vadně uplatněné nároky na náhradu 
škody s poučením, v čem je třeba nárok precizovat, anebo měl vydat trestní 
příkaz, aniž však měl podmínky proto, aby takovýto trestní příkaz obsahoval 
výrok o náhradě škody, neboť za daného stavu věci nebyl nárok na náhradu škody 
poškozenými řádně uplatněn.

Vzhledem k argumentaci výše uvedené Nejvyšší soud podle § 268 odst. 2 tr. ř. 
vyslovil, že výrokem o náhradě škody trestního příkazu Okresního soudu v Českém 
Krumlově ze dne 31. 12. 2001, sp. zn. 2 T 390/2001, byl porušen zákon v 
ustanoveních § 43 odst. 2 tr. ř. ve znění účinném do 31. 12. 2001, § 228 odst. 
1 tr. ř. a § 314f odst. 1 písm. e) tr. ř. v neprospěch obviněného R. K.

Podle § 269 odst. 2 tr. ř. poté Nejvyšší soud zrušil výrok o náhradě škody 
napadeného trestního příkazu, včetně všech na něj obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu. 
Nejvyšší soud se v posuzované trestní věci neztotožnil s návrhem státní 
zástupkyně Nejvyššího státního zastupitelství, že je nutno zrušit trestní 
příkaz celý, tedy včetně výroku o vině i trestu, a to s odkazem na analogii § 
314g odst. 2 tr. ř. Není pochyb o tom, že při vyslovení porušení zákona ve 
výroku o trestu, není možno trestní příkaz zrušit pouze v tomto výroku a 
nastolit tak stav, kdy by byl výrok o vině pravomocný a orgán, jemuž by byla 
věc přikázána k novému projednání a rozhodnutí, by jednal pouze o výroku o 
trestu. V tomto případě je nutno trestní příkaz právě z pohledu ustanovení § 
314g odst. 2 tr. ř., ale i explicitně z ustanovení § 314f odst. 1 písm. d) tr. 
ř., pojímat jako celek pokud jde o výroky o vině a trestu, když pro úplnost je 
možno odkázat na již poměrně obsáhlou judikaturu Nejvyššího soudu v tomto směru 
(viz rozhodnutí uveřejněná v Souboru rozhodnutí Nejvyššího soudu, 
Nakladatelství C. H. B., NS 2/2001- T 56, NS 6/2001 - T 165, NS 6/2001 - T 
181). Výrok o náhradě škody obsahuje trestní příkaz pouze tehdy, byl-li 
náležitě uplatněn. Pokud bylo výše konstatováno, že tomu tak nebylo, dospěl 
Nejvyšší soud k závěru, že je možno zrušit toliko tento výrok v trestním 
příkazu, aniž by bylo nutno rušit jej celý. Neshledal účelné, aby v případě 
správného rozhodnutí o vině a trestu, bylo jen z titulu vadného výroku o 
náhradě škody vedeno celé řízení znovu, když takovýto postup by byl v příkrém 
rozporu s požadavkem uvedeným v ustanovení § 2 odst. 4, věta druhá tr. ř.

P o u č e n í : Proti tomuto rozhodnutí není opravný prostředek přípustný.

V Brně dne 5. prosince 2002

                                                                                
     Předsedkyně senátu:

JUDr. Danuše   N o v o t n á   

	

