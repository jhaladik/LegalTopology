Soud: Nejvyšší soud

Spisová značka: 4 Tz 320/2001

Datum rozhodnutí: 19.02.2002

Typ rozhodnutí: Rozsudek




4 Tz 320/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne               19. února 2002 v senátě složeném z předsedy senátu JUDr. 
Františka Hrabce a soudců           JUDr. Blanky Roušalové a JUDr. Eduarda 
Teschlera  stížnost pro porušení zákona, kterou podal ministr spravedlnosti 
České republiky ve prospěch obviněného J.   D., proti usnesení Krajského soudu 
v Praze ze dne 31. 8. 2000, sp. zn. 9 To 411/2000 a podle § 268 odst. 2,  § 269 
odst. 2 a § 270 odst. 1 tr. ř. rozhodl  t a k t o : 

Usnesením Krajského soudu v Praze ze dne 31. 8. 2000, sp. zn. 9 To 
411/2000             b y l   p o r u š e n    z á k o n    v ustanovení § 147 
odst. 1 a § 148 odst. 1 písm. c) tr. ř. ve znění účinném do 31. 12. 2001 a v 
řízení, které mu předcházelo, v ustanovení § 2 odst. 5, 6        a § 116 odst. 
2 tr. ř. ve znění účinném do 31. 12. 2001, v neprospěch obviněného J. D.

Napadené usnesení   s e   z r u š u j e .

Zrušuje se také usnesení soudkyně Okresního soudu v Nymburce ze dne 1. 8. 
2000,      sp. zn. Nt 453/2000, jakož i všechna další rozhodnutí, na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Okresnímu soudu v Nymburce  s e   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Usnesením  soudkyně Okresního soudu v Nymburce ze dne 1. 8. 2000, sp. 
zn.              Nt 453/2000 bylo podle § 116 odst. 2 tr. ř. nařízeno, za 
účelem vyšetření jeho duševního stavu, pozorování obviněného J. D. v 
psychiatrické léčebně K. na dobu nejméně 30 dnů ode dne  přijetí, a to ve věci 
trestního stíhání obviněného pro trestný čin výtržnictví podle § 202 odst. 1 
tr. zák. Tohoto se měl dopustit tím, že dne 12. 1. 2000 kolem 15.00 hod. v P. – 
V. Z., při jízdě v nepřehledném úseku silnic, náhle vjel svým automobilem 
tovární značky Mitsubishi Galant do protisměru  a přinutil tak v protisměru 
jedoucí automobil tovární značky Škoda Felicia k zastavení a zcela bezdůvodně 
nejprve slovně hrubými výrazy napadl řidiče automobilu P. V. i  jeho 
spolujezdce S. Š. a poté proti nim bezdůvodně použil i slzný plyn, takže oba 
museli vyhledat lékařské ošetření.

Citované usnesení napadl obviněný v zákonné lhůtě podanou stížností, kterou 
Krajský soud v Praze usnesením ze dne 31. 8. 2000, sp. zn. 9 To 411/2000 podle 
§ 148 odst. 1 písm. c) tr. ř. jako nedůvodnou zamítl.

Proti posledně uvedenému usnesení Krajského soudu v Praze podal ministr 
spravedlnosti podle § 266 odst. 1 tr. ř. stížnost pro porušení zákona ve 
prospěch obviněného. V této vytýká porušení zákona v ustanovení § 147 odst. 1 a 
§ 148 odst. 1 písm. c) tr. ř.               a v řízení, které napadenému 
usnesení předcházelo v ustanovení § 2 odst. 5 tr. ř. ve vztahu k ustanovení § 
116 odst. 2 tr. ř. Současně poukázal na předčasnost závěru obou 
soudů                o nezbytnosti vyšetřit obviněného formou pozorování ve 
zdravotnickém zařízení, neboť není podložen konkrétními zjištěními znalců, 
svědčícími o nemožnosti vyšetření duševního stavu obviněného jinak než 
pozorováním v ústavním zařízení. Obviněný ve své stížnosti proti prvostupňovému 
rozhodnutí v podstatě přislíbil spolupráci se znalci při ambulantním vyšetření 
svého duševního stavu. Odmítání spolupráce s orgány trestního řízení i tím, že 
se obviněný odmítá dostavit k vyšetření duševního stavu samo o sobě nemůže být 
důvodem            k nařízení pozorování. Takovým důvodem může být pouze to, 
nelze-li duševní stav obviněného vyšetřit jinak, než při současném omezení jeho 
svobody ve zdravotnickém zařízení. Před nařízením pozorování ve zdravotnickém 
ústavu pak musí být nezbytně vyčerpány všechny možnosti k vyšetření duševního 
stavu jiným způsobem, k čemuž v daném případě nedošlo.

V závěru stížnosti pro porušení zákona proto ministr spravedlnosti navrhl, aby 
Nejvyšší soud uvedené porušení zákona podle § 268 odst. 2 tr. ř. vyslovil, poté 
aby podle          § 269 odst. 2 tr. ř. napadené usnesení zrušil a dále 
postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
výroku rozhodnutí, proti němuž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k závěru, že stížnost pro porušení zákona byla podána 
důvodně.

Z odůvodnění usnesení Krajského soudu v Praze ze dne 31. 8. 2000, sp. 
zn.                   9 To 411/2000, jímž zamítl včas podanou stížnost 
obviněného jako nedůvodnou vyplývá, že se ztotožnil s poznatky a závěry 
učiněnými již soudem prvního stupně ohledně nutnosti nařídit pozorování 
duševního stavu obviněného v psychiatrické léčebně. Oba soudy přitom shodně 
vycházely zejména z vyjádření přibraných znalců psychiatrů ze dne 10. 7. 2000, 
v němž na základě studia spisového materiálu vyslovili své přesvědčení o 
duševní chorobě obviněného J. D., pod jejímž vlivem nebude spolupracovat s 
orgány činnými v trestním řízení ani se znalci. Zároveň označili pobyt 
obviněného na svobodě za nebezpečný pro společnost, neboť pod vlivem bludů se 
může dopustit i závažnější trestné činnosti, než pro kterou je stíhán. Proto v 
závěru doporučili postup a rozhodnutí podle § 116 odst. 2 tr. ř. Samotná 
neochota obviněného podrobit se ambulantnímu vyšetření duševního stavu ze 
strany znalců psychiatrů byla dokumentována tím, že se nedostavil na písemné 
předvolání na den                  4. 7. 2000, a že nereflektoval na nabízenou 
telefonickou dohodu o jiném termínu.

V odůvodnění stížnosti podané obviněným proti usnesení prvostupňového soudu je 
jednak vyjádřen nesouhlas s tím, že by jeho nesoučinnost mohla být důvodem k 
jeho umístění v psychiatrické léčebně, a dále v ní obviněný zmiňuje ochotu se 
ke znalcům k vyšetření dostavit. Dosud tak ale nemohl učinit pro svoji pracovní 
vytíženost a naplánovanou dovolenou. V doplňku odůvodnění stížnosti ze dne 21. 
8. 2000 pak obviněný upřesnil, že se ve stanoveném termínu 4. 7. 2000 ve 14.30 
hod. nemohl k vyšetření duševního stavu dostavit, jelikož se teprve tohoto dne 
v pozdních odpoledních hodinách vrátil z Německa do České republiky. Dopisem 
podaným na poště dne 7. 7. 2000 tento důvod neúčasti znalcům oznámil    a 
zároveň je upozornil, že s rodinou bude na dovolené v zahraničí a zpět do 
republiky se vrátí až ve druhém týdnu měsíce srpna 2000. Tuto skutečnost pak 
obviněný doložil fotokopií podacího lístku datovaného na podací poště v 
Syrovicích dne 7. 7. 2000. Telefonicky se znalci nehovořil. V závěru opětovně 
zdůraznil svůj nesouhlas s nařízeným postupem spočívajícím v jeho umístění do 
psychiatrické léčebny za účelem pozorování duševního stavu.

Je třeba konstatovat, že Krajský soud v Praze nepostupoval důsledně podle 
ustanovení § 147 odst. 1 tr. ř., když jeho povinností bylo přezkoumat jak 
správnost všech výroků napadeného usnesení, proti nimž může stěžovatel podat 
stížnost, tak řízení předcházející napadenému usnesení. V prvé řadě není vůbec 
zřejmé na základě čeho nejprve soud prvního stupně a po něm i stížnostní soud 
dospěly k závěru o odmítnutí obviněného zúčastnit se vyšetření duševního stavu 
v ambulantní formě, a že tento postoj obviněného byl základní příčinou proč se 
jeho vyšetření oběma znalci psychiatry ve stanoveném termínu neuskutečnilo. 
Obviněný ve své stížnosti předložil vysvětlení, které není nelogické ani 
nepravděpodobné, a též z vyjádření znalců psychiatrů ze dne 10. 7. 2000, jež je 
v podstatě jediným důkazem, z něhož soudy při svém rozhodování vycházely, nelze 
zjistit nic, čím by bylo prokazováno, že obviněný naplánované vyšetření úmyslně 
zmařil. Smysl věty, že „obviněný nereflektoval ani na námi (myšleno znalci) 
nabízenou telefonickou dohodu o jiném termínu“ nelze totiž vysvětlovat tak, že 
by znalci s obviněným telefonicky hovořili a on jim dal najevo svoji neochotu 
se ambulantního vyšetření zúčastnit, a to v jakémkoli termínu.  Z fotokopie 
přípisu, který znalci psychiatři obviněnému zaslali a v němž jej zvou na den   
4. 7. 2000 ve 14.30 hod. k vyšetření, mu mimo to sdělují, že pokud se mu tento 
termín nehodí, nechť zavolá na v přípisu uvedené telefonní číslo. Obviněný ale 
znalcům podle svého vyjádření netelefonoval, neboť se teprve dne 4. 7. 2000 
odpoledne vrátil z ciziny a dne  7. 7. 2000 jim poslal dopis s vysvětlením. 
Nahlédnutím do kalendáře lze přitom zjistit, že ve dnech 5. a 6. 7. 2000 byl 
státní svátek. O tom, že by s obviněným hovořili telefonicky nic neuvádějí ani 
sami znalci. Tito ale místo aby obviněnému poskytli další možnost dostavit se k 
ambulantnímu vyšetření duševního stavu, bez dalšího podali (dne 10. 7. 2000) 
vyšetřovateli návrh na vydání rozhodnutí podle § 116 odst. 2 tr. ř., který jej 
včetně státního zástupce akceptoval.

I kdyby ale bylo důkazy potvrzeno, že se obviněný odepřel k vyšetření znalci 
psychiatry dostavit, přesto by to sám o sobě nebyl důvod k nařízení jeho 
pozorování ve zdravotnickém zařízení. Takovou situaci by bylo nutné řešit 
jinými prostředky, které trestní řád dává k dispozici, např. uložením pořádkové 
pokuty podle § 66 odst. 1 tr. ř. nebo předvedením obviněného k vyšetření podle 
analogie ustanovení § 90 odst. 1, 2 tr. ř., a to i za podmínek § 83c  odst. 2 
tr. ř.

Nařídit pozorování ve zdravotnickém ústavu lze podle ustanovení § 116 odst. 2 
tr. ř. jen tehdy, jestliže nelze duševní stav obviněného vyšetřit jinak. Pojem 
„nelze vyšetřit jinak“ je třeba vykládat tak, že pozorování ve zdravotnickém 
ústavu lze nařídit pouze tehdy, jestliže bez něho nelze učinit spolehlivé 
diagnostické závěry o duševním stavu obviněného. Tento postup tudíž přichází v 
úvahu pouze v souvislosti s náročností vyšetření duševního stavu, tedy jedná se 
o hledisko odborné a nikoli zdravotně bezpečnostní, jak správně bylo poukázáno 
ve stížnosti pro porušení zákona. Citovaný názor koresponduje s názorem 
vyjádřeným v rozhodnutí uveřejněném pod č. 18/1997 Sb. rozh. tr. a je souladný 
i s nálezem Ústavního soudu, sp. zn. IV. ÚS 289/2000.

V posuzovaném případě se ale o takovou situaci zjevně nejednalo, respektive 
nebyla prokazována žádným z důkazů, jež soudy obou stupňů měly pro své 
rozhodnutí k dispozici. Ve vyjádření znalců psychiatrů ze dne 10. 7. 2000 se 
totiž neuvádí nic z čeho by bylo možné dovodit, že znalci nemohou spolehlivě 
diagnostikovat duševní stav obviněného v rámci uskutečněného ambulantního 
vyšetření. Právě naopak, přibraní znalci aniž by obviněného jakkoli vyšetřili, 
pouze na základě předloženého spisového materiálu nabyli přesvědčení, že 
obviněný trpí duševní chorobou v pravém smyslu, paranoidní psychózou. Svůj 
konečný návrh na rozhodnutí podle § 116 odst. 2 tr. ř. pak v podstatě postavili 
na blíže nepodložené presumpci nespolupráce obviněného se znalci a na závěru, 
že jeho další pobyt na svobodě je nebezpečný. Tento zvolený postup  může 
přibrané znalce pro průběh dalšího řízení diskvalifikovat, s čímž se budou 
muset orgány přípravného řízení vypořádat. 

Pokud by se následně  posledně zmíněný závěr znalců o nebezpečnosti dalšího 
pobytu obviněného na svobodě ukázal být oprávněným, ani to by samo o sobě 
nemohlo opodstatnit rozhodnutí, jež by vedlo k nařízení pozorování obviněného 
ve zdravotnickém ústavu podle ustanovení § 116 odst. 2 tr. ř. V takovém případě 
by mohl být  aplikován postup vyplývající z ustanovení § 23 odst. 4 písm. b) a 
§ 24 zák. č. 20/1966 Sb., o péči o zdraví lidu, ve znění pozdějších předpisů, 
umožňující převzít nemocného i bez jeho souhlasu do ústavní péče,           a v 
návaznosti na to by pak  o přípustnosti tohoto postupu vedl řízení a rozhodoval 
soud podle ustanovení § 191a  a násl. o. s. ř.  Pouze pokud by další jednání 
obviněného naplňovalo podmínky, které jsou obsaženy v ustanovení § 67 písm. c) 
tr. ř., mohl by být obviněný vzat z tohoto důvodu do vazby. Takové rozhodnutí 
by ale mělo výhradně povahu zajišťovací, směřující k zabránění obviněnému v 
dalším páchání trestné činnosti a nemohlo by suplovat výše zmíněný postup podle 
zákona o péči o zdraví lidu. Pouze ten umožňuje přijmout příslušná opatření 
vůči nemocné osobě z obecných zdravotně bezpečnostních hledisek.

S ohledem na to, co bylo výše uvedeno, je tudíž patrné, že pro vydání 
rozhodnutí podle § 116 odst. 2 tr. ř., jímž bylo soudkyní Okresního soudu v 
Nymburce nařízeno pozorování obviněného J. D. v psychiatrické léčebně v K., 
nebyly splněny zákonem stanovené podmínky, zejména nebyly k dispozici takové 
důkazy, které by takovýto postup soudu opodstatňovaly. Prvostupňové soudní 
rozhodnutí tudíž bylo vydáno na základě nesprávného hodnocení důkazů a v 
důsledku toho i po nedostatečně zjištěném skutkovém stavu věci a proto i v 
rozporu s ustanovením § 2 odst. 5, 6 tr. ř. ve znění účinném do  31. 12. 2001. 
Krajský soud v Praze, jako soud stížnostní nedostál své přezkumné povinnosti 
vyplývající z ustanovení § 147 odst. 1 tr. ř. a pochybil pokud důvodně podanou 
stížnost obviněného podle § 148 odst. 1 písm. c) tr. ř. zamítl.

Nejvyšší soud proto podle § 268 odst. 2 tr. ř. vyslovil, že porušením výše 
uvedených zákonných ustanovení došlo k porušení zákona v neprospěch obviněného, 
poté podle § 269 odst. 2 tr. ř. napadené usnesení stížnostního soudu zrušil a 
zrušil též prvostupňové usnesení soudkyně Okresního soudu v Nymburce. Protože 
Nejvyšší soud může sám ve věci rozhodnout podle § 271 odst. 1 tr. ř. pouze 
tehdy, je-li možno rozhodnutí učinit na podkladě skutkového stavu, který byl v 
napadeném rozhodnutí správně zjištěn, což se nestalo, byla věc přikázána 
Okresnímu soudu v Nymburce, aby ji v potřebném rozsahu znovu projednal a 
rozhodl v intencích právních názorů vyslovených v tomto rozsudku Nejvyššího 
soudu (§ 270 odst.  4 tr. ř.). To znamená, že okresní soud znovu rozhodne o 
návrhu státního zástupce ze dne            25. 7. 2000 na nařízení pozorování 
obviněného ve zdravotnickém ústavu za účelem vyšetření jeho duševního stavu.

Poučení: Proti tomuto rozsudku není opravný prostředek přípustný.

V Brně dne 19. února 2002

                                  				Předseda 
senátu:

                     JUDr. František Hrabec 

	
