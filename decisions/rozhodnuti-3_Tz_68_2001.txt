Soud: Nejvyšší soud

Spisová značka: 3 Tz 68/2001

Datum rozhodnutí: 24.04.2001

Typ rozhodnutí: Rozsudek




3 Tz 68/2001 

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal ve veřejném zasedání konaném dne 24. 
dubna 2001 v senátě složeném z předsedy JUDr. Eduarda Teschlera a soudců JUDr. 
Jindřicha Fastnera a Mgr. Josefa Hendrycha stížnost pro porušení zákona, kterou 
podal ministr spravedlnosti České republiky v neprospěch i ve prospěch 
obviněného J. B., proti usnesení Okresního soudu v Českých Budějovicích ze dne 
27. 9. 2000, č. j. 4 T 145/97-142, a rozhodl podle § 268 odst. 2, § 269 odst. 2 
a § 270 odst. 1 tr. ř., za podmínek § 272 odst. 1 tr. ř. t a k t o : 

Pravomocným usnesením Okresního soudu v Českých Budějovicích ze dne 27. 9. 
2000, č. j. 4 T 145/97-142, 

b y l p o r u š e n z á k o n

v ustanovení § 231 odst. 1, § 223 odst. 2 a § 172 odst. 2 písm. a) tr. ř. ve 
prospěch obviněného J. B.

Toto usnesení s e z r u š u j e . 

Zrušují se též další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Okresnímu soudu v Českých Budějovicích s e p ř i k a z u j e , aby věc v 
potřebném rozsahu znovu projednal a rozhodl. 

Odůvodnění:

Státní zástupce Okresního státního zastupitelství v Českých Budějovicích podal 
dne 18. 11. 1997 pod sp. zn. Zt 1285/97 u tamního okresního soudu na obviněného 
J. B. obžalobu pro trestný čin zasahování do nezávislosti soudu podle § 169a 
odst. 1 tr. zák., trestný čin útoku na veřejného činitele podle § 156 odst. 1 
písm. b), odst. 3 tr. zák. (bod 1/obžaloby) a pro trestný čin útoku na 
veřejného činitele podle § 156 odst. 1 písm. b) tr. zák. (bod 2/ obžaloby). 
Uvedených trestných činů se měl dopustit jednáním spočívajícím v tom, že (ad 
1/) „v dopisech ze dne 2. 12. a 16. 12. 1996, adresovaných předsedkyni senátu 
Vrchního soudu v Praze JUDr. H. K., odeslaných z Vazební věznice v Českých 
Budějovicích, této vyhrožoval zabitím a hrubě ji urážel jednak proto, že 
nerozhodla o jeho propuštění z vazby, a jednak proto, aby tohoto propuštění 
dosáhl,\" a dále tím, že (ad 2/) „v dopise ze dne 16. 12. 1996, adresovaném 
nejvyšší státní zástupkyni JUDr. B. K., odeslaném z Vazební věznice v Českých 
Budějovicích, vyhrožoval zabitím a zmrzačením předsedkyni senátu Vrchního soudu 
v Praze JUDr. H. K., vyšetřovateli PČR KÚV České Budějovice J. D., státnímu 
zástupci Krajského státního zastupitelství v Českých Budějovicích JUDr. J. Č., 
soudci Krajského soudu v Českých Budějovicích JUDr. Z. K., a přísedícím tohoto 
soudu J. K., a J. T., a to proto, jak rozhodovali v jeho trestní věci.\"

Okresní soud v Českých Budějovicích ve věci následně rozhodl trestním příkazem 
ze dne 9. 7. 1998, č. j. 4 T 14597-41, jímž obviněného uznal vinným ve shodě s 
obžalobou, s výjimkou bodu 1), kdy trestný čin útoku na veřejného činitele 
kvalifikoval toliko podle ustanovení § 156 odst. 1 písm. b) tr. zák. (§ 16 
odst. 1 tr. zák.). Podle § 169a odst. 1 tr. zák., za použití § 35 odst. 1, § 45 
odst. 1, § 45a odst. 1 tr. zák. obviněnému uložil úhrnný trest obecně 
prospěšných prací ve výměře 300 hodin. Poněvadž státní zástupce považoval tento 
trest za nepřiměřeně mírný, podal proti výše uvedenému trestnímu příkazu ve 
lhůtě odpor, v důsledku něhož byl napadený trestní příkaz zrušen. 

Ve věci bylo posléze meritorně rozhodnuto tak, že Okresní soud v Českých 
Budějovicích usnesením ze dne 27. 9. 2000, č. j. 4 T 145/97-142, za podmínek § 
231 odst. 1 tr. ř., podle § 223 odst. 2 a § 172 odst. 2 písm. a) tr. ř. trestní 
stíhání obviněného J. B. pro skutky uvedené v obžalobě zastavil. Předmětné 
usnesení nabylo právní moci dne 10. 10. 2000. 

Ministr spravedlnosti České republiky podal proti tomuto usnesení ve lhůtě 
uvedené v ustanovení § 272 odst. 1 tr. ř. u Nejvyššího soudu České republiky 
(dále jen Nejvyšší soud) podle § 266 odst. 1 tr. ř. stížnost pro porušení 
zákona, a to v neprospěch i ve prospěch obviněného J. B.

Ve svém mimořádném opravném prostředku především namítl, že je-li trestní 
stíhání zastaveno podle § 172 odst. 2 písm. a) tr. ř. pro neúčelnost, musí být 
podkladem pro takové rozhodnutí důkladné porovnání trestů obviněnému již 
uložených či bezprostředně očekávaných s trestem, který by obviněnému byl 
uložen v předmětné trestní věci. K tomu stěžovatel dále uvedl, že v posuzovaném 
případě je v napadeném rozhodnutí argumentováno odsouzením popř. trestním 
stíháním obviněného v jiných věcech, kdy uvedené okolnosti sice vzbuzují dojem 
závažnosti ukládaných nebo očekávaných trestů, na druhé straně však nebylo 
vzato v úvahu, že podstatnou část těchto trestů obviněný vykonal vazbou a u 
jiných není vůbec zřejmé, kdy je nastoupí. Dle stěžovatele lze učinit závěr, že 
obviněný bude v nejbližší době vykonávat jednak nepodmíněný trest odnětí 
svobody ve výměře 15 měsíců uložený mu v trestní věci sp. zn. 3 T 56/2000 
Okresního soudu v Hradci Králové, jednak přibližně polovinu trestu v původní 
výměře 3 let uloženého mu v trestní věci 5 T 59/98 Krajským soudem v Hradci 
Králové. Podle stěžovatele obviněného ve smyslu § 172 odst. 2 písm. a) tr. ř. 
bezprostředně neohrožuje ani trest z dosud probíhajícího trestního stíhání ve 
věci vedené u Krajského soudu v Českých Budějovicích pod sp. zn. 9 T 30/97 pro 
trestný čin podvodu podle § 250 odst. 1, 4 tr. zák., neboť jde o věc složitou, 
zatíženou průtahy a prodlužováním řízení. Ovšem i v případě, pokud by k 
odsouzení obviněného došlo, lze stěží očekávat, že by s ohledem na výši škody 
uložený souhrnný trest odnětí svobody výrazněji přesáhl dolní hranici trestní 
sazby podle § 250 odst. 4 tr. zák. 

Stěžovatel dále zdůraznil závažnost trestné činnosti obviněného J. B. v nyní 
projednávané trestní věci. V dané souvislosti poukázal na to, že vysoký stupeň 
společenské nebezpečnosti je spoluurčován nejen kriminální narušeností 
obviněného, ale zejména způsobem provedení činu, kdy orgánům činným v trestním 
řízení vyhrožoval opakovaně a s vysokou intenzitou - zmrzačením, mučením a 
zabitím. Podle stěžovatele bylo třeba vzít v úvahu i specifickou povahu trestné 
činnosti obviněného, jež je charakterizována hrubými útoky proti výše uvedeným 
orgánům v souvislosti s trestním stíháním pro jinou závažnou trestnou činnost. 
V těchto případech by proto mělo být zastavení trestního stíhání pro neúčelnost 
vždy zvažováno mnohem důkladněji. Podle přesvědčení stěžovatele nelze 
akceptovat, aby obviněný, stíhaný pro závažný trestný čin, měl privilegované 
postavení vyplývající z toho, že by s ohledem na očekávané závěry o neúčelnosti 
trestního stíhání pro méně závažné delikty, mohl v takových případech spoléhat 
na svoji beztrestnost. 

Z těchto důvodů proto stěžovatel považuje napadené usnesení za nezákonné a má 
za to, že jím byl porušen ve prospěch obviněného zákon, jednak v ustanoveních § 
231 odst. 1, § 223 odst. 2 a § 172 odst. 2 písm. a) tr. ř., podle nichž bylo 
trestní stíhání zastaveno, a jednak v ustanovení § 2 odst. 5, 6 tr. ř. o 
dokazování, když si soud před svým rozhodnutím ani neopatřil trestní spisy 
(týkající se odsouzení či očekávaného odsouzení obviněného), popř. alespoň 
fotokopie jejich částí. 

Podle stěžovatele byl zákon porušen i v neprospěch obviněného, a to v 
ustanovení § 2 odst. 5 tr. ř. Neúplnost dokazování spatřuje stěžovatel v 
obsenci posudku z oboru zdravotnictví, odvětví psychiatrie, který byl soudem 
nejprve důvodně vyžádán, avšak po zjištění obtíží s účastí obviněného na 
vyšetření duševního stavu nebyl nakonec realizován a soud rozhodl, aniž by 
důkaz znaleckým posudkem provedl.

V petitu stížnosti pro porušení zákona pak ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Okresního soudu v Českých Budějovicích i v řízení mu předcházejícím, byl 
porušen zákon ve prospěch i v neprospěch obviněného J. B. v ustanoveních § 2 
odst. 5, 6, § 231 odst. 1, § 223 odst. 2 a § 172 odst. 2 písm. a) tr. ř. Dále 
navrhl, aby Nejvyšší soud podle § 269 odst. 2 tr. ř. toto usnesení zrušil a 
poté postupoval podle § 270 odst. 1 tr. ř. 

Nejvyšší soud z podnětu stížnosti pro porušení zákona přezkoumal podle § 267 
odst. 1 tr. ř. správnost výroku napadeného usnesení, jakož i řízení, které mu 
předcházelo a shledal, že zákon byl porušen. 

Zastavení trestního stíhání podle § 172 odst. 2 písm. a) tr. ř. je 
fakultativním rozhodnutím, které lze vydat tehdy, je-li trest, k němuž trestní 
stíhání může vést, zcela bez významu vedle trestu, který pro jiný čin byl 
obviněnému již uložen nebo který ho podle očekávání postihne. 

Z odůvodnění napadeného usnesení Okresního soudu v Českých Budějovicích 
vyplývá, že v posuzovaném případě byly podmínky ustanovení § 172 odst. 2 písm. 
a) tr. ř. dovozovány z odsouzení obviněného ve věcech vedených u Krajského 
soudu v Hradci Králové pod sp. zn. 5 T 59/98 a 3 T 56/2000, a dále z dosud 
neskončeného trestního stíhání pro trestný čin podvodu podle § 250 odst. 1, 4 
tr. zák., kde je ohrožen trestem odnětí svobody v rámci sazby na pět až dvanáct 
let. Bylo poukázáno rovněž na to, že zastavení trestního stíhání se týká 
skutku, kterých se měl obviněný dopustit před téměř čtyřmi lety a v 
„souvislosti s jeho nedobrým psychickým stavem, kdy se nacházel ve vazbě\".

Nejprve je zapotřebí uvést, že pro správné použití ustanovení § 172 odst. 2 
písm. a) tr. ř. je nutno především vycházet z úvahy, zda uložený nebo očekávaný 
trest za jiný skutek (trestný čin) bude dostatečný ke splnění účelu trestu ve 
smyslu § 23 odst. 1 tr. zák. K tomuto závěru nestačí jen srovnání trestních 
sazeb u jednotlivých trestných činů, ale je vždy nezbytné porovnávat trest, 
který buď již byl anebo by měl být z hledisek § 31 tr. zák. za jiný trestný čin 
uložen, ve vztahu k trestu, který lze podle stejných hledisek očekávat za čin, 
jehož se má zastavení trestního stíhání týkat. 

K výše uvedené zásadě ovšem přistupuje ještě další významné kritérium 
spočívající v tom, že při rozhodování o zastavení trestního stíhání podle § 172 
odst. 2 písm. a) tr. ř. musí být vedle uloženého (očekávaného) trestu za jiný 
trestný čin přihlíženo zároveň ke stupni nebezpečnosti nového činu pro 
společnost a v souvislosti s tím k účelu trestu uvedenému v § 23 odst. 1 tr. 
zák. (srov. rozh. č. 1/1975 Sb. rozh. tr.).

V nyní projednávané věci měl obviněný J. B. podle obžaloby státního zástupce 
spáchat tři úmyslné trestné činy, ze kterých je nejzávažnější trestný čin 
zasahování do nezávislosti soudu podle § 169a odst. 1 tr. zák. Objektem tohoto 
trestného činu je zájem na ochraně nezávislosti soudů a soudců a zájem na 
ochraně zákonného, nestranného a řádného plnění soudcovských povinností před 
neoprávněnými zásahy.

Trestného činu podle § 169a odst. 1 tr. zák. se dopustí pachatel, jenž působí 
na soudce, aby porušili své povinnosti v řízení před soudem. Pod pojmem „působí 
na soudce\" lze zařadit celou řadu forem neoprávněného ovlivňování soudce (mimo 
fyzického násilí), jež mohou mít různou podobu a intenzitu (přemlouvání, 
intervence, výhrůžky apod.). Je nesporné, že jednou z nejzávažnějších forem 
působení na soudce ve smyslu výše citovaného ustanovení zákona jsou výhrůžky, 
zejména pak výhrůžky usmrcením. Právě tyto výhrůžky měl opakovaně použít 
obviněný J. B. vůči osobě předsedkyně senátu Vrchního soudu v Praze JUDr. H. 
K., mj. proto, aby dosáhl propuštění z vazby (č. l. 16/2, 19/2). Značná 
intenzita jednání obviněného, jeho osoba (charakterizovaná sklony k páchání 
trestné činnosti), i pohnutka činů, spolu s významem chráněného zájmu patří 
mezi okolnosti rozhodné pro posouzení stupně nebezpečnosti jeho jednání pro 
společnost podle § 3 odst. 4 tr. zák. Z těchto hledisek se však Okresní soud v 
Českých Budějovicích věcí blíže nezabýval, ačkoliv právě vyhodnocení stupně 
nebezpečnosti činu pro společnost by bylo v konkrétním případě významným 
podkladem pro závěr, zda újma, která by obviněnému v důsledku trestního stíhání 
vzešla (srov. § 23 odst. 1 tr. zák.) by skutečně byla bez významu vedle postihu 
za jiné skutky, a zda by skutečně bylo možno očekávat, že již tímto postihem 
bude dosaženo účelu trestu podle § 23 odst. 1 tr. zák.

Dále je nutno připomenout, že na celé věci je specifické, že se obviněný měl 
inkriminovaného skutku dopustit, když se nacházel ve vazbě pro jinou (závažnou) 
trestnou činnost a jeho jednání bylo motivováno dosažením propuštění z vazby. 
Ministr spravedlnosti v dané souvislosti ve stížnosti pro porušení zákona 
namítl, že zastavení trestního stíhání bez zřetele k uvedeným okolnostem by v 
posuzovaném a podobných případech znamenalo akceptování privilegovaného 
postavení pachatelů vazebně stíhaných za zvlášť závažné trestné činy, jež by 
jim umožnilo spoléhat se na beztrestnost za méně závažné delikty spáchané ve 
vazbě s ohledem na tzv. neúčelnost dalšího postihu. S uvedeným názorem se lze 
ztotožnit v tom, že rozhodnutí o zastavení trestního stíhání z důvodů uvedených 
v § 172 odst. 2 písm. a) tr. ř. by nemělo být v rozporu s účelem trestního 
řízení, jak je formulován v ustanovení § 1 odst. 1 tr. ř. a který spočívá mj. v 
tom, že toto řízení musí působit k předcházení a zamezování trestné činnosti.

Z důvodů, jež byly podrobně rozvedeny výše, dospěl Nejvyšší soud k závěru, že 
ve věci obviněného J. B. nebyly splněny podmínky pro zastavení trestního 
stíhání podle § 172 odst. 2 písm. a) tr. ř. Pokud Okresní soud v Českých 
Budějovicích napadeným usnesením takto rozhodl, porušil zákon v citovaném 
ustanovení a dále v ustanovení § 231 odst. 1 a § 223 odst. 2 tr. ř. K porušení 
zákona došlo ve prospěch obviněného, který byl předmětným rozhodnutím 
neoprávněně zvýhodněn.

Nejvyšší soud proto výrokem podle § 268 odst. 2 tr. ř. vyslovil porušení zákona 
ve prospěch obviněného, a to ve shora konstatovaném rozsahu. Jak uvedeno výše, 
podstata porušení zákona byla spatřována toliko v ustanoveních, na základě 
nichž bylo trestní stíhání obviněného nezákonně zastaveno a nikoliv též v 
ustanovení § 2 odst. 5, 6 tr. ř., neboť ministrem spravedlnosti vytýkané 
nedostatky řízení spočívající v tom, že nebyly vyžádány příslušné spisy či 
jejich části, popř. se soud nevypořádal s dobou vazby započítané do trestu, 
měly na nesprávnost napadeného rozhodnutí pouze sekundární vliv. Nebylo rovněž 
shledáno porušení zákona v § 2 odst. 5, 6 tr. ř. v neprospěch obviněného 
vzhledem k namítanému neprovedení důkazu posudkem znalců z odvětví 
zdravotnictví, oboru psychiatrie, neboť tento důkaz nebyl z hlediska zjišťování 
skutkového stavu věci v rozsahu nezbytném pro rozhodnutí podle § 172 odst. 2 
písm. a) tr. ř. relevantní.

V důsledku zjištěného porušení zákona pak Nejvyšší soud podle § 269 odst. 2 tr. 
ř., za podmínek § 272 odst. 1 tr. ř. napadené usnesení zrušil a současně zrušil 
i všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu. Podle § 270 odst. 1 
tr. ř. pak Okresnímu soudu v Českých Budějovicích přikázal, aby věc v potřebném 
rozsahu znovu projednal a rozhodl.

Především bude nezbytné, aby byl vykonán obsah usnesení ze dne 1. 12. 1998, č. 
j. 4 T 145/97-105, jímž Okresní soud v Českých Budějovicích rozhodl o přibrání 
znalců z odvětví zdravotnictví, oboru psychiatrie, jejichž úkolem bylo vyšetřit 
duševní stav obviněného J. B. a zodpovědět soudem položené otázky. Poněvadž v 
důsledku zrušení napadeného usnesení se věc vrací do stadia řízení po zrušení 
trestního příkazu ze dne 9. 7. 1998, č. j. 4 T 145/97-41, bude zapotřebí, aby v 
souladu s ustanovením § 314g odst. 2 věta první tr. ř. bylo ve věci nařízeno 
hlavní líčení, v němž soud rozhodne o podané obžalobě. V novém řízení o této 
věci se bude řídit právním názorem vysloveným Nejvyšším soudem (§ 270 odst. 4 
tr. ř.).

Poučení: Proti tomuto rozhodnutí není stížnost pro porušení zákona přípustná (§ 
266 odst. 7 tr. ř.).

V Brně dne 24. dubna 2001

Předseda senátu:

JUDr. Eduard Teschler 
