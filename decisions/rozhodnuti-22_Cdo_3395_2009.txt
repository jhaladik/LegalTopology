Soud: Nejvyšší soud

Spisová značka: 22 Cdo 3395/2009

Datum rozhodnutí: 31.08.2011

Typ rozhodnutí: ROZSUDEK


Heslo: Vlastnictví

Dotčené předpisy: § 80 písm. c) o. s. ř.

Kategorie rozhodnutí: C




	        22 Cdo 3395/2009


ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky rozhodl v senátě složeném z předsedy Mgr. Michala 
Králíka, Ph.D., a soudců JUDr. Františka Baláka a JUDr. Jiřího Spáčila, CSc., 
ve věci žalobců: a) nezletilého J. M., zastoupeného matkou Mgr. B. M., bytem 
tamtéž, b) Mgr. B. M., a c) Ing. J. M., zastoupeného žalobkyní b) jako 
advokátkou, proti žalované Ing. E. M., zastoupené JUDr. Zinou Mášovou, 
advokátkou se sídlem v Brně, Lidická 57, o určení vlastnictví, vedené u 
Okresního soudu ve Znojmě pod sp. zn. 5 C 1456/2004, o dovolání žalobců proti 
rozsudku Krajského soudu v Brně ze dne 27. října 2008, č. j. 17 Co 
242/2007-204, takto:

 	I.	Dovolání žalobců a) a b) se zamítá.
 	II.	Dovolání žalobce c) se odmítá.
III.	Každý ze žalobců je povinen nahradit žalované náklady dovolacího 
řízení ve výši 4 120,- Kč do tří dnů od právní moci rozsudku k rukám zástupkyně 
žalované JUDr. Ziny Mášové.  
O d ů v o d n ě n í :
           
            Okresní soud ve Znojmě (dále jen „soud prvního stupně“) rozsudkem 
ze dne 13. prosince 2006, č. j. 5 C 1456/2004-134, zamítl žalobu, „aby soud 
určil, že žalobce c) Ing. J. M. je výlučným vlastníkem nemovitostí zapsaných na 
LV č. 174 pro katastrální území a obec B. u Katastrálního úřadu pro 
Jihomoravský kraj v Brně, Katastrální pracoviště B., a to budovy č. p. – 
bydlení na pozemku parc. č. 223/14, pozemku parc. č. 223/13 – ostatní plocha a 
pozemku parc. č. 223/14 – zastavěná plocha a nádvoří“ a rozhodl o náhradě 
nákladů řízení. 
Vyšel ze zjištění, že rozsudkem Okresního soudu ve Znojmě ze dne 11. června 
1997, č. j. 4 C 426/96-14, s právní mocí ke dni 1. srpna 1997, bylo rozvedeno 
manželství žalobce c) a žalované, že za trvání manželství nabyli žalobce c) a 
žalovaná do bezpodílového spoluvlastnictví manželů nemovitosti v k. ú. B. 
specifikované ve výroku rozsudku výše, a že žalobce c) a žalovaná uzavřeli dne 
16. února 2000 smlouvu o vypořádání zaniklého „společného jmění manželů“ s 
ujednáním o odkládací podmínce, podle níž se měl výlučným vlastníkem 
předmětných nemovitostí stát žalobce c), a to po zaplacení částky 1,200.000,- 
Kč žalované na vypořádání jejího podílu.  Na základě uzavřené smlouvy nebyl do 
dne rozhodnutí soudu podán návrh na vklad výlučného vlastnického práva žalobce 
c) k předmětným nemovitostem a mezi žalobcem c) a žalovanou jako bývalými 
manželi nebylo ani zahájeno soudní řízení o vypořádání bezpodílového 
spoluvlastnictví manželů. Soud prvního stupně se nejprve zabýval naléhavým 
právním zájmem žalobců na požadovaném určení vlastnictví ve prospěch žalobce c) 
a kladně ho vyhodnotil ve prospěch všech žalobců s odůvodněním, že v případě 
žalobce a), jenž je nezletilým synem žalobce c), a žalobkyně b), jež je 
současnou manželkou žalobce c) a matkou žalobce a), by rozhodnutí soudu mělo 
vliv na rozsah majetku, jenž by byl předmětem dědictví. V případě žalobce c) 
dovodil, že s ohledem na dosavadní zápis předmětných nemovitostí  v katastru 
nemovitostí ve společném jmění žalobce c) a žalované a na rozporná stanoviska 
procesních stran, pouze na základě pravomocného rozhodnutí soudu se může 
žalobce c) domoci změny zápisu v katastru nemovitostí. 
V rámci hmotněprávního přezkoumání žaloby podle právního stavu občanského 
zákoníku ve znění účinném do 31. července 1998 dospěl k závěru, že žalobci v 
řízení neprokázali, že by žalobce c) byl výlučným vlastníkem předmětných 
nemovitostí a že žaloba je nedůvodná. Mezi žalobcem c) a žalovanou jako 
bývalými manželi sice byla dne 16. února 2000 uzavřena písemná dohoda o 
vypořádání zaniklého bezpodílového spoluvlastnictví manželů, podle níž se měl 
výlučným vlastníkem nemovitostí stát žalobce c), avšak na základě této dohody 
nebyl do 1. srpna 2000, do kdy trvala zákonná tříletá lhůta pro vypořádání 
bezpodílového spoluvlastnictví od jeho zániku rozvodem manželství ve smyslu § 
149 odst. 4 obč. zák., podán u příslušného katastrálního úřadu návrh na vklad 
vlastnického práva žalobce c) do katastru nemovitostí, neboť žalobce c) 
žalované dohodnutou částku vypořádacího podílu nezaplatil. K vypořádání 
zaniklého bezpodílového spoluvlastnictví manželů by tak došlo dnem, kdy by 
došlo k doručení návrhu na vklad příslušnému katastrálnímu úřadu, avšak 
nejpozději poslední den zmíněné tříleté zákonné lhůty určené k vypořádání. 
Nebyl-li návrh na vklad podán, uplynutím lhůty nastoupila právní domněnka 
vypořádání podle § 149 odst. 4 obč. zák., i když dohoda o vypořádání byla 
uzavřena. Na základě toho připadly nemovitosti do podílového spoluvlastnictví 
žalobce c) a žalované s tím, že podíly obou bývalých manželů jsou stejné. Na 
závěr o podílovém spoluvlastnictví žalobce c) a žalované k nemovitostem by 
neměla mít vliv ani žalobci tvrzená neplatnost uzavřené dohody ze 16. února 
2000, neboť žádný z bývalých manželů nepodal do 1. srpna 2000 u soudu žalobu na 
vypořádání  zaniklého bezpodílového spoluvlastnictví manželů a opět by 
nastoupila výše uvedená právní domněnka. 
            K odvolání žalobců Krajský soud v Brně (dále jen „odvolací soud“) 
rozsudkem ze dne 27. října 2008, č. j. 17 Co 242/2007-204, rozsudek soudu 
prvního stupně ve věci samé potvrdil a rozhodl o náhradě nákladů odvolacího 
řízení. Ztotožnil se skutkovými zjištěními soudu prvního stupně. V otázce 
naléhavého právního zájmu žalobců na určení vlastnictví žalobce oproti soudu 
prvního stupně dovodil, že na straně žalobců a) a b) je nepochybně dán právní 
zájem na výsledku řízení, neboť nezletilý žalobce a) jako jeden z možných 
dědiců svého otce - žalobce c) - má zajisté zájem na tom, aby otcovo 
vlastnictví k předmětným nemovitostem bylo najisto postaveno a stejně tak i 
žalobkyně b) jako současná manželka žalobce c) má nepochybně právní zájem na 
výsledku tohoto sporu, tj. na vyhovění žalobě. Tento právní zájem na výsledku 
řízení však nelze ztotožnit s naléhavým právním zájmem na určení vlastnického 
práva ve smyslu § 80 písm. c) občanského soudního řádu (dále jen „o. s. ř.“) Z 
uvedených důvodů se odvolací soud dále nezabýval hmotněprávním posouzením 
nároku žalobců a) a b) vůči žalovaným. 
Ve vztahu k žalobci c) pak shodně se soudem prvního stupně odvolací soud 
dovodil, že má na požadovaném určení naléhavý právní zájem, a že se nestal 
výlučným vlastníkem nemovitostí na základě dohody o vypořádání zaniklého 
společného jmění manželů uzavřené dne 16. února 2000 mezi žalobcem c) a 
žalovanou za současného ujednání odkládací podmínky, když bylo prokázáno, že 
obligační právní účinky této smlouvy nenastaly, neboť uvedená odkládací 
podmínka, spočívající v tom, že žalobce c) uhradí žalované ve lhůtě do 31. 
října 2001 celou sjednanou cenu jejího vypořádacího podílu ve výši 1,200.000,- 
Kč s tím, že poté nabude výlučné vlastnické právo k předmětným nemovitostem a 
bude oprávněn podat u příslušného katastrálního úřadu návrh na povolení vkladu 
vlastnického práva do katastru nemovitostí, nebyla splněna. Jelikož k 
vypořádání bezpodílového spoluvlastnictví manželů nedošlo po zániku manželství 
žalobce c) a žalované k 1. srpnu 1997 touto dohodou, a bezpodílové 
spoluvlastnictví manželů nebylo ani vypořádáno rozhodnutím soudu na návrh 
žalobce c) nebo žalované podaný do tří let od jeho zániku, ohledně předmětných 
nemovitostí platí, že jsou v podílovém spoluvlastnictví a že podíly obou 
spoluvlastníků jsou stejné, jak osvědčuje i aktuální stav v katastru 
nemovitostí. Z uvedených důvodů se odvolací soud nezabýval dalšími skutečnostmi 
uváděnými žalobci (splácení úvěru, zřízení zástavního práva k nemovitostem, 
vzájemné vypořádání pohledávek bývalých manželů M. a exekuce na předmětných 
nemovitostech).
Proti tomuto rozsudku odvolacího soudu podali všichni žalobci obsáhlé dovolání, 
jehož přípustnost opírají podle poučení rozsudku odvolacího soudu výslovně o § 
237 odst. 1 písm. c) o. s. ř., ačkoliv z jeho obsahu vyplývá, že přípustnost 
spatřují v § 237 odst. 1 písm. a) o. s. ř. Dovolání podávají z důvodu podle § 
241a odst. 2 písm. b) o. s. ř. Namítají zejména, že odvolací soud posoudil 
jejich žalobu v rozporu s hmotným právem, a to jednak z hlediska posouzení 
naléhavého právního zájmu žalobců a) a b), tak i po věcné stránce, kdy otázku 
určení, zda dovolatel c) je výlučným vlastníkem předmětných nemovitostí 
posuzoval na podkladě vypořádání bezpodílového spoluvlastnictví bývalých 
manželů, ačkoliv měl tuto věc posuzovat vzhledem k právním skutečnostem a 
tvrzením stran tak, že se jedná o určení, že dovolatel c) je výlučným 
vlastníkem předmětných nemovitostí z titulu vypořádání spoluvlastnictví podle § 
141 obč. zák.
Odvolací soud se podle názoru dovolatelů nezabýval jejich námitkou, že soud 
prvního stupně posoudil stav věci pouze k 1. srpnu 2000, tj. k datu právní 
domněnky o zániku bezpodílového spoluvlastnictví, aniž by se zabýval tím, že i 
po tomto datu činil dovolatel c) a žalovaná úkony k zániku spoluvlastnictví, 
přičemž na podkladě těchto úkonů žalobci dospěli k závěru, že „již dovolateli 
c) přísluší, aby se stal výlučným vlastníkem předmětných nemovitostí“. Odvolací 
soud pochybil, pokud „měl za to, že kdyby došlo k naplnění odkládací podmínky a 
dovolatel c) uhradil žalované cenu vypořádacího podílu do 31. října 2001, tak 
jak stanovila smlouva o vypořádání bezpodílového spoluvlastnictví manželů ze 
dne 16. února 2000, neboť k tomuto vypořádání bezpodílového spoluvlastnictví 
bývalých manželů na podkladě této smlouvy by stejně nemohlo dojít vzhledem k 
tomu, že obligační právní účinky této smlouvy měly nastat až po vzniku právní 
domněnky. Jelikož dnem 1. srpna 2000 došlo k právní domněnce, podle níž 
připadly předmětné nemovitosti do podílového spoluvlastnictví dovolatele c) a 
žalované, „měl se soud zabývat tím, zda smlouva o vypořádání bezpodílového 
spoluvlastnictví manželů ze dne 16. února 2000 není ve skutečnosti dohodou o 
zrušení spoluvlastnictví a o vzájemném vypořádání dle ustanovení § 141 
občanského zákoníku a to vzhledem k tomu, že obligační právní účinky této 
smlouvy měly nastat až po vzniku právní domněnky o zániku bezpodílového 
spoluvlastnictví“. Výše uvedené námitky podporují i důkazy, které měl soud k 
dispozici, a tvrzení dovolatelů a žalované, ze kterých vyplývalo, že dovolatel 
c) plnil žalované na její vypořádací podíl před i po vzniku právní domněnky o 
vzniku podílového spoluvlastnictví, a že k zániku podílového spoluvlastnictví 
směřovaly i úkony žalované. Soud měl v návaznosti na to zkoumat i obsah smlouvy 
o vypořádání zaniklého společného jmění manželů ze dne 16. února 2000, poněvadž 
„je zde nepoměr mezi dohodnutou výší společného jmění v návaznosti na půjčku 
poskytnutou Českou spořitelnou a. s. a jsou zde  i další nepřesné a neujasněné 
formulace, z čehož vyplývají i rozdílná tvrzení dovolatele c) a žalované o výši 
plnění a formě plnění a rozdílný názor dovolatelů a žalované na to, zda byly 
splněny podmínky nabytí předmětných nemovitostí do výlučného vlastnictví 
dovolatele c). Dovolatelé dále vytýkají dovolacímu soudu, že se nezabýval 
právními úkony dovolatele c) a žalované po podpisu zmíněné smlouvy ze 16. února 
2000, ačkoli se jednalo o právní úkony směřující – z důvodů uvedených v 
dovolání - k zániku spoluvlastnictví dovolatele c) a které „i měnily podmínky 
smlouvy ze dne 16. února 2000“. Mají za to, že právní úkony dovolatele c) a 
žalované, tak jak vyplývá z jejich vyjádření a předložených důkazů, toto 
potvrzují, protože se neprokázalo, že by žalovaná vrátila přijaté plnění od 
dovolatele c), stejně jako to, že by se žalovaná počala podílet na hospodaření 
se společnou věcí a na právech a povinnostech vyplývajících ze spoluvlastnictví 
společné věci. Odvolací soud se navíc měl s ohledem na to, že rozhodoval po 
více než 10 letech od zániku bezpodílového spoluvlastnictví žalobce c) a 
žalované, zabývat i otázkou, zda se dovolatel c) nestal vlastníkem předmětných 
nemovitostí z titulu vydržení podle § 134 obč. zák.
Dovolatelé navrhli, aby dovolací soud napadené rozhodnutí ve spojení s 
rozsudkem soudu prvního stupně zrušil a věc vrátil soudu prvního stupně k 
dalšímu řízení.
Žalovaná se ve vyjádření k dovolání žalobců ztotožnila s rozsudky soudů obou 
stupňů a navrhla, aby bylo dovolání odmítnuto.
Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. července 2009 (vyjma ustanovení čl. I 
bodů 69, 71 a100, ustanovení čl. XIII a ustanovení čl. XVII bodu 1, která 
nabývají účinnosti 23. 1. 2009), dovolání proti rozhodnutím odvolacího soudu 
vyhlášeným (vydaným) přede dnem nabytí účinnosti tohoto zákona se projednají a 
rozhodnou podle dosavadních právních předpisů; užití nového ustanovení § 243c 
odst. 2 tím není dotčeno.
            Dovolací soud proto při projednání dovolání postupoval podle 
občanského soudního řádu ve znění účinném do novely provedené zákonem č. 7/2009 
Sb. 
Podle § 237 odst. 1 o. s. ř. dovolání je přípustné proti rozsudku odvolacího 
soudu a proti usnesení odvolacího soudu, a) jimiž bylo změněno rozhodnutí soudu 
prvního stupně ve věci samé, b) jimiž bylo potvrzeno rozhodnutí soudu prvního 
stupně, kterým soud prvního stupně rozhodl ve věci samé jinak než v dřívějším 
rozsudku (usnesení) proto, že byl vázán právním názorem odvolacího soudu, který 
dřívější rozhodnutí zrušil, c) jimiž bylo potvrzeno rozhodnutí soudu prvního 
stupně, jestliže dovolání není přípustné podle písmena b) a dovolací soud 
dospěje k závěru, že napadené rozhodnutí má ve věci samé po právní stránce 
zásadní význam. 
V dovolacím řízení dovolací soud zkoumá přípustnost dovolání ohledně každého z 
výroků rozsudku odvolacího soudu, případně ohledně práv a povinností ke každému 
ze samostatných účastníků zvlášť. Skutečnost, že odvolací soud např. změní 
rozsudek soudu prvního stupně ohledně části uplatněného nároku neznamená, že 
dovolání je přípustné podle § 237 odst. 1 písm. a) o. s. ř. i proti těm částem 
rozsudku odvolacího soudu, které se týkají jiných nároků, a že dovolací soud je 
již v důsledku částečné změny rozsudku soudu prvního stupně odvolacím soudem 
oprávněn přezkoumat celé rozhodnutí.
Přípustnost dovolání proti měnícímu rozsudku odvolacího soudu je založena na 
rozdílnosti (nesouhlasnosti) rozsudku odvolacího soudu s rozsudkem soudu 
prvního stupně. O nesouhlasné rozsudky jde tehdy, jestliže okolnosti významné 
pro rozhodnutí věci byly posouzeny oběma soudy rozdílně, takže práva a 
povinnosti stanovená účastníkům jsou podle závěrů těchto rozsudků odlišná. 
Odlišností se myslí závěr, který rozdílně konstituuje nebo deklaruje práva a 
povinnosti v právních vztazích účastníků. Pro posouzení, zda jde o měnící 
rozsudek odvolacího soudu, není samo o sobě významné, jak odvolací soud 
formuloval výrok svého rozsudku, rozhodující je obsahový vztah rozsudků soudů 
obou stupňů v tom, zda a jak rozdílně posoudily práva a povinnosti v právních 
vztazích účastníků řízení.      
Dovolací soud přezkoumá rozhodnutí odvolacího soudu v rozsahu, ve kterém byl 
jeho výrok napaden (§ 242 odst. 1 o. s. ř.). Rozhodnutí odvolacího soudu lze 
přezkoumat jen z důvodů uplatněných v dovolání. Je-li dovolání přípustné, 
dovolací soud přihlédne též k vadám uvedeným v § 229 odst. 1, § 229 odst. 2 
písm. a) a b) a § 229 odst. 3, jakož i k jiným vadám řízení, které mohly mít za 
následek nesprávné rozhodnutí ve věci, i když nebyly v dovolání uplatněny (§ 
242 odst. 3 o. s. ř.).
Nejvyšší soud po zjištění, že dovolání bylo podáno včas, oprávněnou osobou, 
účastnicí řízení zastoupenou advokátem (§ 240 odst. 1  a § 241 odst. 1, 4 o. s. 
ř.) dospěl k závěru, že v daném případě je nutno dovolání žalobců a), b) 
posuzovat podle § 237 odst. 1 písm. a) o. s. ř. a dovolání žalobce c) je nutno 
posuzovat podle § 237 odst. 1 písm. c) o. s. ř.
Ve vztahu k dovolateli c) soudy obou stupňů posoudily práva a povinnosti tohoto 
účastníka zcela shodně, když z hlediska věcného dospěly k závěru o nedůvodnosti 
jím uplatněného nároku. 
Dovolání může být přípustné podle § 237 odst. 1 písm. c) o. s. ř. jen tehdy, 
jde-li o řešení právních otázek (jiné otázky, zejména posouzení správnosti nebo 
úplnosti skutkových zjištění přípustnost dovolání nezakládají) a současně se 
musí jednat o právní otázku zásadního významu. 
Při posuzování přípustnosti dovolání pro řešení otázky zásadního právního 
významu se předpokládá, že dovolací soud bude reagovat na právní otázku, kterou 
dovolatel konkrétně vymezí (k tomu srovnej např. usnesení Nejvyššího soudu 
České republiky ze dne 29. června 2004, sp. zn. 21 Cdo 541/2004, uveřejněné v 
časopise Soudní judikatura č. 7/2004, č. 132, usnesení Nejvyššího soudu České 
republiky ze dne 30. září 2004, sp. zn. 29 Odo 775/2002, uveřejněné v časopise 
Právní rozhledy, 2005, č. 12, str. 457 a řada dalších, implicite též nález 
Ústavního soudu České republiky ze dne 20. února 2003, sp. zn. IV. ÚS 414/01, 
uveřejněný ve Sbírce nálezů a usnesení Ústavního soudu, C. H. Beck, svazek 29, 
2003, pod pořadovým č. 23). Jestliže taková právní otázka není v dovolání 
určitě a s dostatečnou srozumitelností vymezena, nelze žádat po dovolacím 
soudu, aby se jeho dovolací přezkum stal bezbřehou revizí věci, jež by se 
ocitla v rozporu s přezkumnými limity dovolacího řízení, danými zejména 
ustanovením § 242 o. s. ř. (k tomu srovnej např. usnesení Nejvyššího soudu 
České republiky ze dne 16. prosince 2008, sp. zn. 28 Cdo 3440/2008, uveřejněné 
na internetových stránkách Nejvyššího soudu České republiky – www.nsoud.cz). 
Dovolání nevymezuje relevantní hmotněprávní otázku, kterou by dovolací soud měl 
přezkoumat jakožto otázku zásadního významu. Dovolací soud v dovolání neshledal 
nic, co by z rozsudku odvolacího soudu činilo rozhodnutí po právní stránce 
zásadního významu. 
Dovolací argumentace dovolatele c) je ostatně ve své podstatě vnitřně rozporná. 
Žaloba je totiž založena na tvrzeních směřujících výslovně k absolutní 
neplatnosti dohody o vypořádání bezpodílového spoluvlastnictví manželů uzavřené 
dne 16. 2. 2000 mezi žalobcem c) a žalovanou. Jestliže předmětem této dohody 
byl majetek tvořící součást zaniklého bezpodílového spoluvlastnictví manželů, 
což je mezi účastníky nesporné, je zřejmé, že případná neplatnost této dohody 
nemůže zakládat výlučné vlastnické právo dovolatele c), neboť i v případě 
nastoupení zákonné domněnky vypořádání bezpodílového spoluvlastnictví manželů v 
režimu § 149 odst. 4 by nastoupil režim podílového spoluvlastnictví dovolatele 
c) a žalované k předmětným nemovitostem. 
Současně však při tvrzení o neplatnosti této dohody sám dovolatel c) připouští 
nastoupení právního režimu podílového spoluvlastnictví, neboť nalézacím soudům 
vytýká, že smluvní ujednání ze dne 16. 2. 2000 neposoudily jako dohodu o 
zrušení a vypořádání podílového spoluvlastnictví uzavřenou ve smyslu § 141 obč. 
zák. 
Tato námitka je zjevně nedůvodná. 
Jestliže totiž podle závěrů nalézacích soudů zaniklo bezpodílové 
spoluvlastnictví dovolatele c) a žalované dne 1. 8. 1997, domněnka vypořádání 
bezpodílového spoluvlastnictví, a tím i existence podílového spoluvlastnictví, 
mohla nastoupit 1. 8. 2000; do té doby se mezi dovolatelem c) a žalovanou 
jednalo stále o režim, byť zaniklého, bezpodílového spoluvlastnictví. Nemohlo 
tudíž mezi dojít dne 16. 2. 2000 k dohodě o zrušení a vypořádání podílového 
spoluvlastnictví již z toho samotného důvodu, že ke dni uzavření této dohody 
mezi nimi žádné podílové spoluvlastnictví neexistovalo. Názor dovolatele c) by 
ovšem neobstál ani proto, že z dohody podílových spoluvlastníků musí být patrný 
jednak jejich smluvní konsens ve směru zrušení spoluvlastnictví a jednak jeho 
následného vypořádání, čemuž musí dohoda o zrušení a vypořádání 
spoluvlastnictví vyhovovat (k tomu srovnej např. odůvodnění rozsudku 
Najvyššieho súdu SSR ze dne 28. září 1973, sp. zn. 2 Cz 87/73, uveřejněného ve 
Sbírce soudních rozhodnutí a stanovisek, 1974, pod pořadovým č. 51 nebo 
Švestka, J., Spáčil, J., Škárová, M., Hulmák. a kol. Občanský zákoník I. § 1 až 
459. Komentář. 2. vydání. Praha : C. H. Beck, 2009, str. 892). Těmto požadavkům 
však smluvní ujednání dovolatele c) a žalované nevyhovuje již proto, že jeho 
obsahem není dohoda o zrušení a vypořádání spoluvlastnictví, ale výslovně 
toliko dohoda o vypořádání zaniklého manželského majetkového společenství 
(bezpodílového spoluvlastnictví). Pro úplnost dovolací soud dodává, že i kdyby 
vycházel z varianty pro dovolatele nejpříznivější, ani posouzení uvedené dohody 
jakožto dohody o zrušení a vypořádání podílového spoluvlastnictví by nemohlo 
vést k závěru o výlučném vlastnictví předmětných nemovitostí dovolatelem c), 
neboť i v takovém případě podle smluvního ujednání byly vázány účinky 
vypořádání, a tedy nabytí výlučného vlastnického práva dovolatelem c), na 
zaplacení výše vypořádacího podílu žalované, přičemž tato smluvní povinnost v 
plném rozsahu splněna nebyla, jak nalézací soudy uzavřely, přičemž toto 
skutkové zjištění u dovolání přípustného podle § 237 odst. 1 písm. c) o. s. ř. 
nepodléhá přezkumu. 
Dovolatel c) dále soudům vytýkal, že se důsledně  nezabývaly úkony dovolatele 
c) a žalované po nastoupení domněnky vypořádání bezpodílového spoluvlastnictví 
a vzniku podílového spoluvlastnictví, které „směřovaly k zániku 
spoluvlastnictví dovolatele c) a žalované“. 
Dohoda o zrušení a vypořádání podílového spoluvlastnictví k nemovitostem 
vyžaduje pod sankcí absolutní neplatnosti písemnou formu (k tomu srovnej 
rozsudek Nejvyššího soudu České republiky ze dne 30. srpna 2007, sp. zn. 22 Cdo 
459/2007, uveřejněný v časopise Soudní rozhledy, 2008, č. 7, str. 261 a v 
Souboru civilních rozhodnutí a stanovisek Nejvyššího soudu, C. H. Beck, 
pořadové č. C 5749). Taková dohoda uzavřená po 16. 2. 2000 nebyla soudy 
zjištěna a ostatně ani dovolatelem tvrzena. Žádná z dovolatelem v dovolání 
uváděných písemnosti (smlouva o zprostředkování ze dne 5. 1. 2001, smlouva o 
čerpání ze dne 27. 6. 2001, notářský zápis ze dne 27. 6. 2001, smlouva o 
zřízení zástavního práva k nemovitostem ze dne 27. 6. 2001) takovou dohodou 
není a ostatně i sám dovolatel v dovolání uvádí, že se jedná o písemnosti 
„směřující k zániku spoluvlastnictví dovolatele c) a žalované“, nikoliv o 
písemnosti, na základě kterých by mělo dojít k dohodě o zrušení a vypořádání 
podílového spoluvlastnictví tak, že výlučným vlastníkem nemovitostí by se měl 
stát dovolatel c). Okolnost tvrzená dovolatelem, že se žalovaná nezačala 
podílet na hospodaření se společnou věcí a na právech a povinnostech 
vyplývajících ze spoluvlastnictví, jakož i okolnost, že žalovaná nevrátila 
částečná poskytnutá plnění dovolatelem c) na úhradu vypořádacího podílu jsou 
pro právní posouzení věci zcela bezvýznamné, neboť prostřednictvím těchto 
tvrzení nelze ani v případě jejich eventuálního prokázání dospět k závěru o 
výlučném vlastnickém právu dovolatele, neboť se žádným způsobem nedotýkají 
právních závěrů vyložených dovolacím soudem výše. 
Zcela nedůvodná je pak i dovolací námitka naznačující, že se odvolací soud měl 
zabývat i otázkou, jestli se dovolatel c) nestal vlastníkem předmětných 
nemovitostí na základě vydržení vlastnického práva podle § 134 obč. zák., neboť 
nemovitosti „protože je užíval po celou dobu v dobré víře, že se stane jejich 
výlučným vlastníkem tím, že žalované vyplatí její spoluvlastnický podíl…a navíc 
žalovaná předmětné věci dobrovolně opustila a ponechala je napospas ještě před 
tím, než došlo k zániku bezpodílového spoluvlastnictví bývalých manželů“. 
Podle § 241a odst. 4 o. s. ř. v dovolání nelze uplatnit nové skutečnosti nebo 
důkazy ve věci samé. 
Uvedené dovolací tvrzení je nepřípustně uplatněnou novou skutečností v 
dovolacím řízení, ke které dovolací soud nemohl přihlížet. Nalézací soudy 
ostatně ani neměly důvod se zabývat případným vydržením, neboť dovolatel c) 
odvozoval své výlučné vlastnické právo od smluvních titulů (dohody o vypořádání 
bezpodílového spoluvlastnictví, dohody o zrušení a vypořádání podílového 
spoluvlastnictví), kdy výslovně argumentoval, že se stal vlastníkem na základě 
platně uzavřené dohody o zrušení a vypořádání spoluvlastnictví. Pro úplnost 
dovolací soud dodává, že při desetileté vydržecí době vyplývající z § 134 odst. 
1 obč. zák. je zjevné, že ani podmínka faktické nepřetržité držby po celou 
vydržecí dobu nemohla být splněna, neboť i kdyby dovolatel c) vázal okamžiku 
běhu vydržecí doby na dobu pro něj nejvýhodnější, tj. na den uzavření dohody o 
vypořádání bezpodílového spoluvlastnictví manželů (16. 2. 2000), žalovaná 
kategorický nesouhlas s uplatněným nárokem vyjádřila v rámci vyjádření k žalobě 
podáním ze dne 1. 4. 2005, doručeným soudu prvního stupně dne 4. 4. 2005, čímž 
došlo k přerušení běhu vydržecí doby. Okamžik, kdy ve věci rozhodl následně 
odvolací soud, je z tohoto hlediska právně nevýznamná. 
Nejvyšší soud České republiky dovolání žalobce c) proto podle § 243b odst. 5 
věty první a § 218 písm. c) o. s. ř. odmítl.
Dovolání dovolatelů a), b) shledal dovolací soud přípustné podle § 237 odst. 1 
písm. a) o. s. ř., není však důvodné.
Podle ustálené judikatury rozsudek, jímž odvolací soud potvrdil rozsudek soudu 
prvního stupně o zamítnutí žaloby o určení vlastnictví proto, že na rozdíl od 
soudu prvního stupně, který se věcí zabýval meritorně, dospěl k závěru, že 
žalobce nemá na požadovaném určení naléhavý právní zájem (§ 80 písm. c) o. s. 
ř.), je po obsahové stránce měnícím rozsudkem odvolacího soudu (k tomu srovnej 
rozsudek Nejvyššího soudu České republiky ze dne 21. srpna 2003, sp. zn. 29 Odo 
224/2001, publikovaný v časopise Soudní judikatura v sešitu č. 12, ročník 2003).
S ohledem na shora uvedené závěry judikatury Nejvyšší soud přihlédl k námitce 
obsažené v dovolání ohledně obsahové změny rozsudku soudu prvního stupně 
odvolacím soudem, který ve vztahu k žalobcům a) a b) (narozdíl od soudu prvního 
stupně) dospěl k závěru, že tito žalobci nemají na požadovaném určení naléhavý 
právní zájem. 
Podle § 80 písm. c) o. s. ř. žalobou lze uplatnit, aby bylo rozhodnuto zejména 
o určení, zda tu právní vztah nebo právo je či není, je-li na tom naléhavý 
právní zájem.
Podle ustálené judikatury určovací žaloba ve smyslu § 80 písm. c) o. s. ř. je 
preventivního charakteru a má místo jednak tam, kde její pomocí lze eliminovat 
stav ohrožení práva či nejistoty v právním vztahu, a k odpovídající nápravě 
nelze dospět jinak, jednak v případech, v nichž určovací žaloba účinněji než 
jiné právní prostředky vystihuje obsah a povahu příslušného právního vztahu a 
jejím prostřednictvím lze dosáhnout úpravy tvořící určitý právní rámec (pevný 
právní základ), který je zárukou odvrácení budoucích sporů účastníků. Tyto 
funkce určovací žaloby korespondují právě s podmínkou naléhavého právního 
zájmu; nelze-li v konkrétním případě očekávat, že je určovací žaloba bude 
plnit, nebude ani naléhavý právní zájem na takovém určení, neboť žaloba na 
určení by nesloužila praktickým potřebám života a vedla by pouze ke zbytečnému 
rozmnožování soudních sporů. Přitom příslušné závěry se vážou nejen k žalobě na 
určení jako takové, ale také k tomu, jakého konkrétního určení se žalobce 
domáhá a vůči komu se ho domáhá (k tomu srovnej rozsudek Nejvyššího soudu České 
republiky ze dne 27. března 1997, sp. zn. 3 Cdon 1338/96, uveřejněný v časopise 
Soudní judikatura č. 3, ročník 1997, pod pořadovým číslem 21). Naléhavý právní 
zájem na určení je dán zejména tam, kde bez tohoto určení by bylo ohroženo 
právo žalobce nebo kde by se bez tohoto určení stalo jeho právní postavení 
nejistým. Jinými slovy řečeno, u žalobce musí jít o právní vztah (právo) již 
existující (alespoň v době vydání rozhodnutí) nebo o takovou jeho procesní, 
případně hmotněprávní situaci, v níž by objektivně v již existujícím právním 
vztahu mohl být ohrožen, případně pro nejisté své postavení by mohl být 
vystaven konkrétní újmě (srovnej obdobně nález Ústavního soudu ze dne 20. 
června 1995, sp. zn. III. ÚS 17/95, publikovaný ve Sbírce nálezů a usnesení 
Ústavního soudu, C. H. Beck, pod č. 35, sešit 3, ročník 1995).
Z uvedeného vyplývá, že posoudil-li odvolací soud otázku existence naléhavého 
právního zájmu na straně žalobců a) a b) na určení vlastnického práva žalobce 
c) k předmětným nemovitostem tak, že u žalobců a) a b) je nepochybně dán právní 
zájem na výsledku řízení, který však nelze ztotožnit s naléhavým právním zájmem 
na určení vlastnického práva ve smyslu § 80 písm. c) o. s. ř., tento závěr 
odvolacího soudu je třeba považovat za správný.  Z hlediska žalobců a) a b) 
nelze v posuzovaném případě dovodit, že by vyhovující či zamítavé rozhodnutí 
soudu o žalobě na určení vlastnictví žalobce c) k předmětným nemovitostem mohlo 
mít vliv na jejich právní postavení ve vztahu k těmto nemovitostem, když ze 
skutkového zjištění je zřejmé, že k těmto nemovitostem nemají žalobci a) a b) v 
současné době žádný „existující“ vlastnický vztah (případně jiný vztah, který 
by zakládal jejich naléhavý právní zájem na požadovaném určení) a ani netvrdí, 
že by byli vlastníky těchto nemovitostí. Ani okolnost, že by v budoucnu mohly 
být tyto nemovitosti předmětem dědictví po žalobci c), když žalobci a) a b) by 
přicházeli v úvahu jako dědici, jak dovozoval soud prvního stupně, není 
rozhodná, neboť dědicem se stává oprávněná osoba až smrtí zůstavitele, takže do 
té doby nepochybně nelze hovořit o existujícím právním vztahu. Dovolací 
námitka, že odvolací soud v posuzované věci nesprávně vyhodnotil existenci 
naléhavého právního zájmu žalobců a) a b) na určení vlastnictví, je tak 
nedůvodná.
	Pro úplnost dovolací soud dodává, že ani v případě existence naléhavého 
právního zájmu žalobců a) a b) na určení vlastnického práva žalobce c) by 
nemohla být jejich žaloba (a dovolání) důvodná, neboť se opírá o zcela shodné 
důvody, pro které uplatnil nárok na určení výlučného vlastnického práva žalobce 
c), jehož dovolání (podané žalobci opětovně ze zcela shodných důvodů) nebylo 
shledáno dovolacím soudem důvodným. V takovém případě by totiž i věcná stránka 
sporu ve vztahu k dovolání žalobců a), b), kteří se domáhali určení 
vlastnického práva žalobce c) byla posouzena stejně jako dovolání žalobce c). 
Nejvyšší soud České republiky proto dovolání žalobců podle § 243b odst. 2  o. 
s. ř.  zamítl.
Výrok o náhradě nákladů dovolacího řízení vychází z toho, že dovolání žalobců 
bylo zamítnuto (§ 243b odst. 5, § 224 odst. 1, § 151 odst. 1, § 142 odst. 1 2 
o. s. ř.). Náklady vzniklé žalované představují odměnu advokáta za její 
zastoupení v dovolacím řízení v souvislosti s vypracováním vyjádření k dovolání 
žalobců a činí podle § 1 odst. 1, § 2 odst. 1, § 5 písm. b) § 10 odst. 3, § 16 
odst. 1, § 18 odst. 1 vyhlášky č. 484/2000 Sb., ve znění po novele provedené 
vyhláškou č. 277/2006 Sb. 10.000,- Kč. Náklady jsou dále tvořeny paušální 
náhradou hotových výdajů ve výši 300,- Kč podle § 13 odst. 3 vyhlášky č. 
177/1996 Sb. (advokátní tarif), ve znění po novele provedené vyhláškou č. 
276/2006 Sb. za jeden úkon právní služby spočívající ve vyjádření žalované k 
dovolání žalobců (§ 11 odst. 1 písm. k) vyhlášky č. 177/1996 Sb.); náklady tak 
činí celkem 10.300,- Kč. Náklady žalované jsou zvýšeny o náhradu za daň z 
přidané hodnoty ve výši 20 % podle § 137 odst. 3 o. s. ř. ve výši 2.060,- Kč a 
náklady dovolacího řízení na straně žalované činí celkem 12.360,- Kč. Protože 
žalobci mají v řízení postavení samostatných společníků ve smyslu § 91 odst. 1 
o. s. ř. a jejich poměr účastenství na věci a na řízení nelze určit, je 
namístě, aby se podíleli na náhradě nákladů řízení žalované rovným dílem, tj. 
každý jednou třetinou. Dovolací soud proto uložil žalobcům, aby každý z žalobců 
nahradil žalované jednu třetinu nákladů dovolacího řízení, tj. každý částku 4 
120,- Kč do tří dnů od právní moci rozsudku k rukám zástupkyně žalované (§ 149 
odst. 1, § 160 odst. 1 o. s. ř.).   
P o u č e n í : Proti tomuto rozsudku není opravný prostředek přípustný.
Nesplní-li žalobci povinnost uloženou tímto rozsudkem, může se žalovaná domáhat 
výkonu rozhodnutí.

V Brně dne  31. srpna 2011

Mgr. Michal Králík, Ph. D.
předseda senátu


