Název judikátu: Podmíněné odložení podání návrhu na potrestání; společné jmění manželů a věc cizí

Právní věta: 
Za cizí věc ve smyslu § 228 odst. 1 tr. zákoníku nelze považovat věc patřící do společného jmění  manželů, kterou poškodil jeden z manželů poté, co již zaniklo manželství a v době činu nebylo  vypořádáno společné jmění manželů (viz § 736 o. z.). 

Soud: Nejvyšší soud

Spisová značka: 8 Tz 77/2021

Datum rozhodnutí: 27.10.2021

Typ rozhodnutí: ROZSUDEK


Heslo: Poškození cizí věci

Dotčené předpisy: § 228 odst. 1 tr. zákoníku

Kategorie rozhodnutí: A


Publikováno ve sbírce pod číslem: 12 / 2022



8 Tz 77/2021-80 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud projednal ve veřejném zasedání konaném dne 27. 10. 2021 v 
senátě složeném z předsedkyně JUDr. Milady Šámalové a soudců JUDr. Věry Kůrkové 
a Mgr. Pavla Götha stížnost pro porušení zákona podanou ministryní 
spravedlnosti České republiky ve prospěch podezřelého F. Č., nar. XY v XY, 
trvale bytem XY, fakticky bytem XY, proti pravomocnému usnesení státního 
zástupce Okresního státního zastupitelství Praha-východ ze dne 17. 4. 2020, sp. 
zn. ZK 114/2020, a rozhodl takto:


	I. Podle § 268 odst. 2 tr. ř. se vyslovuje, že pravomocným usnesením 
státního zástupce Okresního státního zastupitelství Praha-východ ze dne 17. 4. 
2020, sp. zn. ZK 114/2020, byl porušen zákon v ustanoveních § 13 odst. 1 a § 
228 odst. 1 tr. zákoníku a v řízení, jež tomuto rozhodnutí předcházelo, v § 2 
odst. 5, 6 a § 179g odst. 1 tr. ř., v neprospěch podezřelého F. Č.

	    Podle § 269 odst. 2 tr. ř. se napadené usnesení zrušuje. Zrušují se 
i všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

II. Podle § 270 odst. 1 tr. ř. se přikazuje státnímu zástupci Okresního 
státního zastupitelství Praha-východ, aby věc v potřebném rozsahu znovu 
projednal a rozhodl. 


Odůvodnění:

I. 

1.	Stížnost pro porušení zákona č. j. MSP-54/2021-ODKA-SPZ/5 podaná 
ministryní spravedlnosti podle § 266 odst. 1 tr. ř. ve prospěch podezřelého F. 
Č. (dále „podezřelý“) směřuje proti pravomocnému usnesení státního zástupce 
Okresního státního zastupitelství Praha-východ ze dne 17. 4. 2020, č. j. ZK 
114/2020-9, jímž bylo podle § 179c odst. 2 písm. h) tr. ř. ve spojení s § 179g 
odst. 1 tr. ř. ve věci tykající se podezření ze spáchaní přečinu poškození cizí 
věci podle § 228 odst. 1 tr. zákoníku rozhodnuto o podmíněném odložení podaní 
návrhu na potrestání a podle § 179g odst. 3 tr. ř. byla podezřelému stanovena 
zkušební doba v trvání osmi měsíců. Toto usnesení nabylo právní moci dne 5. 5. 
2020.

2.	Ministryně spravedlnosti ve stížnosti pro porušení zákona poukázala 
na stávající právní úpravu obsaženou v § 13 odst. 1 a § 228 odst. 1 tr. 
zákoníku i § 2 odst. 5, 6 tr. ř. a shrnula skutkový stav zjištěný orgány 
činnými v trestním řízení v posuzované věci spočívající zkráceně v tom, že 
„podezřelý dne 9. 2. 2020 kolem 17.30 hod., v obci XY, okres XY, během hádky s 
bývalou manželkou D. Č., úmyslně kopl do levých předních dveří jejího stojícího 
vozidla tov. zn. BMW X4, reg. zn. XY, v důsledku čehož došlo k promáčklině 
dveří, jejíž oprava činila 14.559 Kč, čímž D. Č. způsobil škodu 10.000 Kč a 
společnosti Allianz pojišťovna, a. s., škodu ve výši 4.599 Kč“. Postup podle § 
179g odst. 1 tr. ř. vyplynul z toho, že ve věci bylo vedeno zkrácené přípravné 
řízení, v rámci něhož podezřelý popsané jednání doznal, uhradil způsobenou 
škodu a s postupem podle § 179g odst. 1 tr. ř. souhlasil. 

3.	Ze stížnosti se dále podává, že podezřelý uvedl, že do vozidla, které 
užívala jeho bývalá manželka, kopnul, přičemž poškozená D. Č. ve vysvětlení 
podaném k poškození vozidla konstatovala, že je majitelkou předmětného 
motorového vozidla, byť majetek nemají s podezřelým jako bývalým manželem stále 
rozdělený. Využila tudíž i práva podle § 43 odst. 3 tr. ř. uplatnit nárok na 
náhradu škody a podle § 163 odst. 1 tr. ř. souhlasila s trestním stíháním svého 
bývalého manžela. Ministryně spravedlnosti zmínila i řízení o návrhu 
podezřelého na povolení obnovy řízení vedené u Okresního soudu Praha-východ pod 
sp. zn. 0 Nt 8204/2020, z něhož sice vyplynulo, že mělo poškozené vozidlo 
náležet do společného jmění manželů, a tudíž by nemohlo být věcí cizí ve smyslu 
§ 228 odst. 1 tr. zákoníku, jakož ani posuzovaný skutek by nemohl být trestným 
činem, avšak obnova povolena nebyla a usnesením ze dne 3. 11. 2020, sp. zn. 0 
Nt 8204/2020, byl podle § 283 písm. d) tr. ř. návrh podezřelého na povolení 
obnovy řízení v posuzované trestní věci zamítnut, neboť se jedná o otázku 
zákonnosti rozhodnutí, nikoli otázku skutkovou, na kterou míří právní úprava 
obnovy řízení, vyjdou-li najevo nové skutečnosti a důkazy.

4.	Právě tato okolnost vedla k podání stížnosti pro porušení zákona, 
protože z doložených podkladů vyplývá, že v době spáchání skutku nebylo dosud 
vypořádáno společné jmění tehdy již bývalých manželů Č., leč poškozená v řízení 
o určení výživného vedeném u Obvodního soudu pro Prahu 8 pod sp. zn. 0 P 
212/2015 v rámci jednání dne 9. 9. 2019 uvedla, že vozidlo tov. zn. BMW X4 
zakoupila v prosinci 2018 z finančních prostředků, které obdržela na základě 
dohody o vypořádání majetkových vztahů pro dobu po rozvodu manželství ve výši 
15.000.000 Kč. Tato dohoda však nebyla Obvodním soudem pro Prahu 8 schválena 
(viz usnesení ze dne 8. 11. 2019, sp. zn. 0 Nc 43002/2019), a tudíž částka 
15.000.000 Kč, z níž poškozená vozidlo zakoupila, je součástí společného jmění 
manželů, byť k rozvodu manželství došlo v únoru 2019 (srov. rozsudek Okresního 
soudu Praha-východ ze dne 19. 2. 2019, sp. zn. 21 C 35/2018) a ke spáchání 
posuzovaného skutku dne 9. 2. 2020.

5.	Na základě těchto zjištění ministryně spravedlnosti shrnula, že 
předmětné vozidlo mělo být zakoupeno z finančních prostředků, které náležely do 
společného jmění manželů, přičemž i vozidlo samotné bylo zakoupeno před 
rozvodem manželství v prosinci 2018. Mediační dohoda o vypořádání majetkových 
vztahů pro dobu po rozvodu manželství uzavřená dne 31. 7. 2015 nebyla následně 
schválena soudem a stále se vede řízení o vypořádání společného jmění manželů. 
Vozidlo proto bylo zakoupeno poškozenou z prostředků patřících do společného 
jmění manželů, jak ostatně plyne i z vyjádření poškozené (viz řízení vedené u 
Obvodního soudu pro Prahu 8 pod sp. zn. 0 P 212/2015). I pokud by nebylo toto 
vozidlo předmětem řízení o vypořádání společného jmění manželů, tak v době 
spáchání skutku dosud neuplynula lhůta ve smyslu § 741 obč. zákoníku. 

6.	Náleželo-li v době spáchání skutku předmětné vozidlo do 
nevypořádaného společného jmění manželů, pro podezřelého nebylo cizí věcí ve 
smyslu jejího výkladu podle ustálené trestněprávní judikatury, která vychází z 
názoru, že u společného jmění manželů je každý z manželů úplným vlastníkem celé 
věci (srov. např. rozhodnutí Nejvyššího soudu ze dne 13. 6. 2001, sp. zn. 7 Tz 
120/2001, či rozhodnutí č. 32/1969 Sb. rozh. tr., aj.). Takto vyjádřené zásady 
je nutné vztáhnout i na majetkový režim rozvedených manželů, pokud dosud 
nedošlo k vypořádání společného jmění, neboť je třeba mít na paměti, že i pro 
takový případ, platí podle § 736 věta druhá obč. zákoníku, že dokud zúžené, 
zrušené nebo zaniklé společné jmění není vypořádáno, použijí se pro ně 
ustanovení o společném jmění přiměřeně (srov. též např. rozhodnutí Nejvyššího 
soudu ze dne 26. 11.2008, sp. zn. 33 Odo 1229/2006). 

7.	Ministryně spravedlnosti na základě těchto zjištění shledala, že v 
projednávané věci situace, na kterou dopadá ustanovení § 741 obč. zákoníku, 
nenastala, ani nedošlo k jinému způsobu vypořádání společného jmění, a proto 
nelze dotčené vozidlo považovat za „věc cizí“, což je odrazem zvláštního 
případu tzv. společenství jmění (§ 1236 až 1239 obč. zákoníku) s tím, že se 
toto společenství řídí přiměřeně úpravou platnou pro společné jmění manželů. 
Základní charakter tohoto společenství jmění manželů je stejný jako v případě 
ještě nezaniklého společného jmění manželů, včetně toho, že zachována zůstává i 
bezpodílová povaha společenství (srov. KRÁLÍČKOVÁ, Z., HRUŠÁKOVÁ, M., a kol. 
Občanský zákoník II. Rodinné právo. § 655 - § 975. Komentář. 2. vydaní. Praha: 
C. H. Beck, 2020, komentované ustanovení § 736 obč. zákoníku, zdroj 
Beck-online). 

8.	Uvedené skutečnosti vedly ministryni spravedlnosti k závěru, že 
usnesení Okresního státního zastupitelství Praha-východ ze dne 17. 4. 2020, sp. 
zn. ZK 114/2020, vzešlo z řízení, v němž nebyl dostatečně objasněn u trestného 
činu poškození cizí věci znak „cizí věci“ této skutkové podstaty, a tudíž 
usnesení podle § 179g odst. 1 tr. ř. bylo vydáno na základě nedostatečně 
zjištěného skutkového stavu. Upozornila rovněž na minimum dosavadní 
trestněprávní judikatury týkající se zrušeného společného jmění manželů, které 
dosud nebylo vypořádáno, a z toho plynoucí nezanedbatelný judikaturní rozměr 
projednávané věci. Závěrem proto navrhla, aby Nejvyšší soud podle § 268 odst. 2 
tr. ř. vyslovil, že usnesením státního zástupce Okresního státního 
zastupitelství Praha-východ ze dne 17. 4. 2020, sp. zn. ZK 114/2020, byl 
porušen zákon v neprospěch podezřelého F. Č., a to v ustanoveních § 2 odst. 5, 
6 tr. ř. a § 13 odst. 1, § 228 odst. 1 tr. zákoníku, a aby podle § 269 odst. 2 
tr. ř. zrušil usnesení státního zástupce Okresního státního zastupitelství 
Praha-východ ze dne 17. 4. 2020, sp. zn. ZK 114/2020, v celém rozsahu, jakož i 
další rozhodnutí na něj obsahově navazující, pokud vzhledem ke změně, k níž 
došlo zrušením, pozbyla podkladu, a podle § 270 odst. 1 tr. ř. přikázal 
státnímu zástupci Okresního státního zastupitelství Praha-východ, aby věc v 
potřebném rozsahu znovu projednal a rozhodl.

II.  

9.	Nejvyšší soud shledal, že stížnost pro porušení zákona je přípustná 
podle § 266 odst. 1  tr. ř., neboť směřuje proti usnesení státního zástupce 
Okresního státního zastupitelství Praha-východ ze dne 17. 4. 2020, sp. zn. ZK 
114/2020, které nabylo právní moci dne 5. 5. 2020, a proto přezkoumal podle § 
267 odst. 3 tr. ř. zákonnost a odůvodněnost rozhodnutí, proti němuž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadenému rozhodnutí předcházející. 

III. 

10.	Obviněný, jenž byl o veřejném zasedání řádně a včas vyrozuměn, se k 
němu nedostavil. Obhájce si ve stanovené lhůtě nezvolil, přičemž důvody nutné 
obhajoby ve smyslu § 36a odst. 2 tr. ř. u něj v posuzované věci nebyly dány.  

11.	Státní zástupce Nejvyššího státního zastupitelství přítomný u 
veřejného zasedání se zcela ztotožnil s argumenty ministryně spravedlnosti 
uvedenými v podané stížnosti pro porušení zákona a připojil se i k jejímu 
návrhu na způsob rozhodnutí Nejvyššího soudu.  

IV. 

12.	Podle předložené stížnosti pro porušení zákona je zjevné, že 
ministryně spravedlnosti shledává její podstatu jednak ve vadném postupu 
řízení, které předcházelo vydání přezkoumávaného rozhodnutí, protože státní 
zástupce, potažmo policejní orgán, nedostatečně ve smyslu § 2 odst. 5, 6 tr. ř. 
objasnil okolnosti rozhodné pro objasnění činu, z něhož byl obviněný podezřelý, 
tak, aby mohlo být bez pochybností rozhodnuto podle § 179g tr. ř. o podmíněném 
odložení podání návrhu na potrestání. Jednak ministryně spravedlnosti vytýká 
porušení zákona z důvodu nedostatečného objasnění znaku „cizí věc“ u přečinu 
poškození cizí věci podle § 228 odst. 1 tr. zákoníku.

13.	Z hlediska takto vytknutých nedostatků je třeba uvést, že z povahy 
podmíněného odložení podání návrhu na potrestání podle § 179g tr. ř. plyne, že 
jde o institut (zavedený do trestního řádu zákonem č. 193/2012 Sb.), který je 
alternativním řešením ve zkráceném přípravném řízení. Dopadá na trestné činy, o 
nichž přísluší konat řízení v prvním stupni okresnímu soudu a na které zákon 
stanoví trest odnětí svobody, jehož horní hranice nepřevyšuje pět let (viz § 
179a tr. ř.), tudíž se uplatňuje v řízení o přečinech (§ 14 odst. 2 tr. ř.). 
Předpokladem pro to, aby takový procesní postup mohl být zvolen, je třeba, aby 
bylo výsledky zkráceného přípravného řízení objasněno, že čin, pro který se 
toto řízení vede, naplňuje po všech stránkách znaky zvažovaného přečinu, a to 
jak po formální, tak i po materiální stránce, protože státní zástupce o 
podmíněném odložení podání návrhu na potrestání rozhoduje namísto postupu podle 
§ 179c odst. 2 tr. ř. Proto, i když se obviněný k takovému činu dozná [srov. § 
179g odst. 1 písm. a) tr. ř.], tato skutečnost, třebaže je jednou z podmínek 
pro postup podle § 179g tr. ř., nezbavuje orgány činné v trestním řízení 
povinnosti objasnit (srov. zásadu oficiality podle § 2 odst. 4 tr. ř.), zda 
předmětný čin naplňuje všechny znaky trestného činu, konkrétně přečinu (viz § 
13 tr. zákoníku), který je v něm spatřován. Hmotněprávní podmínkou pro takový 
postup tedy je objasnění, že jde o trestný čin (přečin), tzn., že z výsledků 
zkráceného přípravného řízení vyšlo najevo, že čin, pro nějž se toto řízení 
vede, naplňuje všechny znaky konkrétního trestného činu. Jestliže takový závěr 
nelze učinit a o některém ze znaků vznikají pochybnosti, nebo z výsledků 
dokazování plyne, že nebyl některý znak objasněn, nelze podle § 179g tr. ř. 
postupovat (k tomu srov. § 179c tr. ř.).

14.	V posuzované věci však policejní orgán a státní zástupce tyto 
podmínky před podáním návrhu na podmíněné odložení podání návrhu na potrestání 
nesplnili. V řízení o přečinu poškození cizí věci podle § 228 odst. 1 tr. 
zákoníku totiž nezjistili, zda vozidlo, které měl obviněný činem, pro nějž se 
zkrácené přípravné řízení vedlo, poškodit, pro něj bylo cizí věcí za situace, 
kdy z okolností, za kterých byl tento čin spáchán, se podávalo, že souvisí se 
společným jměním nedlouho před tím rozvedených manželů. 

15.	Nejvyšší soud z obsahu spisů Policie České republiky, Krajského 
ředitelství policie Středočeského kraje, Obvodního oddělení Čelákovice sp. zn. 
KRPS-37308/TČ-2020-011511, Okresního státního zastupitelství Praha-východ sp. 
zn. ZK 114/2020 a Okresního soudu Praha-východ sp. zn. 0 Nt 8204/2020, jejichž 
součástí je i napadené usnesení Okresního státního zastupitelství Praha-východ 
ze dne 17. 4. 2020, sp. zn. ZK 114/2020, zjistil, že podezření ze spáchání 
přečinu poškození cizí věci podle § 228 odst. 1 tr. zákoníku, bylo F. Č. 
sděleno policejním orgánem dne 6. 4. 2020. Skutkový základ i obsah citovaného 
sdělení podezření je popsán ve stížnosti pro porušení zákona, jak je výše 
uvedeno. Ze shromážděných listinných podkladů vyplynulo, že vzájemné majetkové 
poměry podezřelého a poškozené po rozvodu manželství dosud, resp. k okamžiku 
spáchání činu, vypořádány nebyly. Podle rozsudku o rozvodu manželství Okresního 
soudu Praha-východ ze dne 19. 2. 2019, sp. zn. 21 C 35/2018, se majetkové 
poměry manželů neřešily, jak plyne z opisu tohoto rozhodnutí založeného ve 
spisu policejního orgánu sp. zn. ZK 114/2020, z něhož je patrné, že i manželi 
sjednaná mediační dohoda nebyla soudem schválena, což dokládá usnesení 
Městského soudu v Praze ze dne 12. 2. 2020, sp. zn. 62 Co 48/2020, jímž byl 
potvrzen rozsudek Obvodního soudu pro Prahu 8 ze dne 8. 11. 2019, sp. zn. 0 Nc 
43002/2019, o zamítnutí návrhu podezřelého F. Č. jako navrhovatele na schválení 
dohody o vypořádání majetkových vztahů pro dobu po rozvodu. Ten měl státní 
zástupce ve spisovém materiálu sp. zn. ZK 114/2020 též k dispozici.  

16.	Státní zástupce i přes uvedené skutečnosti dospěl k závěru, že vina 
podezřelého byla prokázána a byla zvolena i odpovídající právní kvalifikace, že 
podezřelý splnil veškeré zákonné podmínky vymezené v § 179g odst. 1 tr. ř., 
neboť se k trestné činnosti doznal, s uvedeným postupem souhlasil a uhradil i 
způsobenou majetkovou škodu poškozeným, když i k osobě podezřelého a jeho 
dosavadnímu způsobu života lze důvodně rozhodnutí o podmíněném odložení podání 
návrhu na potrestání považovat za dostačující. Proto státní zástupce usnesením 
ze dne 17. 4. 2020, sp. zn. ZK 114/2020, podle § 179c odst. 2 písm. h) tr. ř. 
ve spojení s § 179g odst. 1 tr. ř. podmíněně odložil podání návrhu na 
potrestání podezřelého za současného stanovení zkušební doby v trvání osmi 
měsíců (viz č. l. 11 spisu Okresního soudu Praha-východ sp. zn. 0 Nt 
8204/2020). Toto usnesení nabylo právní moci 5. 5. 2020, protože nikdo nevyužil 
možnosti podat proti němu stížnost.

17.	Podstatou stížnosti pro porušení zákona je vznesena otázka, zda věc, 
do níž obviněný kopl, tj. předmětný automobil, pro něj byla v dané situaci cizí 
věcí, což je jeden ze základních znaků skutkové podstaty přečinu podle § 228 
odst. 1 tr. zákoníku, jehož se dopustí ten, kdo zničí, poškodí nebo učiní 
neupotřebitelnou cizí věc, a způsobí tak na cizím majetku škodu nikoli 
nepatrnou. Musí se tedy vždy jednat o cizí věc. Tento znak není naplněn, pokud 
by se jednalo o věc vlastní, nebo která, byť zčásti, náleží pachateli, jenž ji 
má ve spoluvlastnictví.

18.	Cizí věcí se rozumí věc, jež nenáleží pachateli, resp. nenáleží 
výlučně jemu (srov. přiměřeně rozhodnutí Nejvyššího soudu ze dne 24. 10. 2020 
sp. zn. 7 Tdo 830/2002). Není jí však ve smyslu tohoto ustanovení ve vztahu ke 
kterémukoli z manželů věc, která je v jejich společném jmění (§ 708 a násl. 
obč. zákoníku), protože v takovém případě každý z manželů je úplným vlastníkem 
celé věci. Útok jednoho z manželů vůči věci náležející do jejich společného 
jmění není proto trestným činem poškození cizí věci podle § 228 tr. zákoníku 
(srov. přiměřeně rozhodnutí uveřejněné v Bulletinu Nejvyššího soudu roč. 1984, 
seš. 3, č. 15). V případě společného jmění manželů lze ve smyslu výkladu pojmu 
cizí věc přisvědčit stížnosti pro porušení zákona, že ustálená judikatura ho 
vykládá tak, že se pachatel nemůže dopustit trestného činu podle § 228 tr. 
zákoníku (též podle § 205, 173 tr. zákoníku) na věci, která je součástí 
společného jmění manželů. 

19.	Podle ministryně spravedlnosti je však třeba tuto zásadu vztáhnout i 
na situaci, která nastala v projednávané věci, kdy podezřelý poškodil věc 
patřící do společného jmění bývalých manželů, jejichž majetkové poměry po 
rozvodu nebyly vypořádány, a jíž po rozvodu manželství užívala poškozená. Proto 
Nejvyšší soud zkoumal, za jakých okolností věci ze společného jmění manželů 
pozbývají takových účinků a jaká byla konkrétní situace v přezkoumávané věci.  

20.	Z připojeného spisového materiálu plyne, že v době, kdy k činu došlo 
(dne 9. 2. 2020), manželství podezřelého a poškozené bylo rozvedeno rozsudkem 
Okresního soudu Praha-východ ze dne 19. 2. 2019, sp. zn. 21 C 35/2018 (srov. 
též č. l. 33, 34 spisu Okresního soudu Praha-východ sp. zn. 0 Nt 8204/2020). 
Proto je třeba na uvedený stav nahlížet ve smyslu § 708 obč. zákoníku, z něhož 
plyne, že společné jmění manželů vždy spojuje svou existenci s existencí 
manželství, a spolu se zánikem manželství nebo jeho prohlášením za neplatné 
naopak společné jmění manželů zaniká, avšak s tím, že dokud není majetková 
podstata zaniklého společného jmění vypořádána, budou i nadále přiměřeně 
použitelná ustanovení o společném jmění manželů (srov. HRUŠÁKOVÁ, M., 
KRÁLÍČKOVÁ, Z., a kol. Občanský zákoník II. Rodinné právo. § 655 - § 975. 
Komentář. 1. vydání. Praha: C. H. Beck, 2014, s. 157). Podle § 709 odst. 1, 3 
obč. zákoníku je součástí společného jmění to, čeho nabyl jeden z manželů nebo 
čeho nabyli oba manželé společně za trvání manželství, s výjimkou věcí z toho 
vyloučených. Součástí společného jmění je zisk z toho, co náleží výhradně 
jednomu z manželů, také podíl manžela v obchodní společnosti nebo družstvu, 
stal-li se manžel v době trvání manželství společníkem obchodní společnosti 
nebo členem družstva. To neplatí, pokud jeden z manželů nabyl podíl způsobem 
zakládajícím podle odstavce 1 jeho výlučné vlastnictví. 

21.	Se zřetelem na takto stanovené podmínky bylo třeba zkoumat, zda 
předmětné vozidlo patřilo do společného jmění manželů a zda v době po rozvodu 
trval stav předpokládaný v § 736 obč. zákoníku, podle něhož je-li společné 
jmění zrušeno nebo zanikne-li, anebo je-li zúžen jeho stávající rozsah, provede 
se likvidace dosud společných povinností a práv jejich vypořádáním. Dokud 
zúžené, zrušené nebo zaniklé společné jmění není vypořádáno, použijí se pro ně 
ustanovení o společném jmění přiměřeně. Z tohoto ustanovení plyne, že i když 
společné jmění manželů zaniká v okamžiku nabytí právní moci rozsudku o rozvodu 
manželství, podle § 765 obč. zákoníku zanikne-li manželství rozvodem, spravují 
se majetkové povinnosti a práva rozvedených manželů dohodou manželů. 
Nedohodnou-li se rozvedení manželé o vypořádání, může bývalý manžel podat návrh 
na vypořádání (srov. § 740 obč. zákoníku). O vypořádání rozhoduje soud podle 
stavu, kdy nastaly účinky zúžení, zrušení nebo zániku společného jmění. K 
vypořádání může dojít dohodou, která je preferovaným způsobem vypořádání 
společného jmění manželů (§ 738 odst. 1 obč. zákoníku), jež má vždy účinky ke 
dni, kdy společné jmění bylo zúženo, zrušeno nebo zaniklo, bez ohledu na to, 
zda dohoda byla uzavřena před anebo po zúžení, zrušení nebo zániku společného 
jmění. Nedojde-li do tří let od zúžení, zrušení nebo zániku společného jmění k 
vypořádání toho, co bylo dříve součástí společného jmění, ani dohodou, ani 
nebyl podán návrh na vypořádání rozhodnutím soudu, platí skutečnosti uvedené v 
§ 741 obč. zákoníku. 

22.	Na základě takto stanovených zásad lze konstatovat, že přestože 
manželství podezřelého a poškozené zaniklo a v souvislosti s tím zaniklo i 
společné jmění manželů, do doby, než bude uzavřena dohoda o vypořádání 
společného jmění manželů ve smyslu § 738 obč. zákoníku, nebo než bude 
rozhodnuto o vypořádání tohoto jmění soudem na základě návrhu některého z 
bývalých manželů podle § 740 obč. zákoníku, a dosud neuplynula ani doba tří let 
ve smyslu § 741 obč. zákoníku, vychází se ze zásady, že věci do tohoto majetku 
patřící stále podléhají režimu společného jmění manželů. Proto za situace, kdy 
jeden z bývalých manželů poškodí věc patřící do takového majetku, nejde pro něj 
o cizí věc ve smyslu § 228 odst. 1 tr. zákoníku.  

23.	V posuzované věci s ohledem na skutečnosti, které dosud byly 
zjištěny, se nabízí závěr, že automobil, do nějž podezřelý kopl a který 
poškodil, byl stále v režimu věci patřící do společného jmění manželů, protože, 
jak tvrdil podezřelý, nedošlo v době před rozvodem manželství, ani po něm, k 
dohodě ani vypořádání společného jmění jiným způsobem, přičemž zatím neplynula 
ani doba tří roků po rozvodu. Podezřelý sice předložil Obvodnímu soudu pro 
Prahu 8 návrh na schválení mediační dohody, kterou s poškozenou uzavřel za 
trvání manželství dne 31. 7. 2015, jejímž předmětem bylo vypořádání majetkových 
vztahů pro dobu po rozvodu manželství, v níž bylo ujednáno v článku II. bod 
13., že podezřelý poskytne poškozené 15.000.000 Kč jako náhradu za prostředky 
vynaložené ze společného jmění manželů (viz č. l. 22 spisu Okresního soudu 
Praha-východ sp. zn. 0 Nt 8204/2020), což také učinil, avšak dohoda pro 
nedostatek vůle poškozené nebyla akceptována. Návrh podezřelého na schválení 
dohody byl usnesením soudu ze dne 8. 11. 2019, sp. zn. 0 Nc 43002/2019, 
zamítnut, což Městský soud v Praze jako soud odvolací usnesením ze dne 12. 2. 
2020, sp. zn. 62 Co 48/2020, potvrdil, neboť poškozená D. Č. brojila proti 
platnosti a účinnosti mediační dohody (č. l. 35 až 39 cit. spisu).
 
24.	K okolnostem nabytí předmětného vozidla se podává z výpovědi 
poškozené D. Č. zaznamenané ve spisu týkajícím se řízení o svěření do péče a 
určení výživného vedeného Obvodním soudem pro Prahu 8 pod sp. zn. 0 P 212/2015, 
při jednání dne 9. 9. 2019, že poté, co od podezřelého i přesto, že dohoda 
nebyla schválena, převzala částku 15.000.000 Kč, neboť jí byla ještě za trvání 
manželství podezřelým vyplacena, zakoupila si z ní v prosinci 2018 byt a osobní 
motorové vozidlo tov. zn. BMW X4, reg. zn. XY (č. l. 17 dozorového spisu sp. 
zn. ZK 114/2020), tedy vozidlo, které je napadeným předmětem v posuzované 
trestní věci. Připustila ve shodě s podezřelým, že do dne, kdy mělo dojít k 
nyní posuzovanému činu, tj. téměř rok od rozvodu manželství, nebylo o 
vypořádání společného jmění manželů soudem pravomocně rozhodnuto.         

25.	Nutné je zdůraznit, že obviněný poté, co bylo přezkoumávané usnesení 
Okresního státního zastupitelství Praha-východ ze dne 17. 4. 2020, č. j. ZK 
114/2020-9, vydáno s jeho souhlasem, podal proti němu návrh na povolení obnovy 
řízení (č. l. 3 až 10 spisu), a to z týchž důvodů, jaké jsou zformulovány v 
nyní podané stížnosti pro porušení zákona. Tento návrh však byl usnesením 
Okresního soudu Praha-východ ze dne 3. 11. 2020, sp. zn. 0 Nt 8204/2020, podle 
§ 283 písm. d) tr. ř. zamítnut, a to přesto, že soud v zásadě zjistil, že 
existenci v návrhu obviněného zmiňovaných skutečností nelze vyloučit, avšak šlo 
by o činnost soudu jdoucí nad rámec účelu obnovy řízení, která dopadá pouze na 
situace, v nichž vyvstanou po právní moci rozhodnutí nové skutkové okolnosti, 
nikoli na změnu právního názoru obviněného, resp. obhajoby, či na pochybení 
orgánů činných v trestním řízení při aplikaci norem hmotného či procesního 
práva (č. l. 50 až 52, 57 až 58). Lze jen zmínit, že i státní zástupkyně 
přítomná veřejnému zasedání dne 3. 11. 2020 se s podezřelým ve výhradě možné 
vadné právní kvalifikace podle § 228 odst. 1 tr. zákoníku ztotožnila (viz na č. 
l. 52 spisu). Se zřetelem na tyto závěry byl podán podnět ke stížnosti pro 
porušení zákona. 

V. 

26.	Na základě těchto zjištění korespondujících s obsahem podané 
stížnosti pro porušení zákona Nejvyšší soud shledal, že stížnost pro porušení 
zákona je důvodná, neboť je zřejmé, že státní zástupce stížností pro porušení 
zákona napadené usnesení vydal, aniž by bylo postupováno řádně a důsledně ve 
smyslu § 2 odst. 5 tr. ř. tak, aby byl zjištěn skutkový stav věci, o němž 
nejsou důvodné pochybnosti. Je třeba poznamenat, že jako předběžnou (srov. § 9 
odst. 1 tr. ř.) bylo třeba řešit otázku, zda je předmětný automobil pro 
obviněného věcí cizí, což však neobjasnil, a rozhodl přesto, že byly důvodné 
pochybnosti, zda byly naplněny znaky přečinu poškození cizí věci podle § 228 
odst. 1 tr. zákoníku, a tedy, zda bylo možné volit postup podle § 179g odst. 1 
tr. ř.

27.	Po rozvodu manželství na základě rozsudku Okresního soudu 
Praha-východ ze dne 19. 2. 2019, sp. zn. 21 C 35/2018, nedošlo k uzavření 
dohody, která sice připravena byla, avšak pro nesouhlasný postoj poškozené k 
návrhu majetkového vypořádání vtěleného do mediační dohody sjednané v roce 2015 
před mediátorem nedošlo. Jednalo se o mediační dohodu podle § 7 zákona č. 
202/2012 Sb., o mediaci, která ačkoliv to zákon výslovně neuvádí, není bez 
dalšího vykonatelná, není novým druhem exekučního titulu. Lze však docílit 
vykonatelnosti dohody uzavřené mezi stranami v průběhu mediace jejím 
promítnutím do notářského nebo exekutorského zápisu se svolením k 
vykonatelnosti (následné uzavření dohody o splnění nároku vyplývajícího z 
mediační dohody ve formě notářského či exekutorského zápisu se svolením k 
vykonatelnosti) nebo do smíru schváleného soudem (srov. Důvodovou zprávu k 
zákonu č. 202/2012 Sb., o mediaci, dostupnou např. v právním informačním 
systému ASPI). Taková dohoda je tedy vykonatelná výlučně po jejím schválení 
soudem, a to buď v rámci smírčího řízení v podobě prétorského smíru, nebo v 
občanském soudním řízení ve formě soudního smíru, případně na základě 
notářského zápisu (srov. DOLEŽALOVÁ, M., HÁJKOVÁ, Š. a kol. Zákon o mediaci. 
Komentář. 1. vydání. Praha: C. H. Beck, 2013, s. 36, komentář k § 7 dostupný v 
Beck-online k datu 27. 10. 2021). Z těchto důvodů bez souhlasu poškozené 
nemohla být soudem schválena, jak soud v odůvodnění zmíněného usnesení také 
výslovně s poukazem na již citované ustanovení zákona č. 202/2012 a 
komentářovou literaturu k němu, jakož i na ustanovení § 736 a násl. občanského 
zákoníku vyložil. 

28.	Z uvedených důvodů nemohly na základě zmíněné mediační dohody nastat 
právní účinky předpokládané v § 738 obč. zákoníku. Základním limitujícím 
faktorem pro uzavření dohody o vypořádání zaniklého, zrušeného nebo zúženého 
společného jmění manželů, je lhůta pro její uzavření vyplývající z § 741 obč. 
zákoníku. Dohoda musí být uzavřena nejpozději do tří let od zrušení společného 
jmění. V posuzované věci k vypořádání společného jmění nedošlo ani ve smyslu § 
740 obč. zákoníku, k němuž dala poškozená podnět návrhem k Obvodnímu soudu pro 
Prahu 8 v červnu 2019, avšak soud v době, kdy k činu mělo dojít, tj. ke dni 9. 
2. 2020, o vypořádání společného jmění nerozhodl. Neuplynula ani doba tří let 
od rozvodu manželství ve smyslu § 741 obč. zákoníku potřebná k tzv. vydržení 
věci, a proto § 736 věta druhá obč. zákoníku se na předmětné vozidlo BMW X4 
užívané poškozenou a zakoupené ještě za trvání manželství v prosinci 2018 
nadále vztahovala ustanovení tohoto zákoníku o společném jmění manželů, neboť 
poškozená si vozidlo koupila z částky 15.000.000 Kč, kterou jí podezřelý dal na 
základě neúčinné dohody z prostředků patřících do společného jmění manželů, jež 
v té době nebylo zákonným způsobem vypořádáno.

29.	Zjištění plynoucí z uvedených podkladů státní zástupce v době 
rozhodování o napadeném usnesení neměl k dispozici, a nemohl dostatečně 
posoudit, zda byl naplněn znak věci cizí jako základní znak skutkové podstaty 
přečinu podle § 228 odst. 1 tr. zákoníku. Doznání obviněného pro takový závěr v 
dané situaci nepostačovalo, a proto nemělo být postupováno podle § 179g tr. ř. 
Tak lze učinit pouze tehdy, když ve smyslu § 179c odst. 1 tr. ř. nevznikají 
pochybnosti o tom, jaký trestný čin (přečin) je spatřován ve skutku, pro který 
je sděleno podezření. Orgány činné v trestním řízení nedbaly v důkazním řízení 
zásad oficiality a vyhledávací (srov. § 2 odst. 4 tr. ř.), jimiž je obecně  
vymezena povinnost orgánů činných v trestním řízení z vlastní iniciativy 
vyhledávat a provádět důkazy tak, aby byl zjištěn skutkový stav, o němž nejsou 
důvodné pochybnosti. Tyto zásady se nutně musejí promítat i do zkráceného 
přípravného řízení, protože i zde platí, že doznání obviněného nezbavuje orgány 
činné v trestním řízení povinnosti přezkoumat všechny podstatné okolnosti 
případu (srov. ŠÁMAL, P. a kol. Trestní řád I. Komentář. 7. vydání. Praha: C. 
H. Beck, 2013, s. 36). Těmto zásadám, jejichž smyslem a účelem je řádné a 
spravedlivé, pochybnosti nevzbuzující objasnění věci, policejní orgán ani 
státní zástupce nedostáli, neboť pro své závěry si neopatřili potřebné důkazy, 
resp. ty, které měli k dispozici, náležitě a obezřetně nehodnotili v souladu s 
jejich skutečným obsahem v návaznosti na právní předpisy, a to i jiných 
právních odvětví nežli jen práva trestního, zde především práva občanského. 
Namísto toho se státní zástupce spokojil s doznáním podezřelého F. Č., jakož i 
s tím, že nahradil způsobenou škodu, a dovozoval tak naplnění znaků přečinu 
poškození věci podle § 228 odst. 1 r. zákoníku na základě neúplného dokazování.

VI.

30.	Nejvyšší soud z uvedených důvodů stížnosti pro porušení zákona 
přisvědčil a v souladu s ní vyslovil, že podle § 268 odst. 2 tr. ř. byl 
pravomocným usnesením státního zástupce Okresního státního zastupitelství 
Praha-východ ze dne 17. 4. 2020, sp. zn. ZK 114/2020, porušen zákon v 
ustanoveních § 13 odst. 1 a § 228 odst. 1 tr. zákoníku a v řízení, jež tomuto 
rozhodnutí předcházelo, v § 2 odst. 5, odst. 6 a § 179g odst. 1 tr. ř. v 
neprospěch podezřelého F. Č. Proto podle § 269 odst. 2 tr. ř. zrušil toto 
usnesení, jakož i další rozhodnutí na něj obsahově navazující, pokud vzhledem 
ke změně, k níž došlo zrušením, pozbyla podkladu, a podle § 270 odst. 1 tr. ř. 
přikázal státnímu zástupci Okresního státního zastupitelství Praha-východ, aby 
věc v potřebném rozsahu znovu projednal a rozhodl. 

31.	Na státním zástupci v dalším řízení bude, aby znovu všechny výše 
uvedené skutečnosti vzal do úvahy, případně na ně objasňování přečinu podle § 
228 odst. 1 tr. zákoníku sám zaměřil, v souladu s nimi znovu zvažoval další 
postup a plně v intencích všech zásad ovládajících trestní řízení rozhodl. Při 
tomto svém rozhodování bude vázán právním názorem, který výše vyslovil Nejvyšší 
soud (§ 270 odst. 4 tr. ř.), a ustanovením § 273 tr. ř., podle něhož nemůže v 
novém řízení dojít ke zhoršení postavení podezřelého, neboť stížnost pro 
porušení zákona byla podána toliko v jeho prospěch (zákaz reformationis in 
peius).
 

P o u č e n í : Proti tomuto rozhodnutí není opravný prostředek přípustný. 
 

V Brně dne 27. 10. 2021


JUDr. Milada Šámalová 
předsedkyně senátu 


	





