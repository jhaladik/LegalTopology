Soud: Nejvyšší soud

Důvod dovolání: § 3 odst. 1, § 63 odst. 1  tr. zákoníku, § 2 odst. 5,6 tr. ř. 

Spisová značka: 4 Tz 86/2010

Datum rozhodnutí: 16.02.2011

Typ rozhodnutí: ROZSUDEK


Heslo: Trest

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 86/2010-13

	ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud České republiky projednal ve veřejném zasedání konaném dne 16. 
února 2011 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného P.  K., 
proti rozsudku Okresního soudu v Mostě ze dne  8. 3. 2010 sp. zn. 3 T 179/2009 
a podle § 268 odst. 2, § 269 odst. 2 a § 270 odst. 1 tr. ř. rozhodl    t a k t 
o :

Pravomocným rozsudkem Okresního soudu v Mostě ze dne 8. 3. 2010 sp. 
zn.                    3 T 179/2009   b y l   p o r u š e n   z á k o n   v 
ustanoveních § 3 odst. 1 a § 63 odst. 1             tr. zákoníku v neprospěch 
obviněného P. K.

Napadený rozsudek   s e   z r u š u j e   ve výroku o trestu.

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu. 

Okresnímu soudu v Mostě    s e   p ř i k a z u j e  , aby věc v potřebném 
rozsahu znovu projednal a rozhodl. 





Odůvodnění:

Rozsudkem Okresního soudu v Mostě ze dne 8. 3. 2010 sp. zn. 3 T 179/2009 byl  
obviněný P. K. uznán vinným pokusem trestného činu krádeže podle § 8 odst. 1, § 
247 odst. 1 písm. b) zák. č. 140/1961 Sb., ve znění účinném do 31. 12. 2009 
(dále jen tr. zák.), kterého se obviněný dopustil tím, že dne 5. 9. 2009 kolem 
23:50 hod. v M., na křižovatce ulic O. a S., vylomil víko od nádrže u zde 
zaparkovaného nákladního automobilu zn. Volvo, v úmyslu z něho odcizit 
motorovou naftu v hodnotě nejméně 3.795,- Kč ke škodě L. V. se  sídlem P.-B., 
což se mu nepodařilo, neboť byl vyrušen a následně zadržen policejní hlídkou.

Za to mu byl podle § 247 odst. 1 tr. zák. za použití § 45 odst. 1, 2, 3 a § 45a 
odst. 1           tr. zák.  uložen trest obecně prospěšných prací ve výměře 400 
hodin.

Odvolání obviněného bylo zamítnuto usnesením Krajského soudu v Ústí nad Labem 
ze dne 15. 6. 2010 sp. zn. 7 To 269/2010 podle § 253 odst. 1 tr. ř., neboť bylo 
podáno opožděně.

Rozsudek okresního soudu tak nabyl právní moci dne 23. 4. 2010.

Proti uvedenému pravomocnému rozsudku Okresního soudu v Mostě, konkrétně proti 
jeho výroku o trestu, podal ministr spravedlnosti České republiky podle § 266 
odst. 1, 2 tr. ř. stížnost pro porušení zákona ve prospěch obviněného P. K. 
Vytkl v ní, že zákon byl porušen v ustanoveních § 3 odst. 1 a § 63 odst. 1 tr. 
zákoníku a v řízení předcházejícím v ustanovení § 2 odst. 5, 6 tr. ř. v 
neprospěch obviněného.

V odůvodnění stížnosti pro porušení zákona ministr spravedlnosti uvedl, že k 
vytýkanému protiprávnímu jednání došlo za účinnosti zákona č. 140/1961 Sb., ve 
znění pozdějších předpisů, a okresní soud rozhodoval po 1. 1. 2010, tedy již za 
účinnosti trestního zákoníku č. 40/2009 Sb. Věc proto posuzoval i z hlediska 
jeho ustanovení § 2 odst. 1, upravující jeho časovou působnost. V tomto směru 
dospěl k závěru, že nová právní úprava není pro obviněného ve smyslu ustanovení 
§ 2 odst. 1 tr. zákoníku příznivější. Důvody, jež soud k tomu vedly, blíže 
nekonkretizoval.

Stěžovatel dále poukázal na obsah ustanovení § 2 odst. 1 a § 3  odst. 1 tr. 
zákoníku            a dovodil, že posledně uvedené ustanovení je výjimkou ze 
zásady, že dřívějšího nebo nového zákona je třeba užít jako celku. Tato úprava 
má za účel přizpůsobit trest ukládaný sice za účinnosti nového trestního 
zákona, ale podle předpisů dříve účinných, novému systému trestů.

Z ustanovení § 3 odst. 1 tr. zákoníku tak rovněž plyne, že při aplikaci 
dřívějšího souhrnu trestněprávních norem za podmínek § 2 odst. 1 nelze uložit 
trest přesahující konečnou horní hranici sazby, kterou připouští pro příslušný 
druh trestu zákon účinný v době, kdy se o trestu rozhoduje. Proto nelze za 
účinnosti nového trestního zákoníku uložit trest obecně prospěšných prací nad 
300 hodin, a to s odkazem na ustanovení § 63 odst. 1                   tr. 
zákoníku, jež vymezuje uložení trestu obecně prospěšných prací ve výměře od 50 
do 300 hodin. Ve srovnání s dřívější právní úpravou (§ 45a odst. 1 tr. zák.) 
byla snížena horní hranice ze 400 hodin na 300 hodin. Na druhé straně ovšem už 
neplatí omezení podle § 36 tr. zák.

Ustanoveními § 3 odst. 1 a § 63 odst. 1 tr. zákoníku se však soud v případě 
obviněného P. K. neřídil. Tím, že mu soud uložil předmětným rozsudkem trest 
obecně prospěšných prací v rozsahu 400 hodin, třebaže takový druh trestu, tedy 
trest v této výměře, nelze podle trestního zákoníku účinného v době rozhodování 
soudu uložit, neboť byla překročena hranice 300 hodin stanovená jako maximální 
výměra pro trest obecně prospěšných prací, porušil zákon v neprospěch 
obviněného.

Ustanovení § 45a odst. 2 tr. zák., tehdy platného, soudu ukládá, aby 
obligatorně přihlédl, vedle ostatních hledisek rozhodujících pro druh a výměru 
trestu, též ke stanovisku pachatele, k možnosti uložení trestu obecně 
prospěšných prací a k jeho zdravotní způsobilosti. Obviněný má tedy právo 
vyjádřit se k tomu, zda mu má být tento druh trestu ukládán, popřípadě za 
jakých podmínek. Soud by se pak měl v odůvodnění rozsudku s tímto postojem 
obviněného, byť negativním, k tomuto druhu trestu vypořádat.

Z obsahu trestního spisu však vyplývá, že okresní soud uložil obviněnému trest 
obecně prospěšných prací, aniž měl k takovému rozhodnutí dostatečný podklad. 
Jedná se přitom              o formální podmínku, která má i materiální význam, 
neboť zajišťuje, aby soud rozhodoval            o uložení tohoto druhu trestu 
na základě úplných skutkových zjištění.

Pokud však soud potřebná skutková zjištění v tomto směru neučinil, pak i 
hodnocení důkazů podle § 2 odst. 6 tr. ř. ve vztahu k ustanovením § 23 a § 31 
tr. zák. bylo vadné a soud též pečlivě nezjišťoval podmínky pro stanovení 
adekvátního druhu a výměry trestu.

Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle § 268 odst. 2 tr. ř. vyslovil, že ve výroku o trestu z 
rozsudku Okresního soudu v Mostě ze dne 8. 3. 2010 č. j. 3 T 179/2009-60, jakož 
i v řízení tomuto rozsudku předcházejícím, byl porušen zákon v neprospěch 
obviněného P. K. v ustanoveních  § 3 odst. 1 a § 63 odst. 1 tr. zákoníku a § 2 
odst. 5, 6 tr. ř.  Podle § 269 odst. 2 tr. ř. aby napadený rozsudek ve výroku o 
trestu zrušil, jakož i další rozhodnutí na tento rozsudek obsahově navazující, 
pokud vzhledem ke změně, k níž došlo zrušením, pozbyla podkladu. Dále pak aby 
postupoval podle § 270 odst. 1 tr. ř. a Okresnímu soudu v Mostě přikázal, aby 
věc v potřebném rozsahu znovu projednal a rozhodl. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon porušen byl.

Podle § 63 odst. 1 tr. zákoníku (zákona č. 40/2009 Sb., ve znění zákona č. 
306/2009 Sb.) může soud uložit trest obecně prospěšných prací ve výměře od 50 
do 300 hodin.

Podle § 3 odst. 1 tr. zákoníku lze pachateli uložit vždy pouze takový  druh 
trestu, který dovoluje uložit zákon účinný v době, kdy se o trestném činu 
rozhoduje.

Obviněný P. K. byl stíhán pro trestný čin spáchaný dne 5. 9. 2009, tedy ještě 
před nabytím účinnosti nového trestního zákoníku (zákona č. 40/2009 Sb., ve 
znění zákona č. 306/2009 Sb., účinného od 1. 1. 2010) a příslušný rozsudek byl 
vydán dne 8. 3. 2010, tedy již za účinnosti nového trestního zákoníku. Vzhledem 
ke skutečnosti, že použití nové právní úpravy by pro obviněného nebylo 
příznivější, rozhodující soud správně použil základní pravidlo pro použití 
časové působnosti (§ 16 odst. 1 tr. zák. a § 2 odst. 1 tr. zákoníku) a uznal 
obviněného P. K. vinným ze spáchání pokusu trestného činu krádeže podle § 8 
odst. 1, § 247 odst. 1 písm. b) tr. zák. (tj. dřívějšího zák. č. 140/1961 Sb., 
ve znění účinném do 31. 12. 2009).

Při použití dřívější trestně právní normy (v tomto případě tr. zák.) však nelze 
uložit trest přesahující horní hranici sazby, kterou pro příslušný druh trestu 
připouští zákon účinný v době, kdy se o trestu rozhoduje, což vyplývá z 
ustanovení  § 3 odst. 1 tr. zákoníku.

V návaznosti na výše uvedené proto Nejvyšší soud dospěl k závěru, že Okresní 
soud v Mostě tím, že obviněnému P. K. uložil trest obecně prospěšných prací ve 
výměře 400 hodin, porušil zákon ve výroku o ukládaném trestu v ustanoveních § 3 
odst. 1  a § 63 odst. 1 tr. zákoníku, neboť uložený trest obecně prospěšných 
prací ve výměře  400 hodin přesáhl o 100 hodin nejvyšší výměru dovolenou 
trestním zákoníkem pro trest obecně prospěšných prací, která je stanovena na 
300 hodin.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Nejvyšší soud v minulosti již vícekrát vyslovil, že je třeba překročení horní 
hranice zákonné trestní sazby některého druhu trestu zásadně považovat za 
uložení druhu trestu, který je v zřejmém rozporu s jeho účelem ve smyslu § 266 
odst. 2 tr. ř.

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu má proto za 
následek, že takto stanovený druh trestu zásadně nemůže splnit účel trestu, k 
jehož naplnění směřuje zákonem stanovená trestní sazba.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu v Mostě ze dne 8. 3. 2010 sp. zn. 3 T 179/2009 byl 
porušen zákon v ustanoveních § 3 odst. 1 a § 63 odst. 1 tr. zákoníku v 
neprospěch obviněného P. K. Podle § 269 odst. 2 tr. ř. napadený rozsudek zrušil 
ve výroku o trestu, neboť výrok o vině byl shledán v souladu se zákonem, 
přičemž nebyl mimořádným opravným prostředkem ani zpochybňován. Nejvyšší soud 
pak zároveň zrušil i všechna další rozhodnutí na zrušenou část rozsudku 
obsahově navazující, pokud vzhledem ke změně, k níž došlo zrušením, pozbyla 
podkladu. Porušení zákona v rovněž navrhovaných ustanoveních § 2 odst. 5, 6 tr. 
ř. vysloveno nebylo, neboť Nejvyšší soud je toho názoru, že k pochybení ze 
strany okresního soudu došlo v důsledku nezohlednění nové právní úpravy 
vyplývající z již účinného trestního zákoníku, týkající se trestu obecně 
prospěšných prací v situaci, kdy ve vztahu k obviněnému jinak správně aplikoval 
původní hmotně právní úpravu vyplývající z dříve platného trestního zákona. 
Vlastní zjišťování skutkového stavu ani hodnocení provedených důkazů při 
vytýkaném hmotně právním pochybení nebylo nikterak rozhodující.

Na tomto místě je však třeba zdůraznit, že pokud je i za účinnosti nového 
trestního zákoníku aplikována původní hmotně právní úprava, t. j. že čin 
pachatele je posouzen podle trestního zákona (č. 140/1961 Sb.), je nutné stále 
respektovat ve vztahu k dříve uloženým trestům též ustanovení  § 36 tr. zák. V 
konkrétním případě obviněného K. se to týká jeho odsouzení k trestu obecně 
prospěšných prací na 300 hodin trestním příkazem Okresního soudu v Mostě z 16. 
6. 2009 sp. zn. 3 T 109/2009, který zjevně dosud v celém rozsahu nevykonal.

Nejvyšším soudem pak bylo podle § 270 odst. 1 tr. ř. Okresnímu soudu v Mostě 
přikázáno, aby věc v potřebném rozsahu znovu projednal a rozhodl a aby při 
rozhodování             o trestu u obviněného P. K. respektoval všechna zákonná 
ustanovení pro ukládání trestu, včetně ustanovení § 3 odst. 1 a § 63 odst. 1 
tr. zákoníku, ale i příslušných ustanovení trestního zákona. Nejvyšší soud v 
této souvislosti upozorňuje, že v novém řízení nemůže dojít ke změně rozhodnutí 
v neprospěch obviněného, tedy ani k uložení přísnějšího trestu, neboť Nejvyšší 
soud vyslovil, že zákon byl porušen výhradně v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 16. února 2011

  Předseda senátu:
JUDr. František Hrabec  
	





