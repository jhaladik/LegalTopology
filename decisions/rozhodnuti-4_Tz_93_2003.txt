Soud: Nejvyšší soud

Spisová značka: 4 Tz 93/2003

Datum rozhodnutí: 01.07.2003

Typ rozhodnutí: Rozsudek




4 Tz 93/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném 
dne             1. července 2003 v senátě složeném z předsedy JUDr. Juraje 
Malika a soudců JUDr. Františka Hrabce a JUDr. Jiřího Pácala stížnost pro 
porušení zákona podanou ministrem spravedlnosti ve prospěch obviněného E. E.,  
t. č. ve výkonu trestu odnětí svobody ve Věznici V., proti trestnímu příkazu 
Obvodního soudu pro Prahu 4 ze dne 29. března 2002, čj. 52 T 48/2002-43, 

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Trestním příkazem Obvodního soudu pro Prahu 4 ze dne 29. března 
2002,             čj. 52 T 48/2002-43, byl v ustanovení § 36 tr. zák. a § 45a 
odst. 1 tr. zák. a v řízení, které mu předcházelo v ustanovení § 2 odst. 5, 
odst. 6 tr. ř. a § 314e odst. 1 tr. ř., porušen zákon v neprospěch obviněného 
E. E.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Obvodnímu soudu pro Prahu 4  se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Trestním příkazem Obvodního soudu pro Prahu 4 ze dne 29. března 2002, čj. 52 T 
48/2002-43, byl obviněný E. E. uznán vinným trestným činem krádeže podle  § 247 
odst. 1 písm. b), e) tr. zák. na tom skutkovém základě, že dne 19. 3. 2002 v 
době kolem 11.30 hod. v P., vnikl nezjištěným způsobem do uzamčeného a 
zajištěného osobního motorového vozidla zn. Škoda Fabia Combi, tmavě zelené 
barvy, majitele S. s. h. r. se sídlem na výše uvedené adrese, odkud ke škodě 
této poškozené organizace odcizil pouzdro na doklady, ve kterém se nacházely 
doklady OP, OTP od vozidla, zelená karta a průkaz pojištěnce poškozeného Ing. 
M. R. a dále pánskou polozimní bundu světlé barvy spolu s mobilním telefonem 
zn. Nokia 3110 a dioptrickými brýlemi poškozeného M. J., jemuž způsobil 
odcizením předmětných věcí celkovou škodu ve výši nejméně 1.500,- Kč, přestože 
byl odsouzen trestním příkazem Obvodního soudu pro Prahu 8 dne 28. 1. 2000 pod 
čj. 3 T 8/2000-16, který nabyl právní moci dne 3. 10. 2000, pro trestný čin 
krádeže dle § 247 odst. 1 písm. e) tr. zák. k trestu obecně prospěšných prací v 
rozsahu 150 hodin, přičemž na den 26. 4. 2002 je nařízeno VZ o přeměně trestu a 
rozsudkem Obvodního soudu pro Prahu 1 ze dne 5. 10. 2000, čj. 7 T 144/2000, pro 
pokus trestného činu krádeže podle § 8 odst. 1 k § 247 odst. 1 písm. b, e) tr. 
zák. k nepodmíněnému trestu odnětí svobody v trvání 5-ti měsíců, který vykonal 
dne 11. 11. 2000. Za to mu byl uložen podle § 45 odst. 1, 2 tr. zák., § 45a 
odst. 1, 2 tr. zák. s přihlédnutím k § 314e odst. 2 písm. b) tr. ř. trest 
obecně prospěšných prací ve výměře 400 hodin. Tento trestní příkaz nabyl právní 
moci dne 2. 7. 2002, když nebyl oprávněnými osobami napaden odporem.

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného E. E. Obvodnímu soudu pro Prahu 10 
vytýká, že napadeným trestním příkazem byla překročena maximálně přípustná 
výměra trestu obecně prospěšných prací. Dokládá to tím, že trestním příkazem 
Obvodního soudu pro Prahu 8 ze dne 28. 1. 2000, čj. 3 T 8/2000-16, jenž nabyl 
právní moci dne 3. 10. 2000, byl obviněný E. E. uznán vinným trestným činem 
krádeže podle  § 247 odst. 1 písm. e)  tr. zák. a byl za to odsouzen k trestu 
obecně prospěšných prací ve výměře 150 hodin, přičemž s výkonem tohoto trestu 
obviněný E. E. doposud ani nezačal. S poukazem na ustanovení § 36 věty první 
tr. zák. uvedl, že trest obecně prospěšných prací, který byl obviněnému E. E. 
Obvodním soudem pro Prahu 4 ve výměře 400 hodin uložen, přesahuje maximální 
hranici, kterou lze u tohoto druhu trestu vykonat, a tak došlo k porušení 
citovaného ustanovení tr. zák. v neprospěch obviněného. Ministr spravedlnosti 
závěrem navrhl, aby Nejvyšší soud vyslovil podle § 268 odst. 2 tr. ř., že 
trestním příkazem Obvodního soudu pro Prahu 4 ze dne 29. března 2002, čj. 52 T 
48/2002-43, byl porušen zákon v ustanovení § 36 tr. zák., aby podle § 269 odst. 
2 tr. ř. napadený trestní příkaz zrušil a dále postupoval podle  § 270  odst. 1 
tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák. trest obecně prospěšných prací  může soud uložit 
ve výměře od 50 do 400 hodin.

Citovaná ustanovení trestního zákona a trestního řádu nebyla Obvodním soudem 
pro Prahu 4 při vydání trestního příkazu ze dne ze dne 29. března 2002, čj. 52 
T 48/2002-43, dodržena. Při jeho vydání totiž již existoval pravomocný trestní 
příkaz Obvodního soudu pro Prahu 8 ze dne 28. 1. 2000, čj. 3 T 8/2000-16, 
kterým byl obviněnému E. E. uložen trest obecně prospěšných prací ve výměře 150 
hodin, přičemž z následné zprávy Probační a mediační služby ČR středisko P., 
pracoviště P., doručené Obvodnímu soudu pro Prahu 4 dne 22. 10. 2002 (č. l. 7 
spisu zn. Nt 1481/2002) vyplývá, že  tento trest nebyl obviněným E. E. do 
uvedené doby vykonán. Tím došlo  k  překročení nejvyšší přípustné výměry trestu 
obecně prospěšných prací o 150 hodin, povolené zákonem pro tento druh trestu se 
zřetelem k ustanovením §§ 36 a 45a odst. 1 tr. zák. Jde tudíž o trest, který je 
ve zřejmém nepoměru ke stupni nebezpečnosti činu pro společnost a stížnost pro 
porušení zákona byla proto shledána přípustnou podle § 266 odst. 2 tr. ř.

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného E. E. v ustanovení § 36 a § 
45a tr. zák., a v řízení, které jeho vydání předcházelo, tj. v činnosti soudce, 
jenž ve smyslu § 314e odst. 1 tr. ř. je povinen zkoumat, zda skutkový stav je 
spolehlivě prokázán, a to i z hlediska volby a uložení trestu, též v ustanovení 
§ 2 odst. 5, odst. 6 tr. ř. Zde je na místě poznamenat, že existence tohoto 
odsouzení vyplývala přímo z podaného návrhu na potrestání, takže při vyžádání 
příslušného spisu, což bylo ostatně povinností Obvodního soudu pro Prahu 4, 
pokud uvažoval o uložení stejného druhu trestu, by zjistil, že k datu jeho 
rozhodování s výkonem trestu 150 hodin obecně prospěšných prací nebylo vůbec 
ani započato a naopak již byly činěny kroky k přeměně tohoto trestu na trest 
odnětí svobody, o čemž však k tomuto datu nebylo pravomocně rozhodnuto.  

Poté Nejvyšší soud podle § 269 odst. 2 tr. ř. napadený trestní příkaz v celém 
rozsahu zrušil. Současně byla zrušena i všechna rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu. 

V souladu s tímto výrokem pak Nejvyšší soud Obvodnímu soudu pro Prahu 4 
podle       § 270 odst. 1 tr. ř. přikázal, aby věc v potřebném rozsahu znovu 
projednal a rozhodl. V konkrétním případě to znamená znovu rozhodnout o návrhu 
Obvodního státního zastupitelství pro Prahu 4 ze dne 27. 3. 2002, sp. zn.  Zk 
175/2002, na potrestání obviněného E. E. Při novém rozhodování bude nutno vzít 
zřetel na citovaný trestní příkaz Obvodního soudu pro Prahu 8 ze dne 28. 1. 
2000, čj. 3 T 8/2000-16,  přičemž obviněnému E. E., bude-li opět shledán 
vinným, bude nutno uložit trest za dodržení zásady uvedené v ustanovení § 36 
tr. zák. V této souvislosti se Obvodnímu soudu pro Prahu 4 zároveň připomíná, 
že je vázán právním názorem zde Nejvyšším soudem vysloveným (§ 270 odst. 4 tr. 
ř.), jakož i zásadou vyplývající z ustanovení § 273 věty první tr. ř.,  tj. 
vyslovil-li Nejvyšší soud, že zákon byl porušen v neprospěch obviněného, nemůže 
v novém řízení dojít ke změně rozhodnutí v jeho neprospěch.

Pro úplnost Nejvyšší soud upozorňuje na další nedostatek napadeného trestního 
příkazu, který v kontextu vysloveného porušení zákona má již jen okrajový 
význam, spočívající v tom, že ve výroku o trestu není uvedeno ustanovení § 247 
odst. 1 tr. zák., podle něhož měl být trest správně uložen (nikoli podle § 45 
odst. 1 tr. zák.), samozřejmě však s přihlédnutím k ustanovení § 45a odst. 1 
tr. zák. (srovnej náležitosti trestního příkazu  uvedené v § 314f odst. 1 písm. 
d/ tr. ř. pokud jde o výroky o vině a trestu).

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 1. července 2003

Předseda senátu:

JUDr. Juraj  M a l i k   

	

	
