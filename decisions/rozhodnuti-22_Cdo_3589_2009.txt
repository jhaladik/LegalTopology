Soud: Nejvyšší soud

Spisová značka: 22 Cdo 3589/2009

Datum rozhodnutí: 26.09.2011

Typ rozhodnutí: ROZSUDEK


Heslo: Podílové spoluvlastnictví

Dotčené předpisy: § 139 odst. 2 obč. zák.

Kategorie rozhodnutí: B




22 Cdo 3589/2009

ROZSUDEK

Nejvyšší soud České republiky rozhodl v senátě složeném z 
předsedy                     Mgr. Michala Králíka, Ph.D., a soudců JUDr. 
Františka Baláka a JUDr. Jiřího Spáčila, CSc., ve věci žalobce Ing. S. B., 
bytem v Š., zastoupeného JUDr. Jitkou Dolečkovou, advokátkou se sídlem v 
Šumperku, Hlavní třída 5, proti žalovanému K. P., zastoupenému Mgr. Pavlem 
Švestákem, advokátem se sídlem v Šumperku, Starobranská 4, o úpravu užívání 
společné věci, vedené u Okresního soudu v Šumperku pod sp. zn. 16 C 194/2005, o 
dovolání žalovaného proti rozsudku Krajského soudu v Ostravě - pobočka v 
Olomouci ze dne 26. března 2009, č. j. 12 Co 50/2009–133, takto:


Rozsudek Krajského soudu v Ostravě - pobočka v Olomouci ze dne 26. března 2009, 
č. j. 12 Co 50/2009–133, a rozsudek Okresního soudu v Šumperku ze dne 5. 
listopadu 2008, č. j. 16 C 194/2005-112, se ruší a věc se vrací Okresnímu soudu 
v Šumperku k dalšímu řízení. 
 

O d ů v o d n ě n í :

Okresní soud v Šumperku (dále jen „soud prvního stupně“) rozsudkem ze 
dne              5. listopadu 2008, č. j. 16 C 194/2005–112, rozhodl o užívání 
nemovitostí – domu č. p. 2317 na pozemku st. p. č. 103 v k. ú. D., vedlejších 
staveb na pozemku parc. č. 103 v k. ú. D. a pozemku parc. č. 103 v k. ú. D. – 
všech zapsaných na LV č. 491 pro katastrální území D., obec Š., tak, že 
„žalobce je oprávněn užívat místnosti nacházející se v prvním nadzemním podlaží 
v levé části od vstupu, a to sklad, pokoj vpředu, předsíň, koupelnu, WC, a 
pokoj vzadu“, „žalovaný je oprávněn užívat místnosti nacházející se v prvním 
nadzemním podlaží v pravé části od vstupu, a to prodejnu střeleckých potřeb, 
sklad, kancelář a místnosti nacházející se ve střední části v podzemním 
mezipatře, a to WC a komoru pod schodištěm“, „žalobce je oprávněn užívat v 
podzemním podlaží místnost kolem levého zadního rohu budovy s odpojeným kotlem 
– sklep“, „žalobce a žalovaný jsou oprávněni užívat společně ve střední části 
prvního nadzemního podlaží a ve druhém nadzemním podlaží zádveří, přední vstup 
do domu, společnou chodbu, schodiště dolů z prvního nadzemního podlaží do 
podzemního mezipatra, zadní chodbu se zádveřím, a zadní vstup, chodbu se 
schodištěm z prvního do druhého nadzemního podlaží a místnost na uliční straně 
k uskladnění věcí navazující na schodiště, jež se nachází ve střední části 
druhého nadzemního podlaží“, „v levé části v mezipatře je žalobce oprávněn 
užívat místnost s rozvody“, „v prvním nadzemním podlaží na levé straně od 
vstupu je žalobce oprávněn užívat místnosti vlevo, tvořící samostatnou bytovou 
jednotku sestávající z kuchyně, obývacího pokoje, ložnice, koupelny s WC a 
předsíně s vlastním schodištěm“, „v prvním nadzemním podlaží je žalobce 
oprávněn užívat místnosti, které si zde se souhlasem žalovaného zřídil a které 
jsou součástí bytové jednotky v prvním patře, a to pokoj, WC se sprchovým 
koutem, pokoj se schodištěm a chodbu“, „žalovaný je oprávněn užívat zbývající 
půdní prostor ve třetím nadzemním podlaží“, „vedlejší stavbu – garáž – bude 
žalobce užívat tak, že bude užívat levou polovinu se samostatným vstupem, 
žalovaný pravou polovinu opět se samostatným vstupem“, „společně pak budou 
žalobce se žalovaným užívat st. p. č. 103, studnu, trvalé porosty a vedlejší 
stavbu přistavěnou ke garáži, každý v rozsahu jedné poloviny“ (výrok I.) a 
rozhodl o nákladech řízení (výroky II. a III.).

	Vyšel ze zjištění, že účastníci jsou rovnodílnými spoluvlastníky 
nemovitostí, a to domu č. p. 2317 s vedlejší stavbou garáže, postavených na 
pozemku st. p. č. 103, a dále pozemku st. p. č. 103, vše zapsané na listu 
vlastnictví č. 491 pro k. ú. D., okres Š., které nabyli v minulosti za účelem 
podnikání. Mezi účastníky panuje dlouhodobě neshoda zejména ohledně užívání 
společného domu a vedlejší stavby garáže. K návrhu žalobce a s přihlédnutím k 
závěrům znaleckého posudku Ing. Quido Klečky soud prvního stupně dospěl k 
závěru, že úpravu užívání posuzovaných nemovitostí tak, aby co nejlépe 
odpovídala velikosti spoluvlastnických podílů, účelnosti užívání nemovitostí a 
zohledňovala i aktuální způsob užívání, prokázané podnikatelské a bytové 
potřeby a záměry účastníků, minimální rozsah nezbytných stavebních úprav a 
potřebu předcházení budoucím sporů mezi účastníky, je třeba provést pomocí 
vertikálního rozdělení. Pokud jde o žalovaným navrhovanou horizontální 
variantu, tuto s přihlédnutím k závěrům znaleckého posudku vyhodnotil jako méně 
výhodnou, a to jak z hlediska poměru výměr výlučně užívaných obytných ploch 
domu, tak zejména z hlediska rozsahu nezbytných stavebních úprav. Popíral-li 
žalovaný existenci předchozí dohody o vertikálním rozdělení užívání nemovitosti 
zejména z hlediska rozdělení užívání prvního nadzemního podlaží domu, soud 
prvního stupně považoval tuto námitku za vyvrácenou stavebním povolením z 31. 
května 1999, které koresponduje s tvrzením žalobce, že podle dohody v přízemí 
bude každý provozovat vlastní prodejnu a v patře bude mít každý bytovou 
jednotku. Na základě uvedených zjištění soud prvního stupně ve vztahu k domu, 
sestávajícího ze tří nadzemních podlaží, tj. včetně půdní vestavby nad levou 
částí domu a půdního prostoru nad střední a pravou částí domu, upravil užívání 
tak, že střední část ponechal ve společném užívání obou účastníků, tak jak je 
specifikováno ve výroku rozsudku, z toho u místností nacházejících se v 
podzemním mezipatře – WC a komoru pod schodištěm – rozhodl o jejích výlučném 
užívání žalovaného, zatímco u části domu od hlavního vchodu nalevo rozhodl o 
výlučném užívání žalobce a u pravé části o výlučném užívání žalovaného. Pokud 
jde o půdní prostor, jeho levou část, upravenou žalobcem se souhlasem 
žalovaného na podkrovní obytné místnosti, ponechal ve výlučném užívání žalobce 
a zbývající část půdního prostoru nad střední částí domu a nad pravou částí 
domu ponechal ve výlučném užívání žalovaného. 

Krajský soud v Ostravě - pobočka v Olomouci, (dále jen „odvolací soud“) k 
odvolání žalovaného rozsudkem ze dne 26. března 2009, č. j. 12 Co 50/2009-133, 
rozsudek soudu prvního stupně změnil tak, že k užívání celého půdního prostoru 
domu č. p. 2317 upravil ve prospěch žalobce, ve zbývající části rozhodl ve věci 
samé shodně se soudem prvního stupně s tím, že výrok jeho rozsudku v této části 
toliko formulačně zpřesnil a opravil – zejména ohledně vymezení užívání 
místností druhého nadzemního podlaží, které soud prvního stupně označil 
nesprávně jako první nadzemní podlaží (výrok I.), a rozhodl o nákladech řízení 
před soudy obou stupňů (výroky II.- IV.).

Odvolací soud vyšel ze skutkových zjištění soudu prvního stupně, neztotožnil se 
však s jeho právním posouzením věci ohledně rozdělení užívání společné půdy 
domu. Dospěl k závěru, že s ohledem na jediný vstup na půdu, který je možný 
toliko z levé části domu užívané žalobcem, nelze užívání půdy rozdělit mezi oba 
spoluvlastníky tak, jak to učinil soud prvního stupně. Za této situace se jeví 
neúčelným, aby žalovaný musel zřídit přístup do půdního prostoru při nesouhlasu 
žalobce s přístupem do zbývajícího půdního prostoru přes jeho byt, mimo prostor 
budovy. Jelikož žalovaný aktuálně nemá přístup na předmětnou část půdy, nijak 
ji nevyužívá a ani netvrdil, že by ji užívat chtěl, a nejedná se o obytnou 
místnost, odvolacímu soudu se jeví účelnějším přikázání této části nemovitosti 
do užívání žalobce. S ohledem na výměru tohoto prostoru ve vztahu k ostatním 
částem nemovitosti nebude nijak podstatně provedena disproporce mezi částmi 
užívanými účastníky, aby nebyla dodržena základní zásada stejné míry využívání. 
Konstatoval, že pokud by došlo k částečným rozdílům, tyto lze řešit cestou 
finančního vypořádání účastníků.

Rozsudek odvolacího soudu napadl žalovaný v celém rozsahu dovoláním, jehož 
přípustnost spatřuje v § 237 odst. 1 písm. a) občanského soudního řádu (dále 
jen „o. s. ř.“) a podává je z důvodů podle § 241a odst. 2 písm. b) a odst. 3 o. 
s. ř. Podle názoru dovolatele odvolací soud nepostupoval v souladu s § 132 o. 
s. ř., jelikož pominul rozhodné skutečnosti, které byly provedenými důkazy 
prokázány či vyšly v řízení najevo a v důsledku toho je v jeho závěrech a 
zjištěních logický rozpor. Nesouhlasí se závěrem odvolacího soudu, který sice 
napravil nedostatek soudu prvního stupně spočívající v přikázání  části půdy 
domu do užívání žalovaného, k níž fakticky nemá přístup, odvolací soud však v 
rámci toho neučinil další závěr, že vzniklý nepoměr (přibližně 60 m? bez 
započtení plochy půdy) je třeba zohlednit při úpravě užívání jiných částí či 
příslušenství nemovitosti. Má za to, že úprava užívání, vycházející vstříc 
návrhu žalobce, žalovanému prakticky znemožňuje užívání nemovitosti pro provoz 
své prodejny, neboť nemá vybudované samostatné WC, když WC v prostoru schodiště 
je dočasné a bylo vybudované žalobcem jako náhrada za zrušené WC v mezipatře a 
není zkolaudované. Také vlastní sociální zařízení není možné vybudovat v 
dosavadních částech prodejny v přízemí, kterou žalovaný užívá. Hovoří-li 
odvolací soud o bytu ve druhém nadzemním podlaží (správně zřejmě „o bytu v 
pravé části druhého nadzemního podlaží“), toto tvrzení považuje dovolatel za 
nepravdivé, neboť v současné době jde pouze o dvě místnosti s oknem a další 
místnosti jsou pouze s větracími okénky, přičemž v těchto místnostech není 
přívod vody ani zde nejsou zřízeny odpady pro sociální zařízení. Namítá, že 
pokud jde o vytápění, žalobce provedl v nemovitosti změny proti vůli žalovaného 
a docílil tím nynějšího faktického stavu. 

Jelikož žalobce v současné době nevyužívá prostor prvního nadzemního podlaží, 
žalovaný má za to, že soudy měly vyhovět jeho návrhu horizontálního rozdělení 
nemovitosti, které by lépe eliminovalo možnost častého setkávání účastníků. 
Žalobci bylo navíc vyhověno i ohledně návrhu jeho výlučného užívání podzemní 
části nemovitosti. Odvolací soud tak měl při snaze dodržet zásadu stejné míry 
využívání zohlednit větší míru užívání části nemovitosti ze strany žalobce tak, 
že by žalovanému umožnil užívat první nadzemní podlaží a sklep. Pokud jde o 
vady řízení, namítá, že odvolací soud se nezabýval okolností, zda existovala 
mezi účastníky tvrzená dohoda o užívání nemovitosti a zda dosud provedená 
úprava nemovitosti na základě stavebního povolení byla zkolaudována či nikoliv. 
Navrhl, aby bylo napadené rozhodnutí zrušeno a věc vrácena odvolacímu soudu k 
dalšímu řízení.

	Žalobce se ve vyjádření k dovolání ztotožnil s napadeným rozhodnutím a 
navrhl, aby bylo dovolání zamítnuto. Namítá-li žalovaný, že žalobce místnosti v 
levé části přízemí v současné době neužívá k podnikání, toto tvrzení považuje 
za nepravdivé, neboť i v protokolu o místním šetření je záznam o tom, že 
žalobce má v místnostech v přízemí umístěnu svou kancelář. To, že žalobce nemá 
na adrese domu své sídlo, je způsobeno nesouhlasem žalovaného s umístěním sídla 
jeho živnosti. Vyvrací tvrzení žalovaného, že by v pravé přízemní části domu 
nebylo možné vybudovat sociální zázemí pro provoz prodejny žalovaného, když 
podle znaleckého posudku z doby prodeje nemovitosti vyplývá, že na chodbě v 
pravé polovině domu se nacházelo umyvadlo a podle původních plánů se v 
místnostech (zřejmě pravé části domu, kde se nyní prodejna žalovaného umístěna) 
nacházelo WC, které však bylo při úpravě na prodejnu a kanceláře odstraněno. Ve 
vztahu k místnostem v prvním patře namítá, že místnosti v levé části byly před 
úpravami provedenými žalobcem na základě stavebního povolení stejné, jako jsou 
nyní místnosti v pravé části. Stejně tak přebudoval žalobce místnosti v půdním 
prostoru nad levou částí domu.

Podle čl. II. – přechodná ustanovení, bodu 12 zákona č. 7/2009 Sb., kterým se 
mění zákon č. 99/1963 Sb., občanský soudní řád, ve znění pozdějších předpisů, a 
další související zákony, účinného od 1. 7. 2009 (vyjma ustanovení čl. I bodů 
69, 71 a 100, ustanovení čl. XIII a ustanovení čl. XVII bodu 1, která nabývají 
účinnosti 23. 1. 2009), dovolání proti rozhodnutím odvolacího soudu vyhlášeným 
(vydaným) přede dnem nabytí účinnosti tohoto zákona se projednají a rozhodnou 
podle dosavadních právních předpisů; užití nového ustanovení § 243c odst. 2 tím 
není dotčeno.

	Dovolací soud proto při projednání dovolání postupoval podle občanského 
soudního řádu ve znění účinném do novely provedené zákonem č. 7/2009 Sb.

Nejvyšší soud České republiky, po zjištění, že dovolání je přípustné podle § 
237 odst. 1 písm. a) o. s. ř. a bylo podáno včas  oprávněnou osobou, přezkoumal 
napadený rozsudek při vázanosti uplatněným dovolacím důvodem (§ 242 odst. 3 
věta první) bez nařízení jednání (§ 243a odst. 1 věta první o. s. ř.) a dospěl 
k závěru, že dovolání je důvodné. 

	Podle § 242 odst. 3 o. s. ř. rozhodnutí odvolacího soudu lze přezkoumat 
jen z důvodů uplatněných v dovolání. Je-li dovolání přípustné, dovolací soud 
přihlédne též k vadám uvedeným v § 229 odst. 1, § 229 odst. 2 písm. a) a b) a § 
229 odst. 3, jakož i k jiným vadám řízení, které mohly mít za následek 
nesprávné rozhodnutí ve věci, i když nebyly v dovolání uplatněny.

	Podle § 137 odst. 1 obč. zák. podíl vyjadřuje míru, jakou se 
spoluvlastníci podílejí na právech a povinnostech vyplývajících ze 
spoluvlastnictví ke společné věci.

Podle § 139 odst. 2 obč. zák. o hospodaření se společnou věcí rozhodují 
spoluvlastníci většinou, počítanou podle velikosti podílů. Při rovnosti hlasů 
nebo nedosáhne-li se většiny anebo dohody, rozhodne na návrh kteréhokoliv 
spoluvlastníka soud.

Pod pojem hospodaření se společnou věcí, a tudíž pod právní režim ustanovení § 
139 odst. 2 obč. zák., spadá též rozhodování o užívání věci v podílovém 
spoluvlastnictví (k tomu srovnej např. rozsudek Nejvyššího soudu České 
republiky ze dne 20. ledna 1999, sp. zn. 22 Cdo 2528/98, uveřejněný ve Sbírce 
soudních rozhodnutí a stanovisek, 2000, pod pořadovým č. 31). 

Z povahy podílového spoluvlastnictví vyplývá, že dohoda je primárním způsobem 
řešení záležitostí spoluvlastníků (k tomu srovnej rozsudek Nejvyššího soudu 
České republiky ze dne 31. března 2011, sp. zn. 22 Cdo 4455/2008, uveřejněný na 
internetových stránkách Nejvyššího soudu České republiky – www.nsoud.cz). Z 
ustanovení § 139 odst. 2 obč. zák. jednoznačně vyplývá, že úprava užívání 
(jakožto formy hospodaření se společnou věcí) soudem přichází do úvahy až 
tehdy, není-li provedena na základě dohody podílových spoluvlastníků (k tomu 
srovnej shodně : Švestka, J., Spáčil, J., Škárová, M., Hulmák, M. a kol. 
Občanský zákoník. I. § 1 až 459. Komentář. 2. vydání. Praha : C. H. Beck, 2009, 
str. 856). Jinak řečeno, bylo-li o užívání společné věci rozhodnuto na základě 
dohody rovnodílných podílových spoluvlastníků, nemůže se spoluvlastník bez 
dalšího domáhat úpravy užívání rozhodnutím soudu. 

Soud prvního stupně – jak vyplývá z odůvodnění rozsudku – vzal za prokázáno, že 
„účastníci se museli v minulosti dohodnout tak, že každý bude užívat jednu 
polovinu domu a to žalovaný pravou a žalobce levou s tím, že při tomto 
rozdělení užívání vzniknou dvě rovnocenné poloviny, v nichž si může každý 
realizovat jak podnikání, tak i bytovou potřebu“. Odvolací soud závěry soudu 
prvního stupně výslovně akceptoval vyjma části konkrétní úpravy užívání 
týkající se půdního prostoru. 

Jestliže lze z uvedeného usuzovat na závěr o tom, že soudy vzaly za prokázánu 
existenci dohody podílových spoluvlastníků k domu, nebylo možno, aby byla 
úprava užívání provedena rozhodnutím soudu. I kdyby však závěr soudu prvního 
stupně měl naznačovat toliko možnost uzavřené dohody, musely by se soudy 
zabývat primárně posouzením, zda k uzavření takového dohody došlo. 

Z odůvodnění rozsudku soudu prvního stupně se totiž podává, že žaloba byla 
založena mimo jiné na tvrzení, že se účastníci po odchodu žalobce z firmy k 1. 
1. 2001 „domluvili, že žalovaný bude užívat místnosti v přízemí vpravo od 
vstupu, žalobce pak místnosti vlevo od vstupu. Místnosti v prvém patře pak opět 
žalobce vlevo od vstupu, společně měla být užívána chodba se schodištěm a 
místnost navazující na chodbu a žalovaný místnosti vpravo od vstupu, půda měla 
být užívání každým jednou polovinou“. Jak se podává dále z odůvodnění rozsudku, 
žalovaný sice popřel existenci dohody mezi účastníky tak, jak ji tvrdil 
žalobce, nicméně sám připustil existenci dohody o úpravě užívání věci tak, že 
„žalobce bude užívat pro své bydlení první poschodí a půdu a žalovaný bude 
využívat přízemí k podnikatelské činnosti.“ I v rámci vyjádření žalobce k 
odvolání žalovaného proti rozsudku soudu prvního stupně poukazoval žalobce 
výslovně na skutečnost, že „se oba účastníci na užívání domu dohodli tak, že 
levá část je v užívání žalobce a pravá část pro žalovaného. Rozdělení užívání 
domu tak, jak je uvedeno napadeným rozsudkem, odráží dřívější ujednání 
spoluvlastníků.“

Jestliže za této situace soudy bez dalšího rozhodly o úpravě užívání, spočívá 
jejich rozhodnutí na nesprávném právním posouzení věci a dovolací důvod podle § 
241a odst. 2 písm. b) o. s. ř. byl uplatněn právem. 

Přestože se z dosavadního stavu dokazování a přednesů účastníků podávala dohoda 
toliko o úpravě užívání ve vztahu k domu a nikoliv ve vztahu k pozemku parc. č. 
103, garáži, včetně vedlejších staveb, studni a trvalých porostů, nemohla 
obstát ani úprava užívání k této části předmětu řízení. Je totiž zřejmé, že 
úprava užívání k tomuto dalšímu předmětu řízení může být funkčně odvislá od 
úpravy užívání domu. Nadto v této souvislosti dovolací soud podotýká, že pokud 
jde o úpravu užívání pozemku parc. č. 103, lze uvažovat o úpravě, které se 
domáhají účastníci řízení, pouze ve vztahu k té části, která není zastavěna. Ve 
vztahu k ostatnímu předmětu řízení bude na nalézacích soudech, aby si především 
ujasnily, zda se jedná o samostatné věci v právním slova smyslu či součásti 
věci jiné (studna, trvalé porosty). Úpravu užívání věci v podílovém 
spoluvlastnictví lze totiž realizovat pouze ve vztahu k věci v právním slova 
smyslu. Jestliže by totiž šlo o součást věci jiné, nebylo by možné provést 
samostatnou úpravu užívání součásti věci, ale toliko úpravu jejího užívání v 
souvislosti s úpravou užívání věci hlavní. Ani z tohoto pohledu se však 
nalézací soudy věcí nezabývaly. 

Rozhodnutí odvolacího soudu tudíž není správné. Dovolací soud proto napadený 
rozsudek odvolacího soudu podle ustanovení § 243b odst. 2, 3 o. s. ř. zrušil a 
protože důvody, pro které bylo zrušeno rozhodnutí odvolacího soudu, platí i na 
rozhodnutí soudu prvního stupně, zrušil i toto rozhodnutí a věc vrátil soudu 
prvního stupně k dalšímu řízení, v němž je soud prvního stupně vázán vysloveným 
právním názorem dovolacího soudu ve smyslu § 243d odst. 1 věta první o. s. ř.

V dalším řízení se soud prvního stupně bude zabývat existencí tvrzené dohody o 
úpravě užívání domu postupem podle § 118a odst. 1, 3 o. s. ř. jak ve vztahu k 
obsahu dohody tvrzené žalobcem, tak také žalovaným, neboť teprve v případě 
závěru o neexistenci dohody o úpravě užívání přichází do úvahy rozhodnutí soudu 
o úpravě užívání společné věci. Ani případný závěr o uzavření dohody o užívání 
společné věci však ještě nemusí znamenat nemožnost soudu o úpravě užívání 
rozhodnout. 

Podle ustálené judikatury je totiž dohoda podílových spoluvlastníků o 
hospodaření se společnou věcí bezformálním právním úkonem a nemusí být písemná 
ani tehdy, týká-li se nemovité věci. Může být uzavřena i ústní nebo 
konkludentní formou. Podíloví spoluvlastníci ji mohou uzavřít na dobu určitou 
nebo neurčitou, přičemž jsou svými smluvními projevy vázáni, nedojde-li ke 
změně poměrů nebo není-li dohoda nahrazena novou dohodou všech spoluvlastníků. 
Podstatnou změnou poměrů je existence takových objektivních a subjektivních 
okolností, u nichž by bylo možno důvodně předpokládat, že při jejich existenci 
by došlo k jiné dohodě spoluvlastníků o hospodaření se společnou věcí (k tomu 
srovnej rozsudek Nejvyššího soudu České republiky ze dne 10. prosince 2009, sp. 
zn. 22 Cdo 4347/2007, uveřejněný v časopise Právní rozhledy, 2010, č. 18, str. 
671). 

Ani z pohledu toho, zda došlo ke změně poměrů, případně zda uvedená dohoda o 
úpravě užívání společné věci byla odklizena jiným zákonem relevantním způsobem 
(např. výpovědí) – (k tomu srovnej odůvodnění rozsudku Nejvyššího soudu České 
republiky ze dne 31. března 2011, sp. zn. 22 Cdo 4455/2008, uveřejněného na 
internetových stránkách Nejvyššího soudu České republiky – www.nsoud.cz) se 
nalézací soudy nezabývaly a i z tohoto pohledu jejich rozhodnutí spočívá na 
nesprávném právním posouzení věci. 

Pro úplnost dovolací soud dodává, že dospějí-li soudy k závěru, že jsou 
podmínky pro úpravu užívání společné věci, je namístě formulovat ji buď jako 
společnou oběma spoluvlastníkům nebo jako výlučnou svědčící pouze některému z 
nich. Nalézací soudy dále nepřehlédnou, že je-li soudním rozhodnutím upraveno 
užívání společné věci, je třeba, aby vedle vymezení práv jednotlivých 
spoluvlastníků rozhodnutí obsahovalo také určení tomu odpovídajících povinností 
spoluvlastníků ostatních tak, aby se jednalo o rozhodnutí vykonatelné v 
případě, že ze strany spoluvlastníků by nebyl obsah rozhodnutí respektován a 
dodržován, neboť předpokladem případného výkonu rozhodnutí je neplnění soudem 
uložené povinnosti. 	

	
P o u č e n í : Proti tomuto rozsudku není opravný prostředek přípustný.
	
V Brně dne 26. září 2011
Mgr. Michal Králík, Ph.D., v. r.
předseda senátu


