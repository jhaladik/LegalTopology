Soud: Nejvyšší soud

Spisová značka: 4 Tz 142/2003

Datum rozhodnutí: 21.10.2003

Typ rozhodnutí: Rozsudek




4 Tz 142/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal  ve veřejném zasedání dne 21. října 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného P. K.,  t. 
č. ve výkonu trestu odnětí svobody ve Věznici O. n. O., proti rozsudku 
Okresního soudu v Benešově ze dne 18. 11. 2002, sp. zn. 2 T 301/2002, a podle § 
268 odst. 2, § 269 odst. 2 a § 270 odst. 1 tr. ř. rozhodl   t a k t o :

Pravomocným rozsudkem Okresního soudu v Benešově ze dne 18. 11. 2002, sp. 
zn.       2 T 301/2002,  b y l   p o r u š e n   z á k o n   v ustanoveních § 
35 odst. 2, § 36 a § 57a odst. 1 tr. zák., a  v řízení, které mu předcházelo v 
ustanoveních § 2 odst. 5, 6 tr. ř. v neprospěch obviněného P. K.

Napadený rozsudek   se   z r u š u j e .

Zrušují se též všechna další rozhodnutí, na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Benešově  se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Samosoudkyně Okresního soudu v Benešově vydala dne 18. 11. 2002, pod sp. zn.  2 
T 301/2002, rozsudek, jímž byl obviněný P. K. uznán vinným trestným činem 
krádeže podle § 247 odst. 1 písm. e) tr. zák. Uvedeného trestného činu se 
dopustil tím, že dne 24. 6. 2002 v době od 10.30 hod. do 13.00 hod. odcizil ve 
V., okr. B., z přízemí panelového domu  v S. ulici pánské jízdní kolo zn. Autor 
Colorado 31 Speed, červené barvy, v hodnotě minimálně 3.500,- Kč ke škodě 
majitele T. B., a tohoto jednání se dopustil přesto, že rozsudkem Okresního 
soudu v Jindřichově Hradci ze dne 12. 2. 2001, čj. 1 T 8/2001-165 mimo jiné i 
za trestný čin krádeže podle § 247 odst. 1 písm. b), e), odst. 2 tr. zák. Za 
tento trestný čin a za sbíhající se trestný čin krádeže podle § 247 odst. 1 
písm. e) tr. zák., kterým byl uznán vinným pravomocným trestním příkazem 
Obvodního soudu pro Prahu 8 ze dne 29. 7. 2002, sp. zn. 3 T 106/2002, mu byl 
uložen souhrnný trest odnětí svobody v trvání jednoho roku se zařazením do 
věznice s ostrahou a dále trest zákazu pobytu na území okresu B. na dobu 30 
měsíců.

Tento trestní příkaz nabyl právní moci dne 6. 12. 2002.

Proti citovanému rozsudku podal ministr spravedlnosti České republiky stížnost 
pro porušení zákona ve prospěch obviněného P. K. Namítá v ní, že zákon byl v 
neprospěch obviněného porušen v ustanovení § 2 odst. 5, 6 a § 12 odst. 11 tr. 
ř. a § 35  odst. 2 tr. zák., § 37a tr. zák., § 57a odst. 1 tr. zák. a § 89 
odst. 3 tr. zák.

Ministr spravedlnosti ve stížnosti pro porušení zákona vytkl, že samosoudce 
Okresního soudu v Benešově v trestní věci sp. zn. 2 T 301/2002 sice provedl 
důkaz přečtením pravomocného trestního příkazu Obvodního soudu pro Prahu 8 ze 
dne 29. 7. 2002, sp. zn. 3 T 106/2002, jímž byl obviněný P. K. odsouzen za 
trestný čin krádeže podle § 247 odst. 1 písm. e) tr. zák. k trestu obecně 
prospěšných prací ve výměře 150 hodin, telefonickým dotazem ověřil právní moc 
tohoto trestního příkazu, avšak odpovídající závěry týkající se případné 
nutnosti uložit za sbíhající se trestné činy trest souhrnný z toho však 
nevyvodil.

Stěžovatel upozorňuje také na předchozí odsouzení obviněného z rozsudku 
Obvodního soudu pro Prahu 1, kterým byl obviněný uznán vinným trestným činem 
krádeže podle § 247 odst. 1 písm. e) tr. zák., za což mu byl uložen trest 
odnětí svobody v trvání deseti měsíců se zařazením do věznice s ostrahou, a 
dále trest zákazu pobytu na území hl. m. P. na dobu tří let. Stěžovatel dále 
namítá, že v úvahu připadalo ukládání trestu za pokračující trestný čin, neboť 
trestné činnosti shora popsané se obviněný dopustil ve dnech 24. 6. 2002, 28. 
6. 2002 a 2. 7. 2002, tedy v krátkém časovém rozmezí, když jednotlivé dílčí 
útoky odpovídají kritériím stanoveným ustanovením § 89 odst. 3 tr. zák. (ve 
všech třech případech se jedná  o  trestný čin krádeže, hodnota odcizené věci v 
žádném z případů nepřesáhla částku 5.000,- Kč) a tvoří jediný pokračující 
trestný čin. Trestní řád umožňuje vést o jednotlivých útocích pokračujícího 
trestného činu samostatná řízení, ovšem s tím, že konečný odsuzující výrok musí 
být učiněn v souladu s ustanovením § 37a tr. zák. „Dělícím momentem“ při 
pokračování v trestném činu je podle § 12 odst. 11 tr. ř. sdělení obvinění, 
jímž je za současné procesní úpravy nutno rozumět zahájení trestního stíhání 
podle § 160 odst. 1 tr. ř. Ve všech shora uvedených trestních řízeních 
obviněného byl však v souladu s § 179a a násl. tr. ř. vedeno zkrácené přípravné 
řízení, kdy účinek zahájení trestního stíhání nastává podle § 314b odst. 1 tr. 
ř. až doručením návrhu na potrestání soudu; tento účinek nastal poprvé u 
trestní věci vedené u Obvodního soudu pro Prahu 1, sp. zn. 3 T 118/2002, když 
návrh státního zástupce na potrestání byl obviněnému P. K. doručen dne 4. 7. 
2003, tj. až poté, co obviněný postupně spáchal tři shora naznačené útoky.

Ministr spravedlnosti vyjádřil v podaném mimořádném opravném prostředku názor, 
že k porušení zákona nedošlo v trestní věci vedené u Obvodního soudu pro Prahu 
1 pod sp. zn. 3 T 118/2002, neboť toto rozhodnutí nabylo právní moci jako první 
dne 23. 10. 2002, a teprve v dalších trestních řízeních týkajících se 
obviněného mělo být o vině a trestu obviněného rozhodováno v souladu s 
ustanovením § 37a tr. zák. Ministr spravedlnosti nenapadá stížností pro 
porušení zákona ani trestní příkaz Obvodního soudu pro Prahu 8 ze dne 29. 7. 
2002, sp. zn. 3 T 106/2002, neboť tento byl dosud doručen pouze obviněnému a už 
ne jeho obhájci, jehož musel mít v rámci nutné obhajoby,  neboť v kritické době 
byl ve vazbě v jiné trestní věci, a citovaný trestní příkaz tak dosud nenabyl 
právní moci. Okresní soud v Benešově však tento trestní příkaz považoval za 
pravomocný a výrok  o trestu z něj podle § 35 odst. 2 tr. zák. zrušil, správně 
přitom měl zvažovat místo ukládání souhrnného trestu uložení trestu společného.

Závěrem ministr spravedlnosti navrhl, aby Nejvyšší soud podle § 268 odst. 2 tr. 
ř. vyslovil, že napadeným rozsudkem došlo k porušení zákona v neprospěch 
obviněného P. K. v namítaném rozsahu, aby podle § 269 odst. 2 tr. ř. napadený 
trestní příkaz zrušil včetně rozhodnutí obsahově navazujících a dále aby 
postupoval podle § 270 odst. 1 tr. ř.

Nejvyšší soud České republiky přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a  dospěl k následujícím závěrům.

V posuzované trestní věci bylo konáno zkrácené přípravné řízení podle § 179a a 
násl. tr. ř., takže k zahájení trestního stíhání došlo dne 8. 7. 2002, kdy byl 
okresnímu soudu doručen návrh na potrestání (§  314b odst. 1 tr. ř.).

Z obsahu spisu Obvodního soudu pro Prahu 8, sp. zn. 3 T 106/2002, je zřejmé, že 
k doručení návrhu na potrestání soudu došlo  rovněž dne dne 8. 7. 2002. Pokud 
jde o trestní věc obviněného, jež byla vedena u Obvodního soudu pro Prahu 1, 
sp. zn. 3 T 118/2002, zde účinky uvedené v ustanovení § 314b odst. 1 tr. ř. 
nastaly dne 4. 7. 2002.

Skutku ve věci Okresního soudu v Benešově, sp. zn. 2 T 301/2002, se obviněný P. 
K. dopustil dne 24. 6. 2002, když odcizil kolo v hodnotě 3.500,- Kč, skutku ve 
věci Obvodního soudu pro Prahu 8, sp. zn. 3 T 106/2002, dne 28. 6. 2002, kdy v 
prodejně A. v P. odcizil kuřecí řízky v celkové hodnotě 547,70 Kč a konečně 
skutku ve věci Obvodního soudu pro Prahu 1, sp. zn. 3 T 118/2002, tím, že dne 
2. 7. 2002 v P. v OD T. odcizil bundu v hodnotě 1.999,- Kč. Z časové 
posloupnosti útoků, které na sebe bezprostředně navazovaly, způsobu jejich 
provedení a zejména jednotného záměru obviněného opatřovat si krádežemi  věcí a 
jejich následným prodejem finanční prostředky k obživě, je zřejmé, že jednání 
obviněného je  pokračováním v trestném činu. Podle ustanovení § 89 odst. 3 tr. 
zák. se pokračováním v trestném činu rozumí takové jednání, jehož jednotlivé 
dílčí útoky vedené jednotným záměrem naplňují stejnou skutkovou podstatu 
trestného činu, jsou spojeny stejným nebo podobným způsobem provedení a blízkou 
souvislostí časovou a v předmětu útoku.

Je tedy zřejmé, že v případě všech tří samostatně vedených trestních řízení 
obviněného šlo o dílčí útoky jednoho pokračujícího trestného činu krádeže podle 
§ 247 odst. 1 písm. e) tr. zák. Toto zjištění je rozhodné z pohledu aplikace 
ustanovení § 37a tr. zák., které upravuje ukládání společného trestu za 
pokračování v trestném činu.

Podle tohoto zákonného ustanovení je povinností soudu v případě, že odsuzuje 
pachatele za dílčí útok u pokračování v trestném činu (§ 89 odst. 3), za jehož 
ostatní útoky již je soudem prvního stupně vyhlášen odsuzující rozsudek, který 
již nabyl právní moci, zrušit v rozsudku dřívějším výrok o vině o pokračujícím 
trestném činu a trestných činech spáchaných s ním v jednočinném souběhu, celý 
výrok o trestu, jakož i další výroky, které mají v uvedeném výroku o vině svůj 
podklad, a znovu při vázanosti skutkovými zjištěními v zrušeném rozsudku 
rozhodnout o vině pokračujícím trestným činem, včetně nového dílčího útoku, 
popřípadě trestných činech spáchaných s ním v jednočinném souběhu, o společném 
trestu za pokračující trestný čin, který nesmí být mírnější než trest uložený 
rozsudkem dřívějším, a případně i o navazujících výrocích, které mají ve výroku 
o vině svůj podklad.

Je třeba konstatovat, že samosoudce Okresního soudu v Benešově pochybil, pokud 
ukládal trest souhrnný dle zásad uvedených v ustanovení § 35 odst. 2 tr. zák., 
a nikoli trest společný za pokračování v trestném činu dle § 37a tr. zák. V 
posuzované trestní věci bylo nutno vycházet ze zjištění, že Obvodní soud pro 
Prahu 1, sp. zn. 3 T 118/2002, rozhodl rozsudkem dne 24. 7. 2002, který nabyl 
právní moci dne 23. 10. 2002 a Obvodní soud pro Prahu 8 vydal ve věci sp. zn. 3 
T 106/2002 dne 29. 7. 2002 trestní příkaz, který byl obviněnému doručen dne 2. 
10. 2002. Právní moci nabyl dne 11. 10. 2002. V době, kdy rozhodoval Okresní 
soud v Benešově, měl naplněny všechny zákonné předpoklady pro postup dle § 37a 
tr. zák., tzn. měl zrušit výroky o vině z citovaného rozsudku Obvodního soudu 
pro Prahu 1 a trestního příkazu Obvodního soudu pro Prahu 8, výroky o trestech 
z obou těchto rozhodnutí, rozhodnout o vině pokračujícím trestným činem krádeže 
podle § 247 odst. 1  písm. e) tr. ř. a uložit společný trest.

Pokud ministr spravedlnosti v podané stížnosti pro porušení zákona dovodil, že 
trestní příkaz Obvodního soudu pro Prahu 8, sp. zn. 3 T 106/2002, nenabyl 
právní moci, Nejvyšší soud se s tímto právním názorem neztotožnil a uvádí 
následující.

Z ustanovení § 314g odst. 2 tr. ř. vyplývá, že trestní příkaz se stane 
pravomocným, nebyl-li proti němu podán oprávněnou osobou ve lhůtě odpor.

Podle § 314g odst. 1 tr. ř. odpor proti trestnímu příkazu mohou podat obviněný, 
osoby, které jsou oprávněny podat v jeho prospěch odvolání, a státní zástupce. 
Odpor se podle tohoto ustanovení podává ve lhůtě osmi dnů od doručení trestního 
příkazu. 

Podle § 314f odst. 2 tr. ř. se trestní příkaz doručuje obviněnému, státnímu 
zástupci  a poškozenému, který uplatnil nárok na náhradu škody. Toto ustanovení 
zároveň uvádí, že má-li obviněný obhájce, doručí se trestní příkaz též jemu.

Nastane-li v průběhu trestního stíhání některý z důvodů nutné obhajoby, znamená 
to, že obviněný musí mít obhájce. Ze samotné existence důvodu nutné obhajoby 
však nevyplývá, že subjektem řízení je také obhájce. V důsledku samotného 
vzniku důvodu nutné obhajoby se žádný konkrétní advokát ještě nestává obhájcem 
obviněného.Určitý advokát se stává obhájcem obviněného teprve tehdy, jestliže 
si ho obviněný jako svého obhájce zvolí podle § 37 odst. 1 tr. ř., popřípadě mu 
ho zvolí jiná oprávněná osoba, anebo jestliže je obviněnému ustanoven podle § 
38 odst. 1 tr. ř. Zvolení nebo ustanovení jsou taxativně vymezené způsoby, 
kterými se advokát stává obhájcem obviněného. Není-li advokát zvolen nebo 
ustanoven obhájcem obviněného, jde o stav, kdy obviněný obhájce nemá a kdy 
obhájce jako subjekt řízení nevystupuje.

O tom, že postavení obhájce v řízení nevzniká  jen v samotné skutečnosti, která 
je důvodem nutné obhajoby, nakonec svědčí i znění ustanovení § 38 odst. 1 tr. 
ř., podle něhož jestliže obviněný nemá obhájce v případě, kdy ho mít musí, určí 
se mu lhůta ke zvolení. obhájce, a pokud v této lhůtě nebude obhájce zvolen, 
bude mu neprodleně ustanoven. To znamená, že trestní řád se situací, v níž 
obviněný nemá obhájce, ačkoli ho musí mít, nespojuje bezprostředně ten 
důsledek, že by se nějaký advokát bez dalšího ocitl v řízení jako obhájce 
obviněného, nýbrž stanoví taxativně určené postupy, jejichž výsledkem teprve je 
přítomnost určitého advokáta v řízení jako obhájce obviněného. Jestliže z 
jakéhokoli důvodu se uvedené postupy neuskuteční a jestliže proto žádný advokát 
není zvolen nebo ustanoven obhájcem obviněného, nestanoví trestní řád nic v tom 
smyslu, že by např. neběžely lhůty stanovené pro podání opravného prostředku 
obviněného apod. Trestní řád nestanoví ani žádnou fikci přítomnosti obhájce v 
řízení.

Obviněný tedy má obhájce jedině tehdy, jestliže si ho sám zvolil, popřípadě mu 
ho zvolila jiná oprávněná osoba, nebo jestliže mu byl ustanoven. Jinak jde o 
stav, kdy obhájce není subjektem řízení.

Z těchto východisek je třeba posuzovat i otázku, jak je právní moc trestního 
příkazu v případě nutné obhajoby podmíněna skutečností, že trestní příkaz byl 
doručen též obhájci. Doručení trestního příkazu obhájci je podmínkou právní 
moci trestního příkazu za situace, kdy obhájce je subjektem řízení, tedy 
jestliže obviněný zvoleného nebo ustanoveného obhájce skutečně má. Ustanovení § 
314f odst. 2 tr. ř. stanoví, že má-li obviněný obhájce, doručí se trestní 
příkaz též jemu. To má svou logickou návaznost na ustanovení § 38 odst. 1 tr. 
ř., z něhož vyplývá, že obviněný má obhájce tehdy, jestliže si ho sám zvolil, 
popřípadě mu ho  zvolila jiná oprávněná osoba, nebo jestliže mu byl ustanoven. 
Protože se advokát nestává obhájcem obviněného pouze v důsledku skutečnosti, že 
existuje důvod nutné obhajoby, nevyplývá z existence důvodu nutné obhajoby ani 
to, že by se trestní příkaz doručoval obhájci, který v řízení ostatně ani jako 
jeho subjekt nevystupuje. Povinnost doručit trestní příkaz obhájci nevyplývá 
bezprostředně z toho, že je dán důvod nutné obhajoby, ale teprve z toho, že 
obviněný skutečně má zvoleného nebo ustanoveného obhájce. Znovu je třeba 
zdůraznit dikci ustanovení § 314f odst. 2 tr. ř., podle něhož se trestní příkaz 
doručuje obhájci, „má-li obviněný obhájce“. V citovaném ustanovení není dikce, 
která by doručení trestního příkazu obhájci podmiňovala pouze tím, že obviněný 
musí mít obhájce, např. dikce „jde-li o nutnou obhajobu, doručí se trestní 
příkaz obhájci“. Taková dikce by ovšem byla rozporná, protože z ustanovení § 38 
odst. 1 tr. ř. je zřejmé, že práva obhájce může vykonávat jen ten obhájce, 
kterého si obviněný sám zvolil, popřípadě mu ho zvolila jiná oprávněná osoba, 
nebo který mu byl ustanoven.

Trestní příkaz se tedy doručuje obhájci pouze tehdy, jestliže obviněný 
zvoleného nebo ustanoveného obhájce skutečně má. Nemá-li obviněný zvoleného 
nebo ustanoveného obhájce, trestní příkaz se obhájci nedoručuje. Lhůta k podání 
odporu se pak obviněnému počítá ode dne, kdy trestní příkaz byl doručen jemu, 
tj. obviněnému. Ustanovení § 314g odst. 1 tr. ř. stanoví, že pokud se trestní 
příkaz doručuje jak obviněnému, tak i jeho obhájci, běží lhůta od toho 
doručení, které bylo provedeno později. To znamená, že nedoručuje-li se trestní 
příkaz obhájci proto, že obviněný obhájce nemá, běží lhůta od doručení 
trestního příkazu obviněnému. Okolnost, že případně jde o nutnou obhajobu, nemá 
žádný význam, protože ze samotné skutečnosti odůvodňující nutnou obhajobu 
nevyplývá, že by obhájce byl subjektem řízení a že se mu doručuje trestní 
příkaz. Trestní příkaz se doručuje jen zvolenému nebo ustanovenému obhájci, 
neboť pouze takový obhájce je subjektem řízení. Není-li obhájce subjektem 
řízení, trestní příkaz se mu nedoručuje a obviněnému běží lhůta k podání odporu 
od doručení trestního příkazu obviněnému. Uplynutím takto počítané lhůty 
nastává právní moc trestního příkazu, jestliže odpor nepodala v téže lhůtě ani 
žádná z osob, které jinak jsou oprávněny podat ve prospěch obviněného odvolání, 
a jestliže odpor nepodal státní zástupce ve lhůtě počítané od doručení 
trestního příkazu jemu.

Nedoručením trestního příkazu obhájci obviněného je vyloučena právní moc 
trestního příkazu jen v případě, že obviněný má zvoleného nebo ustanoveného 
obhájce. V toto případě je totiž nutné doručit trestní příkaz též obhájci. 
Dokud není trestní příkaz obhájci doručen, nemůže obviněnému uplynout lhůta k 
podání odporu. To je důvodem, pro který trestní příkaz nemůže nabýt právní 
moci. Vadou řízení, která vylučuje právní moc trestního příkazu, je nedoručení 
trestního příkazu obhájci.

Naproti tomu nedoručení trestního příkazu obhájci v případě, kdy obviněný 
obhájce nemá, byť ho mít musí, nebrání právní moci trestního příkazu. Trestní 
příkaz se v takovém případě žádnému obhájci nedoručuje a lhůta k podání odporu 
běží obviněnému a osobám, které jsou oprávněny podat v jeho prospěch odvolání, 
od doručení trestního příkazu obviněnému. Vadou řízení, která by překážela 
právní moci trestního příkazu, není nedoručení trestního příkazu obhájci. 
Skutečnost, že trestní příkaz nebyl doručen obhájci, je vadou řízení tehdy, má-
li obviněný v řízení obhájce, tj. zvoleného nebo ustanoveného obhájce.

Okolnost, že obviněný nemá obhájce, ačkoli ho musí mít, je sice vadou řízení, 
avšak na právní moc trestního příkazu nemá vliv. V tomto ohledu je nerozhodné i 
to, v jakém stadiu trestního stíhání nastal důvod nutné obhajoby, na který 
nebylo reagováno postupem, který by vedl ke zvolení nebo ustanovení obhájce. Je 
ovšem nutné zdůraznit, že vadou řízení je zde to, že obviněný neměl v řízení 
obhájce, a nikoli to, že trestní příkaz nebyl doručen obhájci.

Pro úplnost lze dodat, že ustanovení § 314g odst. 1 tr. ř. nestanoví, že by na 
běh lhůty k podání odporu obviněného a osob, které mohou v jeho prospěch podat 
odvolání, měla mít vliv okolnost, že obviněný je bez obhájce, ačkoli ho musí 
mít. Z citovaného ustanovení nevyplývá, že by lhůta k podání odporu neběžela, 
resp. že by nemohla uplynout. Nic takového nevyplývá ani z jiných ustanovení 
trestního řádu. Jestliže by nepřítomnost obhájce v řízení měla být důvodem 
toho, že lhůta k podání odporu nemůže uplynout, musel by být tento důsledek 
skutečnosti, že obviněný je v rozporu s ustanovením § 36 tr. ř. v řízení bez 
obhájce, v zákoně výslovně stanoven.

Názor, že trestní příkaz nenabývá právní moci, byl-li vydán v řízení, v němž 
obviněný neměl obhájce, ačkoli ho musel mít, je založen na tom, že právní moci 
trestního příkazu brání okolnost, že trestní příkaz nebyl doručen obhájci. 
Uvedený názor se opírá o úvahu, že obviněnému neskončila lhůta k podání odporu, 
resp. že tato lhůta ani nezačala běžet, protože podle § 314g odst. 1 tr. ř. 
běží od toho doručení, které bylo provedeno později.

Tento názor je nesprávný, neboť chybně ztotožňuje skutečnost, která je důvodem 
nutné obhajoby, s postavením obhájce jako subjektu řízení a s jeho procesními 
právy a pomíjí, že obhájce se stává subjektem řízení a nabývá svých procesních 
práv teprve tehdy, je-li zvolen nebo ustanoven. Nesprávnost uvedeného názoru se 
stává ještě více zřejmou, vezme-li se v úvahu, že pokud by běh lhůty k podání 
odporu obviněného byl vyloučen existencí důvodu nutné obhajoby při současné 
absenci obhájce v řízení, bylo by logické, aby tato lhůta přece jen běžela a 
aby trestní příkaz jejím uplynutím přece jen nabyl právní moci, jestliže důvod 
nutné obhajoby odpadne. Vyvstává ovšem otázka, zda lhůta k podání odporu by 
běžela od doručení trestního příkazu obviněnému (v takovém případě by právní 
moc nastávala zpětně), anebo zda by běžela od odpadnutí důvodu nutné obhajoby 
(trestní řád ovšem lhůtu počítá od doručení trestního příkazu). Pro naznačenou 
otázku nemá trestní řád řešení, neboť vychází z pojetí, při kterém procesní 
práva obhájce jsou vázána na to, že obviněný zvoleného nebo ustanoveného 
obhájce skutečně má, a nikoli z pojetí, při kterém by procesní práva obhájce 
vyplývala bezprostředně již z toho, že existuje důvod nutné obhajoby.

Samosoudce Okresního soudu v Benešově nerespektoval v napadeném rozhodnutí 
taktéž ustanovení § 36 tr. zák. Jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
tímto zákonem pro tento druh trestu. Ustanovení § 57a odst. 1 tr. zák. umožňuje 
soudu uložit trest zákazu pobytu na jeden rok až pět let za úmyslný trestný 
čin.  Pokud Obvodní soud pro Prahu 1 uložil rozsudkem ze dne 24. 7. 2002 mj. i 
trest zákazu pobytu na území hl. m. P. na dobu tří let, nemohl samosoudce 
Okresního soudu v Benešově uložit svým rozsudkem ze dne 18. 11. 2002, sp. zn. 2 
T 301/2002, další trest zákazu  pobytu na území okresu B. na dobu třiceti 
měsíců, neboť tak o šest měsíců překročil povolenou horní hranici zákonné 
trestní sazby stanovenou pro tento druh trestu.

Mimo již podrobně výše uvedená pochybení je řízení zatíženo procesní vadou 
spočívající v nedůsledné aplikaci ustanovení § 2 odst. 5 tr. ř. a § 2 odst. 6 
tr. ř. Samosoudce Okresního soudu v Benešově byl povinen zjistit skutkový stav 
věci, o němž nejsou důvodné pochybnosti, a to v rozsahu, který je nezbytný pro 
jeho rozhodnutí, a důkazy poté hodnotit podle svého vnitřního přesvědčení 
založeného na pečlivém uvážení všech okolností případu jednotlivě i v jejich 
souhrnu, uvedeným povinnostem však vzhledem k okolnostem výše podrobně 
rozvedeným nedostál.

Nejvyšší soud vzhledem k argumentaci výše  podle § 268 odst. 2 tr. ř. vyslovil, 
že rozsudkem Okresního soudu v Benešově ze dne 18. 11. 2002, sp. zn. 2 T 
301/2002, byl porušen zákon v ustanoveních § 35 odst. 2, § 36 a § 57a odst. 1 
tr. zák., a v řízení předcházejícím v ustanovení § 2 odst. 5, 6 tr. ř. v 
neprospěch obviněného P. K. Podle §  269 odst. 2 tr. ř. napadený rozsudek 
zrušil včetně rozhodnutí, která na něj obsahově navazovala, pokud vzhledem ke 
změně, k níž došlo zrušením, pozbyla podkladu. Věc podle § 270 odst. 1 tr. ř. 
přikázal Okresnímu soudu v Benešově, aby ji v potřebném rozsahu znovu projednal 
a rozhodl.

Pokud jde o další procesní postup ve věci, který samosoudce Okresního soudu v 
Benešově uplatní, je plně rozveden výše. Samosoudce bude při svém rozhodování 
omezen ustanovením § 273 tr. ř. Nejvyšší soud totiž vyslovil, že zákon byl 
porušen v neprospěch obviněného a v novém řízení nemůže být jeho procesní 
postavení zhoršeno a nemůže proto dojít ke změně rozhodnutí v jeho neprospěch 
(zákaz  reformationis in peius).

Podle  § 270 odst. 4 tr. ř. je orgán, jemuž byla věc přikázána, je vázán 
právním názorem, který ve věci vyslovil Nejvyšší soud, a je povinen provést 
procesní úkony, jejichž provedení Nejvyšší soud nařídil.

Poučení: Proti tomuto rozhodnutí není opravný prostředek přípustný.

V Brně dne 21. října 2003

Předsedkyně senátu:

JUDr. Danuše Novotná   

	

	
