Soud: Nejvyšší soud

Spisová značka: 4 Tz 13/2007

Datum rozhodnutí: 28.02.2007

Typ rozhodnutí: ROZSUDEK




4 Tz 13/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
února 2007 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného A.  C., proti pravomocnému trestnímu 
příkazu Okresního soudu v Karlových Varech ze dne 6. 3. 1996, sp. zn. 4 T 
38/1996, a podle § 268 odst. 2, § 269 odst. 2 a § 271 odst. 1 tr. ř. rozhodl  t 
a k t o :

Pravomocným trestním příkazem Okresního soudu v Karlových Varech ze dne 6. 3. 
1996, sp. zn. 4 T 38/1996,  b y l   p o r u š e n   z á k o n  v ustanovení § 
272c odst. 1 tr. zák., ve znění účinném do 30. 6. 2002, v neprospěch obviněného 
A. C.

Napadený trestní příkaz  s e   z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 188 odst. 1 písm. c), § 172 odst. 1 písm. b) tr. ř. se   z a s t a v u 
j e   trestní stíhání obviněného A. C. pro skutek, spočívající v tom,

že jako odvedenec, jemuž byl umožněn výkon náhradní civilní služby, jíž měl 
vykonávat u podniku L. l. K. V., a jemuž byl doručen povolávací příkaz na 
základě shora uvedených skutečností Okresního úřadu v Karlových Varech, čj. SV 
2729/95, ze dne 30. 11. 1995 s nástupem výkonu náhradní služby dne 29. 12. 
1995, výkon této služby do současné doby nenastoupil, 

čímž měl spáchat trestný čin vyhýbání se výkonu civilní služby podle § 272c 
odst. 1  tr. zák., ve znění účinném do 30. 6. 2002.

Odůvodnění:

Trestním příkazem Okresního soudu v Karlových Varech ze dne 6. 3. 1996, sp. zn. 
4 T 38/1996, byl obviněný A. C. uznán vinným trestným činem vyhýbání se výkonu 
civilní služby podle § 272c odst. 1 tr. zák., kterého se dopustil tím, že jako 
odvedenec, jemuž byl umožněn výkon náhradní civilní služby, jíž měl vykonávat u 
podniku L. l. K. V. a jemuž byl doručen povolávací rozkaz na základě shora 
uvedených skutečností Okresního úřadu v Karlových Varech, č.j.: SV 2729/95, ze 
dne 30. 11. 1995 s nástupem výkonu náhradní vojenské služby dne 29. prosince 
1995, výkon této služby do současné doby nenastoupil. Za toto jednání byl 
obviněný A. C. odsouzen podle § 272c odst. 1 tr. zák. s přihlédnutím k § 314e 
odst. 2 tr. ř. k trestu odnětí svobody v trvání 6 měsíců. Podle  § 58 odst. 1 a 
§ 59 odst. 1 tr. zák. byl výkon tohoto trestu podmíněně odložen na zkušební 
dobu v trvání 2 let. Trestní příkaz byl obviněnému A. C. doručen dne  2. 4. 
1996  a právní moci nabyl dne 11. 4. 1996.

Proti trestnímu příkazu Okresního soudu v Karlových Varech ze dne 6. 3. 1996, 
sp. zn. 4 T 38/1996, podal ministr spravedlnosti České republiky stížnost pro 
porušení zákona ve prospěch obviněného A. C. Vytkl v ní, že zákon byl porušen v 
ustanovení § 272c odst. 1 tr. zák. 

V odůvodnění stížnosti pro porušení zákona ministr spravedlnosti uvedl, že 
obviněný byl vyzván k nástupu civilní služby do podniku L. l. K. V., kam však 
nenastoupil a i výkon civilní služby odmítl s poukazem na své náboženské 
přesvědčení, které mu to nedovoluje. Okresní soud v Karlových Varech proto 
pochybil, pokud skutek kvalifikoval jako trestný čin vyhýbání se výkonu civilní 
služby podle § 272c odst. 1 tr. zák., neboť správně měl být kvalifikován podle 
§ 272a tr. zák. Byť jsou oba  trestné činy ohroženy stejnou trestní sazbou, 
obviněný A. C. byl užitím nesprávné právní kvalifikace poškozen. Užití právní 
kvalifikace podle § 272c odst. 1 tr. zák. znamená, že by obviněnému hrozilo při 
jejím užití další trestní stíhání, neboť novela trestního zákona účinná od 1. 
7. 2002 stanoví, že opakovaný trestní postih je vyloučen pouze u trestných činů 
kvalifikovaných podle § 272a a § 272b tr. zák., nikoli však u trestného činu 
kvalifikovaného podle § 272c odst. 1 tr. zák. (nyní § 272d tr. zák. po novele 
provedené zákonem č. 134/2002 Sb.). Pokud Okresní soud v Karlových Varech 
skutek nesprávně kvalifikoval jako trestný čin vyhýbání se výkonu civilní 
služby podle § 272c odst. 1 tr. zák. a nikoli jako trestný čin podle § 272a tr. 
zák., porušil zákon v neprospěch obviněného.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Karlových Varech ze dne 6. 3. 1996, sp. zn. 4 T 38/1996, byl 
porušen zákon v neprospěch obviněného A. C. ve vytýkaném směru, aby podle § 269 
odst. 2 tr. ř. zrušil napadený trestní příkaz a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Z obsahu trestního spisu vedeného Okresním soudem v Karlových Varech pod sp. 
zn. 4 T 38/1996 Nejvyšší soud zjistil, že obviněný A. C. dostal v roce 1992 
povolávací rozkaz k nástupu vojenské základní služby, který však nepřevzal, a  
poté učinil prohlášení podle § 1 odst. 1 zákona č. 18/1992 Sb, o civilní 
službě, že mu jeho náboženské přesvědčení výkon vojenské služby nedovoluje, 
přičemž tímto aktem mu vznikla povinnost výkonu civilní služby ve smyslu 
citovaného zákona. Obviněný A. C. dne 19. 4. 1993 při projednávání civilní 
služby na okresním úřadě napsal prohlášení o odmítnutí civilní služby, neboť i 
výkon civilní služby by byl v rozporu s jeho náboženským přesvědčením. Okresní 
úřad v Karlových Varech, referát sociálních věcí, vydal dne 30. 11. 1995 podle 
§ 3 odst. 3 zákona č. 18/1992 Sb., o civilní službě, povolávací příkaz, č. j. 
SV 2729/95, jímž byl obviněný povolán k civilní službě do podniku L. l. K. V. 
se sídlem v K. V. s nástupem dne 29. 12. 1995 v  7.00 hod., kteroužto službu 
však obviněný nenastoupil. Pokud na základě těchto skutkových zjištění okresní 
soud v souladu s podanou obžalobou jednání obviněného kvalifikoval jako trestný 
čin vyhýbání se výkonu civilní služby podle § 272c odst. 1 tr. zák.,  je tato 
právní kvalifikace činu nesprávná.

Výklad trestního zákona (účinného v době rozhodování okresního soudu), 
konkrétně hlavy jedenácté oddílu druhého o trestných činech proti civilní 
službě, je nutno provést systematicky z hlediska řazení jednotlivých zákonných 
ustanovení. Jako první je uvedeno ustanovení § 272a tr. zák., které řeší 
případy nenastoupení civilní služby, navazuje ustanovení § 272b tr. zák., které 
řeší tentýž čin spáchaný z nedbalosti. Následuje ustanovení § 272c  tr. zák., 
které upravuje případy vyhýbání se výkonu civilní služby, a totéž se pak týká i 
ustanovení § 272d tr. zák. Z toho lze dovodit, že nejprve přichází v úvahu 
nenastoupení civilní služby po doručení povolávacího příkazu, a teprve poté, 
již ve výkonu civilní služby, spáchání dalších jednání, jejichž trestnost 
upravují ustanovení § 272c a § 272d tr. zák. Takovému pojetí výkladu citovaných 
ustanovení odpovídá i slovní znění nadpisů uvozujících jednak § 272a a § 272b 
tr. zák., jednak § 272c a § 272d tr. zák. Zatímco první dvě ustanovení jsou 
uvozena nadpisem „nenastoupení civilní služby“, v nadpisu dalších ustanovení je 
již uvedeno „vyhýbání se výkonu civilní služby“. Trestného činu vyhýbání se 
výkonu civilní služby podle § 272c odst. 1 tr. zák., ve znění účinném do 30. 6. 
2002, se dopustí ten, kdo se v úmyslu vyhnout se výkonu civilní služby nebo 
plnění povinností z ní plynoucích poškodí na zdraví, předstírá nemoc, padělá 
listinu, zneužije návykovou látku nebo použije jiného úskoku, nebo kdo odpírá 
konat civilní službu. Pachatelem tohoto trestného činu tak může být pouze 
osoba, která má povinnost k výkonu civilní služby a již tuto službu nastoupila. 
Trestného činu nenastoupení civilní služby podle § 272a tr. zák., ve znění 
účinném do 30. 11. 1999, se dopustil ten, kdo v úmyslu vyhnout se trvale 
civilní službě tuto službu nenastoupí do 24 hodin po uplynutí lhůty stanovené v 
povolávacím příkaze. Okresní soud nesprávně dospěl k závěru, že popsaný skutek 
vykazuje znaky skutkové podstaty trestného činu vyhýbání se výkonu civilní 
služby podle § 272c odst. 1 tr. zák. Správně mělo být jednání obviněného A. C. 
vzhledem k skutkovým zjištěním posouzeno jako trestný čin nenastoupení civilní 
služby podle § 272a tr. zák. 

Oba trestné činy - § 272a i § 272c odst. 1 tr. zák. byly v inkriminované době 
ohroženy stejnou trestní sazbou, tj. trestem odnětí svobody na šest měsíců až 
tři léta. Důsledkem užití nesprávné právní kvalifikace činu je možnost 
případného dalšího trestního postihu obviněného, neboť novela trestního zákona 
provedená zákonem č. 134/2002 Sb., účinná od 1. 7. 2002, stanoví, že opakovaný 
trestní postih je vyloučen pouze pro trestný čin podle § 272a  a  § 272b tr. 
zák., nikoli však pro trestný čin podle § 272d odst. 1 tr. zák., jehož skutková 
podstata je shodná se skutkovou podstatou ustanovení § 272c odst. 1 tr. zák., 
ve znění účinném do 30. 6. 2002.

Nejvyšší soud proto rozhodl tím způsobem, že podle § 268 odst. 2 tr. ř. 
vyslovil, že pravomocným trestním příkazem Okresního soudu v Karlových Varech 
ze dne 6. 3. 1996, sp. zn. 4 T 38/1996, byl porušen zákon v ustanovení § 272c 
odst. 1  tr. zák., ve znění účinném do 30. 6. 2002, v neprospěch obviněného A. 
C. Podle § 269 odst. 2 tr. ř. poté napadený trestní příkaz zrušil, jakož zrušil 
i všechna další rozhodnutí, na zrušený trestní příkaz obsahově navazující, 
pokud vzhledem ke změně, k níž došlo zrušením, pozbyla podkladu.

Následně pak Nejvyšší soud mohl ve věci sám rozhodnout podle § 271 odst. 1 tr. 
ř. na podkladě skutkového stavu, který byl v napadeném rozhodnutí správně 
zjištěn. Jelikož v žalobním návrhu označený skutek není podle současného znění 
trestního zákona, kterého je třeba podle § 16 odst. 1 tr. zák. použít,  
trestným činem  a není důvod k postoupení věci, bylo trestní stíhání obviněného 
A. C. podle § 188 odst. 1 písm. c), § 172 odst. 1  písm. b) tr. ř. zastaveno. 

Poučení: Proti tomuto rozhodnutí není opravný prostředek přípustný.

V Brně dne 28. února 2007

Předseda senátu:

JUDr. J. P.

	

	
