Soud: Nejvyšší soud

Spisová značka: 6 Tz 77/2019

Datum rozhodnutí: 25.09.2019

Typ rozhodnutí: ROZSUDEK


Heslo: Zahlazení odsouzení

Dotčené předpisy: § 105 odst. 1 písm. e) tr. zákoníku, § 105 odst. 5 tr. zákoníku, § 105 odst. 6 tr. zákoníku, § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: C




6 Tz 77/2019-47





ČESKÁ REPUBLIKA
ROZSUDEK
JMÉNEM REPUBLIKY

	
Nejvyšší soud projednal ve veřejném zasedání konaném dne 25. 9. 2019 v senátě 
složeném z předsedy senátu JUDr. Vladimíra Veselého a soudců JUDr. Aleše Koláře 
a JUDr. Ivo Kouřila stížnost pro porušení zákona, kterou podala ministryně 
spravedlnosti České republiky ve prospěch obviněného M. K., nar. XY v XY, 
trvale bytem XY, proti usnesení Obvodního soudu pro Prahu 4 ze dne 10. 1. 2019, 
sp. zn. 0 Nt 153/2018, a podle § 268 odst. 2 tr. ř., § 269 odst. 2 tr. ř. a § 
270 odst. 1 tr. ř. rozhodl takto: 

I. Pravomocným usnesením Obvodního soudu pro Prahu 4 ze dne 10. 1. 2019, sp. 
zn. 0 Nt 153/2018, byl porušen zákon v neprospěch obviněného M. K. v ustanovení 
§ 105 odst. 1 písm. e), odst. 5, 6 tr. zákoníku.
 
II. Usnesení Obvodního soudu pro Prahu 4 ze dne 10. 1. 2019, sp. zn. 0 Nt 
153/2018, se zrušuje. Současně se zrušují všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. 

III. Obvodnímu soudu pro Prahu 4 se přikazuje, aby věc v potřebném rozsahu 
znovu projednal a rozhodl.

Odůvodnění:

I.

1.	Rozsudkem Obvodního soudu pro Prahu 7 ze dne 16. 9. 2015, sp. zn. 39 
T 116/2015, který nabyl právní moci dne 2. 10. 2015, byl obviněný M. K. (dále 
jen „obviněný“) uznán vinným zločinem loupeže podle § 173 odst. 1 tr. zákoníku 
a přečinem výtržnictví podle § 358 odst. 1 tr. zákoníku, za které mu byl uložen 
úhrnný trest odnětí svobody ve výměře dvanácti měsíců, jehož výkon byl 
podmíněně odložen na zkušební dobu v délce dvaceti čtyř měsíců, a trest zákazu 
vstupu na sportovní, kulturní a jiné společenské akce spočívající v zákazu 
vstupu na veškerá utkání pořádaná v rámci Synot ligy na dobu dvaceti čtyř 
měsíců.

2.	Usnesením Obvodního soudu pro Prahu 7 ze dne 17. 4. 2018, sp. zn. 39 
T 116/2018, které nabylo právní moci téhož dne, bylo podle § 83 odst. 1 tr. 
zákoníku a § 330 odst. 4 tr. ř. vysloveno, že obviněný se ve zkušební době 
podmíněného odsouzení z rozsudku Obvodního soudu pro Prahu 7 ze dne 16. 9. 
2015, sp. zn. 39 T 116/2015, osvědčil.

3.	Dne 21. 11. 2018 podal obviněný u Obvodního soudu pro Prahu 4 žádost 
o zahlazení odsouzení z rozsudku Obvodního soudu pro Prahu 7 ze dne 16. 9. 
2015, sp. zn. 39 T 116/2015. Usnesením Obvodního soudu pro Prahu 4 ze dne 10. 
1. 2019, sp. zn. 0 Nt 153/2018, které nabylo právní moci dne 26. 1. 2019, byla 
žádost obviněného o zahlazení výše uvedeného odsouzení podle § 364 odst. 1 tr. 
ř. a contrario zamítnuta. Soud zamítnutí žádosti odůvodnil tím, že odsouzení 
nepodléhá zahlazení, neboť jak osvědčením se ve zkušební době podmíněného 
odsouzení (ke dni 17. 4. 2018), tak výkonem trestu zákazu vstupu na sportovní, 
kulturní a jiné společenské akce (ke dni 2. 10. 2017), se na obviněného hledí, 
jako by nebyl odsouzen, a odsouzení tedy nepodléhá zahlazení.

II.

4.	Proti citovanému pravomocnému usnesení Obvodního soudu pro Prahu 4 
podala ministryně spravedlnosti České republiky (dále jen „ministryně 
spravedlnosti“) podle § 266 odst. 1 tr. ř. stížnost pro porušení zákona ve 
prospěch obviněného. 

5.	V odůvodnění mimořádného opravného prostředku poznamenala, že 
napadené usnesení vychází z premisy, že k datu jeho vydání se na obviněného ze 
zákona hledělo, jako by nebyl odsouzen. Tato premisa však ve vztahu k trestu 
zákazu vstupu na sportovní, kulturní a jiné společenské akce neplatí, neboť k 
tomu, aby se na pachatele, jemuž byl tento trest uložen, hledělo, jako by nebyl 
odsouzen, je, jak plyne z ustanovení § 105 odst. 1 písm. e) a § 106 tr. 
zákoníku, nezbytné rozhodnutí soudu o zahlazení odsouzení. Se zřetelem k faktu, 
že obviněnému byl shora uvedeným rozsudkem Obvodního soudu pro Prahu 7 uložen 
vedle zmíněného druhu trestu ještě další trest (podmíněně odložený trest odnětí 
svobody, ohledně něhož bylo rozhodnuto o jeho osvědčení se ve zkušební době), 
ministryně spravedlnosti připomněla též ustanovení § 105 odst. 5 a 6 tr. 
zákoníku upravující institut zahlazení odsouzení v případě, kdy bylo pachateli 
uloženo více trestů vedle sebe. Dovodila pak, že Obvodní soud pro Prahu 4 
porušil v neprospěch obviněného § 105 odst. 1 písm. e), odst. 5, 6 tr. 
zákoníku, když zamítl jeho žádost o zahlazení, aniž by podle § 364 tr. ř. věcně 
přezkoumal splnění zákonných podmínek pro zahlazení odsouzení a v odůvodnění 
rozhodnutí jednoznačně vyjádřil závěry, k nimž v této souvislosti dospěl.

6.	Z těchto důvodů navrhla, aby Nejvyšší soud 
-	podle § 268 odst. 2 tr. ř. vyslovil, že usnesením Obvodního soudu pro 
Prahu 4 ze dne 10. 1. 2019, sp. zn. 0 Nt 153/2018, a v řízení, které mu 
předcházelo, byl v ustanovení § 105 odst. 1 písm. e), odst. 5, 6 tr. zákoníku 
porušen zákon v neprospěch obviněného,
-	podle § 269 odst. 2 tr. ř. zrušil napadené usnesení Obvodního soudu 
pro Prahu 4 ze dne 10. 1. 2019, sp. zn. 0 Nt 153/2018, jakož i všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu, a
-	podle § 270 odst. 1 tr. ř. přikázal Obvodnímu soudu pro Prahu 4, aby 
věc v potřebném rozsahu znovu projednal a rozhodl.

7.	Státní zástupce Nejvyššího státního zastupitelství se při veřejném 
zasedání Nejvyššího soudu se stížností pro porušení zákona zcela ztotožnil, 
odkázal na její právní závěry a navrhl, aby této stížnosti bylo vyhověno tak, 
jak je uvedeno v jejím petitu bez jakýchkoliv změn a doplňků.
 
8.	Obhájce obviněného se při veřejném zasedání odkázal na své písemné 
vyjádření, v němž se připojil ke stížnosti pro porušení zákona v plném rozsahu, 
jakož i k návrhu závěrečného petitu pod body 1 - 3.

III.

9.	Vzhledem k tomu, že Nejvyšší soud neshledal důvody pro zamítnutí 
stížnosti pro porušení zákona podle § 268 odst. 1 písm. a), b) tr. ř., 
přezkoumal podle § 267 odst. 3 tr. ř. zákonnost a odůvodněnost rozhodnutí, 
proti němuž byla stížnost pro porušení zákona podána, v rozsahu a z důvodů v ní 
uvedených, jakož i řízení tomuto rozhodnutí předcházející, a shledal, že zákon 
byl napadeným rozhodnutím soudu porušen v neprospěch obviněného.

10.	Nejprve nutno v obecnosti připomenout, že podle § 105 odst. 1 písm. 
e) tr. zákoníku soud zahladí odsouzení, vedl-li odsouzený po výkonu nebo 
prominutí trestu anebo po promlčení jeho výkonu řádný život nepřetržitě po dobu 
nejméně jednoho roku, jde-li o odsouzení k trestu domácího vězení, k trestu 
propadnutí majetku, k trestu propadnutí věci, k trestu zákazu pobytu, k trestu 
zákazu vstupu na sportovní, kulturní a jiné společenské akce nebo k peněžitému 
trestu za úmyslný trestný čin. Podle § 105 odst. 5 tr. zákoníku bylo-li 
pachateli uloženo více trestů vedle sebe, nelze odsouzení zahladit, pokud 
neuplyne doba pro zahlazení toho trestu, k jehož zahlazení trestní zákoník 
stanoví dobu nejdelší, a podle § 105 odst. 6 tr. zákoníku se ustanovení 
odstavce 5 užije přiměřeně též na případ, kdy pachateli bylo uloženo vedle sebe 
více trestů, u kterých může podle tohoto zákona nastat účinek, že se na 
pachatele hledí, jako by nebyl odsouzen.

11.	Rovněž je třeba připomenout, že podle § 83 odst. 4 tr. zákoníku 
bylo-li vysloveno, že se podmíněně odsouzený osvědčil, anebo má-li se za to, že 
se osvědčil, hledí se na pachatele, jako by nebyl odsouzen.

12.	Jak již shora uvedeno, rozsudkem Obvodního soudu pro Prahu 7 ze dne 
16. 9. 2015, sp. zn. 39 T 116/2015, byl obviněnému uložen úhrnný trest odnětí 
svobody ve výměře dvanácti měsíců, jehož výkon byl podmíněně odložen na 
zkušební dobu v délce dvaceti čtyř měsíců, a trest zákazu vstupu na sportovní, 
kulturní a jiné společenské akce spočívající v zákazu vstupu na veškerá utkání 
pořádaná v rámci Synot ligy na dobu dvaceti čtyř měsíců. Následně usnesením 
Obvodního soudu pro Prahu 7 ze dne 17. 4. 2018, sp. zn. 39 T 116/2018, bylo 
vysloveno, že se obviněný ve zkušební době podmíněného odsouzení z výše 
uvedeného rozsudku osvědčil. Podle § 105 odst. 1 písm. e) tr. zákoníku je k 
zahlazení trestu zákazu vstupu na sportovní, kulturní a jiné společenské akce 
třeba rozhodnutí soudu a podle § 105 odst. 5 a 6 tr. zákoníku se na odsouzení 
hledí jako na celek (zahladit tak lze pouze celé rozhodnutí). Pokud je vedle 
sebe uloženo více trestů s rozdílnými dobami nezbytnými k zahlazení, je třeba, 
aby uplynula doba pro zahlazení toho trestu, k jehož zahlazení trestní zákoník 
stanoví dobu nejdelší. Zmíněné se vztahuje obdobně i na případy, kdy pachateli 
bylo uloženo vedle sebe více trestů, z nichž se některé zahlazují výrokem soudu 
a jiné ze zákona (přiměřeně  rozh. č. 35/1983 Sb. rozh. tr.).

13.	Rozhodl-li tedy Obvodní soud pro Prahu 4 o zamítnutí zahlazení 
odsouzení z důvodu toho, že jak osvědčením se ve zkušební době, tak výkonem 
trestu zákazu vstupu na sportovní, kulturní a jiné společenské akce se na 
obviněného z uvedeného, odsouzení hledí, jako by nebyl odsouzen, pochybil. Jak 
totiž plyne z výše rozvedeného, měl o žádosti obviněného o zahlazení odsouzení 
podle § 364 tr. ř. věcně rozhodnout při aplikaci zmíněných ustanovení § 105 
odst. 1 písm. e), odst. 5 a 6 tr. zákoníku.

14.	Z těchto důvodů Nejvyšší soud podle § 268 odst. 2 tr. ř. vyslovil, 
že pravomocným usnesením Obvodního soudu pro Prahu 4 ze dne 10. 1. 2019, č. j. 
0 Nt 153/2018, byl porušen zákon v ustanovení § 105 odst. 1 písm. e), odst. 5, 
6 tr. zákoníku, a to v neprospěch obviněného. Dále postupoval tak, že podle § 
269 odst. 2 tr. ř. zrušil citované usnesení, jakož i všechna další rozhodnutí 
na toto rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu. Podle § 270 odst. 1 tr. ř. přikázal Obvodnímu soudu 
pro Prahu 4, aby věc v potřebném rozsahu znovu projednal a rozhodl.

15.	Obvodní soud pro Prahu 4 tedy bude povinen znovu, a to věcně, 
rozhodnout o žádosti obviněného o zahlazení odsouzení, přičemž bude podle § 270 
odst. 4 tr. ř. vázán právním názorem, který Nejvyšší soud vyslovil shora.


Poučení: Proti tomuto rozhodnutí není opravný prostředek přípustný.

V Brně dne 25. 9. 2019


	JUDr. Vladimír Veselý	předseda senátu




