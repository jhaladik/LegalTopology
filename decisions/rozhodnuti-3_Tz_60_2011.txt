Soud: Nejvyšší soud

Spisová značka: 3 Tz 60/2011

Datum rozhodnutí: 24.08.2011

Typ rozhodnutí: ROZSUDEK


Dotčené předpisy: § § 2 odst. 5,6 tr. ř., § 163 odst. 1 tr. ř.

Kategorie rozhodnutí: D




3 Tz 60/2011-31

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 24. 
srpna 2011 v senátu složeném z předsedy senátu JUDr. Petra Šabaty a soudců 
JUDr. Vladimíra Jurky a JUDr. Eduarda Teschlera stížnost pro porušení zákona, 
kterou podal ministr spravedlnosti České republiky ve prospěch obviněného O. 
D., proti rozsudku Okresního soudu v Břeclavi ze dne 2. 2. 2006, sp. zn. 3 T 
456/2003, a podle § 268 odst. 2, § 269 odst. 2 a § 270 odst. 1 tr. ř. rozhodl  
takto:

Pravomocným rozsudkem Okresního soudu v Břeclavi ze dne 2. 2. 2006, sp. zn. 3 T 
456/2003,  a v řízení předcházejícím  byl porušen zákon   v ustanoveních § 2 
odst. 5, 6 tr. ř. a § 163 odst. 1 tr. ř., ve vztahu k ustanovení § 221 odst. 1 
zákona č. 140/1961 Sb. účinného do 31. 12. 2009, v neprospěch obviněného O. D.

Napadený rozsudek   se zrušuje ve výroku o vině pod bodem 1), pokud jím byl 
obviněný uznán vinným trestným činem ublížení na zdraví podle § 221 odst. 1 
zákona č. 140/1961 Sb. účinného do 31. 12. 2009, v souběhu s trestným činem 
výtržnictví podle § 202 odst. 1 zákona č. 140/1961 Sb. účinného do 31. 12. 
2009, ve výroku o trestu odnětí svobody a způsobu jeho výkonu.  

Zrušují se též všechna další rozhodnutí, na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Břeclavi  se přikazuje, aby věc v potřebném rozsahu znovu 
projednal a rozhodl.

Odůvodnění:

Rozsudkem Okresního soudu v Břeclavi ze dne 28. 5. 2004, sp. zn. 3 T 456/2003, 
byl obviněný O. D. uznán vinným v bodě 1) trestným činem výtržnictví podle § 
202 odst. 1 zákona č. 140/1961 Sb., účinného do 31. 12. 2009 (dále jen tr. 
zák.) a pokusem trestného činu ublížení na zdraví podle § 8 odst. 1 tr. zák. k 
§ 222 odst. 1 tr. zák., v bodě 2) trestným činem výtržnictví podle § 202 odst. 
1 tr. zák. a v bodě 3) trestným činem útoku na veřejného činitele podle § 156 
odst. 1 písm. a), odst. 2 tr. zák. Jednání popsaného pod bodem 2) rozsudku se 
dopustil společně s obviněným J. D.

Jednání pod bodem 1) rozsudku se dopustil tak, že dne 24. 5. 2003 asi v 16.45 
hodin v B. v restauraci "U." slovně napadl svého bratra J. D., poté jej srazil 
na zem, rozbil sklenice a těmito poškozeného pořezal, a když se J. D. dostal 
před restauraci, dohonil jej a opět jej napadl rozbitou sklenicí, přičemž řezná 
rána u levého oka byla hluboká a mohla poškodit levé oko, další řezná rána byla 
na levé straně krku, kde je krční tepna, takže poškozený byl odvezen rychlou 
lékařskou službou do nemocnice, kde byl ošetřen.

Za skutky uvedené v rozsudku ad 1) – 3) byl obviněnému uložen podle § 222 odst. 
1 tr. zák. za použití § 35 odst. 1 tr. zák. úhrnný trest odnětí svobody v 
trvání 5 (pěti) roků. Pro jeho výkon byl podle § 39a odst. 2 písm. c) tr. zák. 
zařazen do věznice s ostrahou. Dále bylo rozhodnuto o nároku na náhradu škody 
ve vztahu k jednání pod bodem 2) rozsudku.

Tímto rozsudkem bylo rovněž rozhodnuto podle § 37 tr. zák. o upuštění od 
uložení dalšího trestu u obviněného J. D.

K odvolání obviněného O. D. rozhodl Krajský soud v Brně usnesením ze dne 9. 9. 
2004, sp. zn. 7 To 364/2004, tak, že podle § 258 odst. 1 písm. a), b), c) tr. 
ř. napadený rozsudek zrušil ohledně obviněného O. D. v celém rozsahu a podle § 
259 odst. 1 tr. ř. věc vrátil soudu prvního stupně. V odůvodnění rozhodnutí k 
jednání pod bodem 1) mimo jiné uvedl, že se soud prvního stupně dostatečným 
způsobem nevypořádal jak s obsahem výpovědi poškozeného J. D., tak s obsahem 
výpovědí dalších svědků potvrzujících obhajobu obviněného. Teprve po doplnění 
dokazování bude mít soud prvního stupně dostatečné podklady pro posouzení 
právní kvalifikace tohoto jednání obviněného.

Okresní soud v Břeclavi doplnil dokazování dle pokynů obsažených ve zrušujícím 
usnesení krajského soudu a nově rozhodl rozsudkem ze dne 2. 2. 2006, sp. zn. 3 
T 456/2003, tak, že obviněného O. D. uznal vinným v bodě 1) trestným činem 
výtržnictví podle § 202 odst. 1 tr. zák. a trestným činem ublížení na zdraví 
podle § 221 odst. 1 tr. zák., v bodě 2) trestným činem výtržnictví podle § 202 
odst. 1 tr. zák. a v bodě 3) trestným činem útoku na veřejného činitele podle § 
156 odst. 1 písm. a), odst. 2 tr. zák.

Jednání pod bodem 1) rozsudku se dopustil tak, že dne 24. 5. 2003 asi v 16.45 
hodin v B. v restauraci "U." slovně napadl svého bratra J. D., poté jej srazil 
na zem, rozbil sklenice a těmito poškozeného pořezal, a když se J. D. dostal 
před restauraci, dohonil jej a opět jej napadl rozbitou sklenicí, přičemž řezná 
rána u levého oka byla hluboká a mohla poškodit levé oko, další řezná rána byla 
na levé straně krku, kde je krční tepna, takže poškozený byl odvezen rychlou 
lékařskou službou do nemocnice, kde byl ošetřen.

Za skutky uvedené v rozsudku ad 1) – 3) a za sbíhající se trestné činy 
výtržnictví podle § 202 odst. 1 tr. zák. a násilí proti  skupině obyvatelů a 
proti jednotlivci podle § 196 odst. 2 tr. zák. byl obviněnému uložen podle § 
196 odst. 2 tr. zák. za použití § 35 odst. 2 tr. zák. souhrnný trest odnětí 
svobody v trvání 28 (dvaceti osmi) měsíců. Pro jeho výkon byl podle § 39a odst. 
2 písm. c) tr. zák. zařazen do věznice s ostrahou. Podle § 35 odst. 2 tr. zák. 
soud zároveň zrušil výrok o trestu z rozsudku Okresního soudu v Břeclavi ze dne 
11. 11. 2004, sp. zn. 2 T 726/2002, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu. Dále bylo rozhodnuto o nároku na náhradu škody ve vztahu k 
jednání pod bodem 2) rozsudku.

Proti výše citovanému rozsudku Okresního soudu v Břeclavi podal ministr 
spravedlnosti podle § 266 odst. 1, 2 tr. ř. stížnost pro porušení zákona ve 
prospěch obviněného O. D.

Stěžovatel je toho názoru, že rozsudkem Okresního soudu v Břeclavi ze dne 2. 2. 
2006, sp. zn. 3 T 456/2003, byl porušen zákon v ustanoveních § 2 odst. 5, 6, § 
163 odst. 1 tr. ř. a v ust. § 190 odst. 2 tr. ř. ve vztahu k ustanovení § 221 
odst. 1 tr. zák. v neprospěch obviněného O. D.

Napadenému rozsudku Okresního soudu v Břeclavi v téže věci předcházel rozsudek 
tohoto soudu ze dne 28. 5. 2004, č. j. 3 T 456/2003-351, kterým byl obviněný O. 
D. ohledně skutku pod bodem 1 uznán vinným kromě trestného činu výtržnictví 
podle § 202 odst. 1 tr. zák. i pokusem trestného činu ublížení na zdraví podle 
§ 8 odst. 1 tr. zák. k § 222 odst. 1 tr. zák. Z podnětu odvolání obviněného byl 
však tento rozsudek Krajským soudem v Brně ve veřejném zasedání konaném dne 9. 
9. 2004 pod sp. zn. 7 To 364/2004, zrušen v celém rozsahu a věc byla vrácena 
nalézacímu soudu k novému projednání.

V odůvodnění svého rozhodnutí odvolací soud mimo jiné uložil nalézacímu soudu, 
aby v novém hlavním líčení přibral k řízení znalce z oboru zdravotnictví, 
odvětví soudního lékařství za účelem posouzení charakteru zranění poškozeného - 
bratra obviněného J. D. - a k objasnění mechanismu možného vzniku zranění 
poškozeného. Následně vypracovaný znalecký posudek z oboru zdravotnictví, 
odvětví soudního lékařství, MUDr. Svatavy Duchaňové ze dne 17. 5. 2005, byl pak 
za souhlasu státního zástupce a obviněného konstatován u hlavního líčení 
konaného dne 8. 12. 2005 (viz č. l. 447 tr. spisu). Dne 2. 2. 2006 byl vyhlášen 
výše citovaný rozsudek, jímž byl obviněný O. D. oproti původnímu rozsudku uznán 
vinným v bodě 1 trestným činem výtržnictví podle ust. § 202 odst. 1 tr. zák. v 
jednočinném souběhu s trestným činem ublížení na zdraví podle § 221 odst. 1 tr. 
zák.

Za situace, kdy nalézací soud dospěl k závěru, že skutek pod bodem 1 je nutno 
posoudit podle jiného ustanovení trestního zákona, než jak jej posuzovala 
obžaloba, či v předchozím řízení sám nalézací soud, měl předseda senátu na 
možnost odchylného právního posouzení skutku upozornit osoby, kterým se 
doručuje opis obžaloby. Rozhodující soud však podle ustanovení § 190 odst. 2 
tr. ř. nepostupoval a dotčené subjekty na změnu právní kvalifikace neupozornil. 
Navíc soud I. stupně překvalifikoval protiprávní jednání obviněného pod bodem 1 
obžaloby na trestný čin ublížení na zdraví podle § 221 odst. 1 tr. zák., kdy 
trestní stíhání pro takovýto trestný čin proti tomu, kdo je ve vztahu k 
poškozenému osobou, vůči níž by měl poškozený jako svědek právo odepřít 
výpověď, lze zahájit nebo v již zahájeném řízení pokračovat pouze se souhlasem 
poškozeného (§ 163 odst. 1 tr. ř.). Uvedené ustanovení nalézací soud 
nerespektoval, a aniž k důkazům opatřil zákonem požadovaný souhlas poškozeného, 
uznal obviněného O. D. v bodě 1 rozsudku vinným také trestným činem ublížení na 
zdraví podle § 221 odst. 1 tr. zák.

Z uvedených důvodů považuje stěžovatel napadený rozsudek ve výroku o vině 
trestným činem ublížení na zdraví podle § 221 odst. 1 tr. zák. v bodě 1 za 
nezákonný, což se týká i navazujícího výroku o trestu.

V petitu svého mimořádného opravného prostředku navrhl, aby Nejvyšší soud České 
republiky vyslovil podle § 268 odst. 2 tr. ř., že napadeným rozsudkem Okresního 
soudu v Břeclavi ze dne 2. 2. 2006, sp. zn. 3 T 456/2003, a v řízení, které 
tomuto rozhodnutí předcházelo, byl porušen zákon v namítaném rozsahu v 
neprospěch obviněného, aby podle § 269 odst. 2 tr. ř. toto rozhodnutí zrušil 
včetně všech na něj obsahově navazujících rozhodnutí, pokud vzhledem ke změně, 
k níž došlo zrušením, pozbyla podkladu. Poté navrhl, aby Nejvyšší soud České 
republiky věc podle § 270 odst. 1 tr. ř. přikázal okresnímu soudu s pokynem 
znovu v ní jednat a rozhodnout. 

Nejvyšší soud České republiky (dále jen Nejvyšší soud) přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Ze spisového materiálu bylo zjištěno, že obžalobou státního zástupce Okresního 
státního zastupitelství v Břeclavi, sp. zn. 1 Zt 392/2003, bylo obviněnému O. 
D. v bodě 1) kladeno za vinu, že  se dopustil trestného činu výtržnictví podle 
§ 202 odst. 1 tr. zák. a pokusu trestného činu ublížení na zdraví podle § 8 
odst. 1 tr. zák. k § 222 odst. 1 tr. zák. tím, že dne 24. 5. 2003 asi v 16.45 
hodin v B. v restauraci "U." slovně napadl svého bratra J. D., poté jej srazil 
na zem, rozbil sklenice a těmito poškozeného pořezal, a když se J. D. dostal 
před restauraci, dohonil jej a opět jej napadl rozbitou sklenicí, přičemž řezná 
rána u levého oka byla hluboká a mohla poškodit levé oko, další řezná rána byla 
na levé straně krku, kde je krční tepna, takže poškozený byl odvezen rychlou 
lékařskou službou do nemocnice, kde byl ošetřen.

Okresní soud v Břeclavi po provedeném dokazování rozsudkem ze dne 28. 5. 2004, 
sp. zn. 3 T 456/2003, v bodě 1) výroku rozsudku obviněného uznal vinným dle 
obžaloby. K odvolání obviněného krajský soud napadený rozsudek zrušil a uložil 
nalézacímu soudu ve vztahu k jednání pod bodem 1) doplnit dokazování. Okresní 
soud v Břeclavi doplnil dokazování dle pokynů obsažených ve zrušujícím usnesení 
krajského soudu a nově rozhodl rozsudkem ze dne 2. 2. 2006, sp. zn. 3 T 
456/2003, tak, že obviněného O. D. uznal vinným v bodě 1) trestným činem 
výtržnictví podle § 202 odst. 1 tr. zák. a trestným činem ublížení na zdraví 
podle § 221 odst. 1 tr. zák.

Jednání popsaného pod bodem 1) výroku rozsudku, a to ublížení na zdraví podle § 
221 odst. 1 tr. zák. se obviněný dopustil vůči svému bratrovi J. D.

Podle § 163 odst. 1 zákona č. 141/1961 Sb., trestní řád, ve znění účinném do 
31. 12. 2009, trestní stíhání pro trestné činy násilí proti skupině obyvatelů a 
proti jednotlivci podle § 197a, pomluvy podle § 206, neposkytnutí pomoci podle 
§ 207 a § 208, poškozování cizích práv podle § 209, ublížení na zdraví podle § 
221, § 223 a § 224, ohrožování pohlavní nemocí podle § 226, omezování osobní 
svobody podle § 231 odst. 1, 2, vydírání podle § 235 odst. 1, porušování 
domovní svobody podle § 238 odst. 1, 2, krádeže podle § 247, zpronevěry podle § 
248, neoprávněného užívání cizí věci podle § 249, neoprávněného zásahu do práva 
k domu, bytu nebo nebytovému prostoru podle § 249a, podvodu podle § 250, 
podílnictví podle § 251 a § 252, lichvy podle § 253, zatajení věci podle § 254, 
porušování povinnosti při správě cizího majetku podle § 255, poškozování 
věřitele podle § 256 a poškozování cizí věci podle § 257 trestního zákona, 
proti tomu, kdo je ve vztahu k poškozenému osobou, vůči níž by měl poškozený 
jako svědek právo odepřít výpověď (§ 100 odst. 2), a trestní stíhání pro 
trestný čin znásilnění podle § 241 odst. 1, 2 proti tomu, kdo je nebo v době 
spáchání činu byl ve vztahu k poškozenému manželem, partnerem nebo druhem, 
jakož i pro trestný čin opilství podle § 201a trestního zákona, pokud jinak 
vykazuje znaky skutkové podstaty některého z těchto trestných činů, lze zahájit 
a v již zahájeném trestním stíhání pokračovat pouze se souhlasem poškozeného. 
Je-li poškozených jedním skutkem několik, postačí souhlas byť jen jednoho z 
nich.

Podle odst. 2 nepředloží-li poškozený své vyjádření státnímu zástupci nebo 
policejnímu orgánu písemně, zaznamená se jeho obsah do protokolu. Souhlas s 
trestním stíháním může poškozený výslovným prohlášením vzít kdykoliv zpět, a to 
až do doby, než se odvolací soud odebere k závěrečné poradě. Výslovně odepřený 
souhlas však nelze znovu udělit.

Podle § 163a odst. 1 tr. ř. souhlasu poškozeného s trestním stíháním pro 
některý z trestných činů uvedených v § 163 odst. 1 tr. ř. není třeba, pokud
 
a) byla takovým činem způsobena smrt,
 
b) poškozený není schopen dát souhlas pro duševní chorobu nebo poruchu, pro 
kterou byl zbaven způsobilosti k právním úkonům, nebo pro kterou byla jeho 
způsobilost k právním úkonům omezena,
 
c) poškozeným je osoba mladší 15 let,
 
d) z okolností je zřejmé, že souhlas nebyl dán nebo byl vzat zpět v tísni 
vyvolané výhrůžkami, nátlakem, závislostí nebo podřízeností.

Podle odst. 2) § 163a tr. ř. jestliže se poškozený na výzvu orgánu činného v 
trestním řízení ihned nevyjádří, zda souhlasí s trestním stíháním podle § 163 
tr. ř., tento orgán mu poskytne podle povahy věci k vyjádření přiměřenou lhůtu, 
nejvýše však 30 dnů. Po marném uplynutí této lhůty již souhlas s trestním 
stíháním dát nelze. O tom je třeba poškozeného písemně poučit.

Podle ustanovení § 100 odst. 2 tr. ř. je svědek oprávněn odepřít vypovídat, 
jestliže by výpovědí způsobil nebezpečí trestního stíhání sobě, svému 
příbuznému v pokolení přímém,  svému sourozenci, osvojiteli, osvojenci, manželu 
nebo druhu anebo jiným osobám v  poměru  rodinném  nebo obdobném, jejichž újmu 
by právem pociťoval jako újmu vlastní.

Podle § 2 odst. 5 tr. ř. orgány činné v trestním řízení mj. postupují v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. Bez návrhu stran 
objasňují stejně pečlivě okolnosti svědčící ve prospěch i neprospěch obviněného.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém zvážení všech okolností 
případu jednotlivě i v jejich souhrnu.

Citovanými zákonnými ustanoveními se Okresní soud v Břeclavi při svém 
rozhodování důsledně neřídil.

Jednání obviněného O. D. bylo obžalobou a následně i soudem prvého stupně 
kvalifikováno jako pokus trestného činu ublížení na zdraví podle § 8 odst. 1 
tr. zák. k § 222 odst. 1 tr. zák., který není vyjmenován v ustanovení § 163 
odst. 1 tr. ř., a tudíž v tomto stádiu trestního řízení nevznikla orgánům 
činným v trestním řízení povinnost vyzvat poškozeného J. D. k vyjádření, zda 
souhlasí s trestním stíhání bratra. Tato povinnost však nastala při změně 
právní kvalifikace provedené soudem prvého stupně (po zrušení rozsudku 
odvolacím soudem), následně vyjádřené v napadeném rozsudku, kdy byl předmětný 
skutek nově posouzen jako trestný čin ublížení na zdraví podle § 221 odst. 1 
tr. zák. spáchaný v souběhu s trestným činem výtržnictví podle § 202 odst. 1 
tr. zák. Nalézací soud měl proto poté, co dospěl k závěru o použití uvedené 
právní kvalifikace, vyzvat poškozeného k vyjádření ve smyslu § 163 odst. 1 tr. 
ř., příp. mu měl k tomuto vyjádření poskytnout lhůtu podle § 163a odst. 2 tr. 
ř., což však neučinil. 

K tomuto je třeba uvést, že již na č. l. 30 trestního spisu je zaprotokolováno 
vyjádření poškozeného J. D. ze dne 9. 6. 2003, kdy uvedl po poučení, že nedává 
souhlas s trestním stíháním bratra O. D. Při výslechu v hlavním líčení dne 17. 
10. 2003 a 22. 4. 2004 před okresním soudem při právní kvalifikaci jednání 
obviněného pod bodem 1) jako trestného činu ublížení na zdraví podle § 222 
odst. 1 tr. zák. soud prvého stupně poškozeného k jeho vyjádření nevyslechl a 
nepoučil, že předmětný nesouhlas s trestním stíháním s ohledem na výčet 
trestných činů uvedený v § 163a odst. 1 tr. ř. nelze vyslovit. I po vyhlášení 
prvního odsuzujícího rozsudku ze dne 28. 5. 2004, sp. zn. 3 T 456/2003, 
poškozený přípisem ze dne 28. 6. 2004 vyslovil nesouhlas s trestním stíháním 
bratra obviněného O. D.

Jak již bylo uvedeno shora podle § 163 odst. 1 tr. ř. lze zahájit trestní 
stíhání pro trestné činy taxativně vymezené v tomto ustanovení, mj. i pro 
trestný čin ublížení na zdraví podle § 221 tr. zák., proti tomu, kdo je ve 
vztahu k poškozenému osobou, vůči níž by měl poškozený jako svědek právo 
odepřít výpověď (§ 100 odst. 2 tr. ř.), a v již zahájeném trestním stíhání 
pokračovat pouze se souhlasem poškozeného. Podle § 163 odst. 2 tr. ř. 
nepředloží-li poškozený své vyjádření státnímu zástupci nebo policejnímu orgánu 
písemně, zaznamená se jeho obsah do protokolu. Souhlas s trestním stíháním může 
poškozený výslovným prohlášením vzít kdykoliv zpět, a to až do doby, než se 
odvolací soud odebere k závěrečné poradě. Výslovně odepřený souhlas však nelze 
znovu udělit. Z ustanovení § 163a odst. 2 tr. ř. vyplývá, že jestliže se 
poškozený na výzvu orgánu činného v trestním řízení ihned nevyjádří, zda 
souhlasí s trestním stíháním podle § 163 tr. ř., tento orgán mu poskytne podle 
povahy věci k vyjádření přiměřenou lhůtu, nejvýše však 30 dnů. Po marném 
uplynutí této lhůty však již souhlas s trestním stíháním dát nelze, o čemž je 
třeba poškozeného písemně poučit.

Odepření souhlasu s trestním stíháním nebo jeho vzetí zpět je důvodem 
nepřípustnosti trestního stíhání podle § 11 odst. 1 písm. i) tr. ř.

V posuzované trestní věci byl jednáním obviněného O. D. popsaným pod bodem 1) 
výroku rozsudku poškozen bratr obviněného J. D., t. j. jeho sourozenec, kdy 
nepochybně takový poměr zakládá důvod odepření výpovědi svědka podle ustanovení 
§ 100 odst. 2 tr. ř. Z toho pak vyplývá, že trestní stíhání obviněného pro 
trestný čin ublížení na zdraví podle § 221 odst. 1 tr. zák. bylo podmíněno 
souhlasem poškozeného podle § 163 odst. 1 tr. ř. (k tomu přiměřeně srov. rozh. 
č. 52/1986 Sb. rozh. tr.). V této souvislosti nelze pominout prohlášení 
poškozeného J. D. do protokolu dne 9. 6. 2003 i jeho přípis ze dne 28. 6. 2004.

Vzhledem k těmto skutečnostem je třeba přisvědčit názoru ministra 
spravedlnosti, že za dané situace měl okresní soud při změně právní kvalifikace 
skutku z trestného činu ublížení na zdraví podle § 222 odst. 1 tr. zák. na 
trestný čin ublížení na zdraví podle § 221 odst.  1 tr. zák. (tuto změnu právní 
kvalifikace nutno již se zřetelem k zákazu reformationis in peius – odvolání 
nebylo podáno - akceptovat), postupovat  v  souladu  s  ustanovením § 163 odst. 
1 tr. ř. a poškozeného vyzvat k vyjádření, zda souhlasí s trestním stíháním 
obviněného O. D., popř. mu k tomuto vyjádření poskytnout v souladu s 
ustanovením § 163a odst. 2 tr. ř. přiměřenou lhůtu. Bez takového souhlasu totiž 
bylo trestní stíhání obviněného  pro trestný čin ublížení na zdraví podle § 221 
odst. 1 tr. zák. nepřípustné.

Podle § 190 odst. 1 tr. ř. má-li soud za to, že při správném použití zákona je 
nutno skutek, který je předmětem obžaloby, posoudit podle jiného ustanovení 
zákona, než podle kterého jej posuzovala obžaloba, vrátí věc státnímu zástupci 
k došetření [§ 188 odst. 1 písm. e) tr. ř.], je-li třeba vzhledem k odchylnému 
právnímu posouzení věc ještě blíže objasnit.

Podle odst. 2 není-li došetření třeba, upozorní předseda senátu na možnost 
odchylného právního posouzení skutku osoby, kterým se doručuje opis obžaloby (§ 
196 odst. 1 tr. ř.).

Pokud bylo ve stížnosti pro porušení zákona argumentováno též porušením 
ustanovení  § 190 odst. 2 tr. ř. s odůvodněním, že za situace, kdy nalézací 
soud dospěl k závěru, že skutek pod bodem 1) je nutno posoudit podle jiného 
ustanovení trestního zákona, než jak jej posuzovala obžaloba, či v předchozím 
řízení sám nalézací soud, měl předseda senátu na možnost odchylného právního 
posouzení skutku upozornit osoby, kterým se doručuje opis obžaloby, dospěl 
Nejvyšší soud k závěru, že tomu tak není.

Podle § 225 odst. 2 tr. ř. uznat obžalovaného vinným trestným činem podle 
přísnějšího ustanovení zákona, než podle kterého posuzovala skutek obžaloba, 
může soud jen tehdy, když obžalovaný byl na možnost tohoto přísnějšího 
posuzování skutku upozorněn podle § 190 odst. 2. Nestalo-li se tak, je třeba 
obžalovaného na onu možnost upozornit ještě před vynesením rozsudku, a žádá-li 
o to, poskytnout mu znovu lhůtu k přípravě obhajoby a hlavní líčení k tomu 
účelu odročit.

Toto ustanovení je důsledkem zásadní volnosti soudu při právním posuzování 
skutku uvedeného v žalobním návrhu (§ 220 odst. 3 tr. ř.). Na základě výsledků 
hlavního líčení se soud může odchýlit v právní kvalifikaci žalovaného skutku od 
obžaloby (návrhu na potrestání) jak ve prospěch obviněného (mírnější trestný 
čin, mírnější alternativa stejného trestného činu, jeden trestný čin místo 
jednočinného souběhu několika trestných činů apod.), tak i v jeho neprospěch 
(trestný čin s vyšší trestní sazbou, přísnější alternativa téhož trestného 
činu, více trestných činů v jednočinném souběhu místo jednoho žalovaného atd.). 
Vždy však může jít jen o takovou odchylku v právní kvalifikaci, která je ještě 
v mezích zachování totožnosti žalovaného skutku; ani po upozornění podle § 225 
odst. 2 tr. ř. (či podle § 190 odst. 2 tr. ř.) nelze obviněného uznat vinným 
(nebo ho zprostit obžaloby) pro skutek, pro který nebyla podána obžaloba (návrh 
na potrestání), která je projednávaná v hlavním líčení.

Přísnější posouzení skutku oproti obžalobě ovšem vždy znamená nepříznivější 
důsledky pro obviněného (hrozba vyššího trestu, možnost uložení citelnějšího 
druhu trestu nebo i více trestů vedle sebe atd.). Proto v zájmu zachování práva 
na obhajobu zákon vyžaduje, aby byl obviněný upozorněn na možnost přísnějšího 
posouzení skutku soudem. Při řešení otázky, které ustanovení zákona je 
přísnější, bude soud vycházet z příslušných ustanovení trestního zákona o 
trestech s přihlédnutím ke konkrétnímu ustanovení zvláštní části trestního 
zákona, o které se opírá výrok o vině a z něhož vychází i sazba trestu, resp. 
okruh hrozících druhů trestu.

Jak již bylo uvedeno shora v daném případě okresní soud kvalifikoval jednání 
obviněného O. D. popsané pod bodem 1) na rozdíl od obžaloby jako trestný čin 
ublížení na zdraví podle § 221 odst. 1 tr. zák. (spáchaný v souběhu s trestným 
činem výtržnictví podle § 202 odst. 1 tr. zák.), tedy podle mírnějšího 
ustanovení trestního zákona. S ohledem na znění § 225 odst. 2 tr. ř., který 
upozornění obviněného na změnu právní kvalifikace skutku spojuje se změnou v 
neprospěch obviněného, tzn. s nepříznivějšími důsledky pro obviněného. V daném 
případě proto nebylo povinností soudu obviněného na změněnou právní kvalifikaci 
upozorňovat.

Nejvyšší soud vzhledem k těmto závěrům podle § 268 odst. 2 tr. ř. vyslovil, že 
pravomocným rozsudkem Okresního soudu v Břeclavi ze dne 2. 2. 2006, sp. zn. 3 T 
456/2003,  a v řízení předcházejícím byl porušen zákon v ustanoveních § 2 odst. 
5, 6 tr. ř. a § 163 odst. 1 tr. ř., ve vztahu k ustanovení § 221 odst. 1 zákona 
č. 140/1961 Sb., účinného do 31. 12. 2009, v neprospěch obviněného O. D. Podle 
§ 269 odst. 2 tr. ř. napadený rozsudek zrušil ve výroku o vině pod bodem 1), 
pokud jím byl obviněný uznán vinným trestným činem ublížení na zdraví podle § 
221 odst. 1 zákona č. 140/1961 Sb., účinného do 31. 12. 2009, v souběhu s 
trestným činem výtržnictví podle § 202 odst. 1 zákona č. 140/1961 Sb., účinného 
do 31. 12. 2009, ve výroku o trestu odnětí svobody a způsobu jeho výkonu. 
Současně pak zrušil i všechna další rozhodnutí, na toto rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu. 
Věc podle § 270 odst. 1 tr. ř. přikázal Okresnímu soudu v Břeclavi, aby ji 
znovu projednal a rozhodl.

Věc se tak vrací do stadia řízení před okresním soudem, kdy bude třeba 
rozhodnout o vině ohledně skutku popsaném pod bodem 1) napadeného rozsudku. V 
novém řízení se Okresní soud v Břeclavi bude muset věcí znovu zabývat, a to v 
intencích rozhodnutí Nejvyššího soudu, přičemž při svém rozhodování bude vázán 
právním názorem vysloveným Nejvyšším soudem při výkladu relevantních procesně 
právních otázek a bude povinen provést níže uvedená doplnění (§ 265s odst. 1 
tr. ř.).

V podstatě jde o to, že bude muset znovu rozhodnout o vině obviněného, pokud 
jde o skutek v rozsudku popsaný pod bodem 1), když výrok o vině pod body 2) a 
3) napadeného rozsudku zůstal nedotčen, přičemž nejprve bude muset v souladu s 
ustanovením § 163 odst. 1 tr. ř. vyzvat poškozeného J. D. k vyjádření, zda-li 
souhlasí s trestním stíháním obviněného O. D., popř. mu k tomuto vyjádření 
poskytnout v souladu s ustanovením § 163a odst. 2 tr. ř. přiměřenou lhůtu.

Poučení:   Proti tomuto rozhodnutí není opravný prostředek přípustný.

V Brně dne 24. srpna 2011

Předseda senátu:
JUDr. Petr  Š a b a t a
