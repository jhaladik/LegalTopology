Soud: Nejvyšší soud

Spisová značka: 4 Tz 69/2009

Datum rozhodnutí: 01.10.2009

Typ rozhodnutí: ROZSUDEK




4 Tz 69/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 1. 
října 2009 v senátě složeném z předsedy JUDr. Petra Šabaty a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podala ministryně spravedlnosti České republiky v neprospěch i ve prospěch 
obviněného J. Č., proti usnesení státního zástupce Okresního státního 
zastupitelství v Přerově ze dne 27. 2. 2007, č.j. 1 ZT 37/2007-131, a v 
neprospěch  i ve prospěch obviněného Ing. P.  H., proti usnesení státního 
zástupce Okresního státního zastupitelství v Přerově ze dne 27. 2. 2007, č.j. 1 
ZT 37/2007-134, a podle § 268 odst. 2 a § 269 odst. 2 tr. ř.  rozhodl  t a k t 
o :

I.

Usnesením státního zástupce Okresního státního zastupitelství v Přerově ze dne 
27. 2. 2007, č.j. 1 ZT 37/2007-131, b y l   p o r u š e n   z á k o n  v 
ustanoveních § 146 odst. 2 písm. a) a § 148 odst. 1 písm. c) tr. ř. v 
neprospěch obviněného J. Č.

II.

Usnesením státního zástupce Okresního státního zastupitelství v Přerově ze dne 
27. 2. 2007, č.j. 1 ZT 37/2007-134, b y l   p o r u š e n   z á k o n  v 
ustanoveních § 146 odst. 2 písm. a) a § 148 odst. 1 písm. c) tr. ř. v 
neprospěch obviněného Ing. P. H.

III.

Napadená usnesení  s e   z r u š u j í   v celém rozsahu.

Odůvodnění:

Obviněný J. Č. byl usnesením policejního orgánu Policie České republiky, Útvaru 
pro odhalování korupce a finanční kriminality služby kriminální policie a 
vyšetřování, expozitura Ostrava ze dne 8. 2. 2007, sp. zn. ČTS: OKFK-15/6-2006, 
stíhán podle § 160 odst. 1 tr. ř. pro trestný čin přijímání úplatku podle § 160 
odst. 1, odst. 3 písm. b) tr. zák., jehož se měl dopustit tak, že dne 11. 2. 
2002 ve V., S., v budově M. ú. V., v kanceláři starosty, po telefonickém 
požadavku na Ing. P. H., ředitele společnosti H.B.R., kom. spol, téhož dne, za 
účelem vlastního majetkového obohacení osobně převzal od manželky jmenovaného 
M. H., finanční částku nejméně 497.000,- Kč, která pocházela z finančních 
prostředků společnosti H.B.R., kom. spol.  a představovala neoprávněnou výhodu, 
na níž J. Č. neměl legitimní nárok a takto učinil v souvislosti s výkonem 
funkce jednatele ve společnosti V. b., s.r.o., se sídlem V., S., v níž 
zastupoval zájmy majoritního společníka města V. a za realizovaný převod 
obchodního podílu právnické osoby V. b., s.r.o., ke kterému bylo přistoupeno 
dle Smlouvy o převodu obchodního podílu uzavřené mezi převodcem městem V., a 
nabyvatelem H.B.R., kom. spol. dne 23. 10. 2001, na základě které byl 51 % 
obchodní podíl převodce úplatně převeden na společnost H.B.R., kom. spol, za 
znalcem Ing. V. Z. vyčíslenou cenu 3.618.000,- Kč, jenž však byla pro město V. 
se zřetelem k celkovým vysokým aktivům finančně nevýhodná, neboť hodnota 51 % 
podílu na základním kapitálu činila nejméně částku 6.773.784,- Kč, když 
následně dne 14. 2. 2002 si z takto převzaté částky vložil v hotovosti na svůj 
soukromý účet vedený u K. b., a.s., pobočka V. částku 497.000,-Kč.

Proti usnesení o zahájení trestního stíhání podal obviněný J. Č. včas stížnost, 
o které rozhodl státní zástupce Okresního státního zastupitelství v Přerově 
tak, že ji usnesením ze dne 27. 2. 2007, č.j. 1 ZT 37/2007-131, podle § 148 
odst. 1 písm. c) tr. ř. zamítl.

Obviněný Ing. P. H. byl usnesením policejního orgánu Policie České republiky, 
Útvaru pro odhalování korupce a finanční kriminality služby kriminální policie  
a vyšetřování, expozitura Ostrava ze dne 9. 2. 2007, sp. zn. ČTS: 
OKFK-15/6-2006, stíhán podle § 160 odst. 1 tr. ř. pro trestný čin podplácení 
podle § 161 odst. 1, odst. 2 písm. b) tr. zák., jehož se měl dopustit tak, že 
dne 11. 2. 2002 ve V., S., v budově M. ú. V., v kanceláři starosty, na základě 
telefonického požadavku starosty města V. J. Č., ze dne 11. 2. 2002, 
prostřednictvím své manželky M. H., za účelem majetkového obohacení J. Č., 
zajistil osobní předání finanční částky nejméně 497.000,- Kč z prostředků 
společnosti H.B.R., kom. spol. a představující neoprávněnou výhodu, na níž J. 
Č. neměl legitimní nárok, a to v souvislosti s výkonem funkce jednatele ve 
společnosti V. b., s.r.o., se sídlem V., S., v níž zastupoval zájmy majoritního 
společníka města V., konkrétně za realizovaný převod obchodního podílu 
právnické osoby V. b., s.r.o., ke kterému bylo přistoupeno dle Smlouvy o 
převodu obchodního podílu uzavřené mezi převodcem městem V., a nabyvatelem 
H.B.R., kom. spol. dne 23. 10. 2001, na základě které byl 51 % obchodní podíl 
převodce úplatně převeden na společnost H.B.R., kom. spol., za znalcem Ing. V. 
Z. vyčíslenou cenu 3.618.000,- Kč, jenž však byla pro město V. se zřetelem k 
celkovým vysokým aktivům finančně nevýhodná, neboť hodnota 51 % podílu na 
základním kapitálu společnosti činila nejméně částku 6.773.784,- Kč, když 
následně dne 14. 2. 2002 si J. Č. z takto převzaté částky vložil v hotovosti na 
svůj soukromý účet vedený u K. b., a.s., pobočka V. částku 497.000,-Kč.

Usnesení o zahájení trestního stíhání napadl obviněný Ing. P. H. včas podanou 
stížností, která byla podle § 148 odst. 1 písm. c) tr. ř. zamítnuta usnesením 
státního zástupce Okresního státního zastupitelství v Přerově ze dne 27. 2. 
2007, č.j. 1 ZT 37/2007-134. 

V trestní věci obviněných J. Č. a Ing. P. H. bylo následně rozhodnuto usnesením 
státního zástupce Nejvyššího státního zastupitelství ze dne 4. 6. 2007, sp. zn. 
3 NZT 10/2007, podle § 25 tr. ř. per analogiam o odnětí předmětné věci státnímu 
zástupci Okresního státního zastupitelství v Přerově a přikázání k dalšímu 
provádění úkonů v trestním řízení státnímu zástupci Okresního státního 
zastupitelství v Jihlavě. Státní zástupce Okresního státního zastupitelství v 
Jihlavě usnesením ze dne 16. 11. 2007, č.j. ZT 327/2007-179, podle § 172 odst. 
1 písm. a) tr. ř., trestní stíhání zastavil, tj. z důvodu nejpříznivějšího, 
jaký trestní řád zná (skutek, pro který bylo trestní stíhání vedeno se nestal). 

Proti usnesení státního zástupce Okresního státního zastupitelství v Přerově ze 
dne 27. 2. 2007, č.j. 1 ZT 37/2007-131, jímž bylo rozhodnuto o stížnosti proti 
usnesení  o zahájení trestního stíhání obviněného J. Č., a proti usnesení 
státního zástupce Okresního státního zastupitelství v Přerově ze dne 27. 2. 
2007, č.j. 1 ZT 37/2007-134, jímž bylo rozhodnuto o stížnosti proti usnesení o 
zahájení trestního stíhání obviněného Ing. P. H., podala ministryně 
spravedlnosti České republiky stížnost pro porušení zákona, a to v neprospěch i 
ve prospěch obou obviněných. Vytkla v ní, že zákon byl porušen v ustanoveních § 
146 odst. 2 písm. a), § 147 odst. 1 a § 148 odst. 1 písm. c) tr. ř.

V odůvodnění stížnosti pro porušení zákona ministryně spravedlnosti poukázala 
na shora uvedená ustanovení trestního řádu, dále na ustanovení § 40 odst. 1 
písm. a) zák. č. 283/1993 Sb. o státním zastupitelství, v platném znění, podle 
kterého ministerstvo spravedlnosti stanoví vyhláškou jednací řád státního 
zastupitelství, na ustanovení § 12 odst. 1 vyhl. č. 23/1994 Sb. o jednacím řádu 
státního zastupitelství, z něhož vyplývá, že k výkonu dozoru nad zachováváním 
zákonnosti v přípravném řízení trestním je příslušný státní zástupce přidělený 
ke státnímu zastupitelství, které působí při soudu, jenž by byl příslušný konat 
ve věci po podání obžaloby řízení v prvním stupni, pokud tato vyhláška 
nestanoví jinak. Rovněž odkázala na ustanovení § 16 a § 17 tr. ř. týkajících se 
věcné příslušnosti soudu a ustanovení § 18 odst. 1 tr. ř., podle kterého řízení 
koná soud, v jehož obvodu byl trestný čin spáchán. Konstatovala, že rozhodnutí 
napadená stížností pro porušení zákona vydal státní zástupce místně nepříslušný 
a jedná se tedy o rozhodnutí zatížená vadou zmatečnosti. 

Dále uvedla, že skutek, pro který bylo zahájeno policejním orgánem trestní 
stíhání obviněného J. Č., měl být spáchán ve městě V., tedy v místním obvodu 
Okresního soudu ve Vsetíně. Ve městě V. jednak mělo dojít k faktickému předání 
úplatku obviněnému J. Č. a dále zde měl nastat následek jeho korupčního 
jednání, tedy uzavření nevýhodné smlouvy o převodu obchodního podílu ve 
společnosti V. b., s.r.o. a navazující zmenšení majetku města V. Okresní soud 
ve Vsetíně je podle § 16 a § 18 odst. 1 tr. ř. soudem věcně a místně příslušným 
pro trestní stíhání obviněného J. Č. od okamžiku podání obžaloby a o jeho 
místní, ale i věcné příslušnosti, nemohou vznikat pochybnosti. 

Jak vyplývá z výše citovaného ustanovení obecně závazného právního předpisu, 
tedy z vyhlášky ministerstva spravedlnosti o vydání jednacího řádu pro státní 
zastupitelství, odvíjí se místní a věcná příslušnost státního zástupce pro 
vykonávání dozoru nad zákonností v přípravném řízení trestním od příslušnosti 
soudu k řízení o trestném činu, který je předmětem přípravného řízení. Jak bylo 
uvedeno shora, není pochyb o místní a věcné příslušnosti Okresního soudu ve 
Vsetíně pro trestní řízení obviněného J. Č. pro případ podání obžaloby. Z 
těchto důvodů je k vykonávání dozoru nad zákonností v přípravném řízení 
trestním dána podle § 12 odst. 1 vyhl. č. 23/1994 Sb. příslušnost státního 
zástupce činného u Okresního státního zastupitelství ve Vsetíně a nikoliv 
státního zástupce Okresního státního zastupitelství v Přerově. Okresní soud v 
Přerově nepochybně není soudem místně příslušným k trestnímu stíhání obviněného 
J. Č. pro skutek vymezený v usnesení policejního orgánu o zahájení trestního 
stíhání po případném podání obžaloby. 

Podle § 146 odst. 2 písm. a) tr. ř. je k rozhodování o stížnosti podané do 
usnesení policejního orgánu příslušný státní zástupce, který vykonává nad 
přípravným řízením dozor. K vykonávání dozoru nad přípravným řízením byl 
příslušný státní zástupce Okresního státního zastupitelství ve Vsetíně a státní 
zástupce činný u tohoto státního zastupitelství byl povolán rovněž k rozhodnutí 
o stížnosti obviněného do usnesení policejního orgánu  o zahájení trestního 
stíhání. Státní zástupce Okresního státního zastupitelství v Přerově  k 
rozhodnutí o stížnosti obviněného příslušný nebyl. Pokud navzdory své 
nepříslušnosti o stížnosti obviněného J. Č. rozhodl, nelze takové rozhodnutí 
hodnotit jinak, než jako rozhodnutí nezákonné.

Příslušnost státního zástupce Okresního státního zastupitelství v Přerově k 
rozhodnutí o stížnosti obviněného J. Č. do usnesení policejního orgánu o 
zahájení trestního stíhání nemohla být ani založena delegačním usnesením 
státního zástupce Krajského státního zastupitelství v Ostravě, pobočky v 
Olomouci ze dne 24. 11. 2006, sp. zn. 2 KZN 7209/2006-3. Státní zástupce 
Krajského státního zastupitelství v Ostravě, pobočky v Olomouci v enunciátu 
svého delegačního rozhodnutí výslovně uvedl, že je delegováno Okresnímu 
státnímu zastupitelství v Přerově \" ... prověřování podezření ze spáchání 
trestného činu ... \". Současně byla věc odňata jinak věcně a místně 
příslušnému Okresnímu státnímu zastupitelství ve Vsetíně. 

Prověřování je úsek trestního řízení upravený v hlavě deváté, části druhé 
trestního řádu a končí odložením věci podle § 159a tr. ř., nebo zahájením 
trestního stíhání podle § 160 tr. ř. Jedná se o kratší úsek, než kterým je 
přípravné řízení. Přípravným řízením se rozumí podle § 12 odst. 10 tr. ř. úsek 
trestního řízení zahájený sepsáním záznamu policejním orgánem o zahájení úkonů 
trestního řízení a končí podáním obžaloby nebo meritorním rozhodnutím v 
přípravném řízení. Pokud delegační rozhodnutí vymezilo rozsah delegace státního 
zástupce toliko na prověřování podezření ze spáchání trestného činu, zanikla 
příslušnost státního zástupce Okresního státního zastupitelství v Přerově 
okamžikem, kdy policejní orgán zahájil trestní stíhání podle § 160 tr. ř. Tímto 
okamžikem bylo prověřování skončeno. Změně charakteru řízení svědčí i změna 
spisové značky Okresního státního zastupitelství v Přerově, kdy věc vedená 
doposud pod sp. zn. 1 ZN 2094/2006 je nově, od zahájení trestního stíhání, 
vedena pod sp. zn. 1 ZT 37/2007. Od zahájení trestního stíhání, jako nového, 
relativně samostatného úseku trestního stíhání, byla opětovně až do případného 
nového delegačního rozhodnutí založena příslušnost státního zástupce Okresního 
státního zastupitelství ve Vsetíně, která vyplývá z § 12 odst. 1 vyhl. č. 
23/1994 Sb., za použití § 18 odst. 1 tr. ř. 

Vymezení delegace na stádium dozoru nad prověřováním podezření ze spáchání 
trestného činu má své plné opodstatnění. Delegující státní zástupce vyčkával, 
zda prověřování prokáže policejním orgánem zmiňované vazby na státní zástupce 
Okresního státního zastupitelství ve Vsetíně. Prověřování bylo na samém 
počátku, proto lze delegaci pochopit. Správně však byla delegujícím státním 
zástupcem obezřetně a zdrženlivě delegace omezena do zahájení trestního 
stíhání, tedy do vyhodnocení poznatků získaných prověřováním. Podle výsledků 
prověřování, včetně vztahů tehdy podezřelého J. Č. ke státním zástupcům 
Okresního státního zastupitelství ve Vsetíně, mělo být po zahájení trestního 
stíhání rozhodnuto opětovně o delegaci s výslovným vymezením, že je delegován 
dozor nad zachováním zákonnosti v přípravném řízení nebo měla být věc 
postoupena k výkonu dozoru příslušnému Okresnímu státnímu zastupitelství ve 
Vsetíně. Pokud se tak nestalo, vykonával dozor nad zachováním zákonnosti v 
přípravném řízení místně nepříslušný státní zástupce a ten také, jako 
nepříslušný, rozhodl o stížnosti obviněného J. Č. do usnesení policejního 
orgánu o zahájení trestního stíhání.

S ohledem na uvedené skutečnosti dospívá stěžovatelka k závěru, že usnesení 
státního zástupce Okresního státního zastupitelství v Přerově ze dne 27. 2. 
2007, č.j. 1 ZT 37/2007-131, je nutno hodnotit jako rozhodnutí zmatečné, jímž 
byl porušen zákon ve shora uvedených ustanoveních ve prospěch i v neprospěch 
obviněného J. Č. Tato nezákonnost v konečném důsledku mimo jiné znamená, že 
všechny úkony trestního řízení vykonané státním zástupcem Okresního státního 
zastupitelství v Přerově byly úkony nezákonnými, neboť je vykonával státní 
zástupce místně nepříslušný. V přípravném řízení trestním vedeném proti 
obviněným J. Č. a ing. P. H. nebyl, v rozporu  s ustanovením § 174 odst. 1 tr. 
ř., vykonáván dozor nad zachováváním zákonnosti   v přípravném řízení, neboť za 
takový dozor nelze považovat činnost místně nepříslušného státního zástupce. 

Dle názoru stěžovatelky pak vzhledem k tomu, že trestní stíhání J. Č. bylo 
pravomocně zastaveno podle § 172 odst. 1 písm. a) tr. ř. před podáním stížnosti 
pro porušení zákona, a to usnesením Okresního státního zástupce v Jihlavě ze 
dne 16. 11. 2007, č.j. ZT 327/2007-179, z důvodu nejpříznivějšího, jaký trestní 
řád zná, t.j. z důvodu, že se vůbec nestal skutek, pro který bylo trestní 
stíhání vedeno, nepřichází v úvahu zrušení stížností pro porušení zákona 
napadeného usnesení, neboť by takovým zrušením vždy došlo ke zhoršení 
procesního postavení obviněného J. Č. Nejvyšší soud by musel podle  § 269 odst. 
2 věty čtvrté tr. ř. zrušit také další rozhodnutí na zrušené rozhodnutí 
obsahově navazující, tedy i usnesení Okresního státního zástupce v Jihlavě ze 
dne 16. 11. 2007, č.j. ZT 327/2007-179, o zastavení trestního stíhání 
obviněného J. Č. Takový postup zákon neumožňuje, neboť by došlo ke zhoršení 
procesního postavení obviněného. Zákaz zhoršení procesního postavení obviněného 
v rámci rozhodování o stížnosti pro porušení zákona rovněž vyplývá ze závěrů 
nálezu pléna Ústavního soudu ČR ze dne 31. 10. 2001,  sp. zn. Pl. ÚS 1512001, 
publikovaného pod číslem 424/2001 Sb., jakož i z dikce ustanovení § 269 odst. 2 
věty první tr. ř. 

Stěžovatelka závěrem dospívá k závěru, že v této trestní věci přichází v úvahu 
vydání pouze tzv. akademického výroku, kterým bude podle § 268 odst. 2 tr. ř. 
vysloveno porušení zákona ve prospěch i v neprospěch obviněného J. Č., když 
rozhodnutím vydaným místně nepříslušným orgánem činným v trestním řízení 
dochází vždy k porušení zákona jak ve prospěch, tak v neprospěch obviněného, 
neboť nelze predikovat výsledek řízení, pokud by ve věci rozhodoval věcně a 
místně příslušný orgán činný v trestním řízení. 

V případě obviněného Ing. P. H. odkázala stěžovatelka na zdůvodnění 
nepříslušnosti státního zástupce Okresního státního zastupitelství v Přerově k 
rozhodnutí o stížnosti obviněného J. Č. do usnesení policejního orgánu o 
zahájení trestního stíhání, neboť ze zcela totožných důvodů nebyla dána 
příslušnost uvedeného státního zástupce ani k rozhodnutí o stížnosti obviněného 
ing. P. H. do usnesení policejního orgánu ze dne 9. 2. 2007 o zahájení 
trestního stíhání tohoto obviněného. Dle stěžovatelky jsou všechny výhrady 
uvedené ve vztahu k obviněnému J. Č. zcela použitelné i ve vztahu k obviněnému 
ing. P. H. Vše uvedené ve vztahu k obviněnému J. Č. platí i k petitu stížnosti 
pro porušení zákona u obviněného ing. P. H. 

Závěrem stížnosti pro porušení zákona ministryně spravedlnosti navrhla, aby 
Nejvyšší soud vyslovil podle § 268 odst. 2 tr. ř., že usnesením státního 
zástupce Okresního státního zastupitelství v Přerově ze dne 27. února 2007, 
č.j. 1 ZT 37/2007-131, byl ve prospěch i v neprospěch obviněného J. Č. porušen 
zákon v ustanoveních § 146 odst. 2 písm. a), § 147 odst. 1 a § 148 odst. 1 
písm. c) tr. ř. a dále, že usnesením státního zástupce Okresního státního 
zastupitelství v Přerově ze dne 27. února 2007, č.j. 1 ZT 37/2007-134, byl ve 
prospěch i neprospěch obviněného ing. P. H. porušen zákon v ustanoveních § 146  
odst. 2 písm. a), § 147 odst. 1 a § 148 odst. 1 písm. c) tr. ř. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Nejvyšší soud se předně zabýval námitkou ministryně spravedlnosti, že napadeným 
usnesením státního zástupce Okresního státního zastupitelství v Přerově ze dne 
27. 2. 2007, č.j. 1 ZT 37/2007-131, a usnesením státního zástupce Okresního 
státního zastupitelství v Přerově z téhož dne, č.j. 1 ZT 37/2007-134, došlo k 
porušení zákona, když o stížnostech obviněných Ing. P. H. a J. Č. rozhodoval 
nepříslušný státní zástupce.

Jednou ze základních zásad trestního řízení je zásada zákonnosti trestního 
stíhání. Tato zásada je zakotvena v ustanovení § 2 odst. 1 tr. ř., podle něhož 
nikdo nemůže být stíhán jako obviněný jinak, než ze zákonných důvodů a 
způsobem, který stanoví tento zákon,  tj. trestní řád. Tato zásada je také 
ústavně garantována, neboť v č.l. 8 odst. 2 Listiny základních práv a svobod je 
stanoveno, že nikdo nesmí být stíhán nebo zbaven svobody jinak než z důvodů a 
způsobem, který stanoví zákon. Tato zásada znamená bezvýjimečnou povinnost 
všech orgánů činných v trestním řízení postupovat pouze v absolutní shodě jak s 
trestním řádem, tak i ostatními obecně závaznými právními předpisy.

Ze spisového materiálu Nejvyšší soud zjistil, že proti obviněnému J. Č. bylo 
podle § 160 odst. 1 tr. ř. zahájeno trestní stíhání usnesením policejního 
orgánu Policie České republiky, Útvaru pro odhalování korupce a finanční 
kriminality služby kriminální policie a vyšetřování, expozitura Ostrava ze dne 
8. 2. 2007, sp. zn. ČTS: OKFK-15/6-2006,  a to pro trestný čin přijímání 
úplatku podle § 160 odst. 1, odst. 3 písm. b) tr. zák., jehož se měl dopustit v 
městě V. Rovněž obviněný Ing. P. H., který byl stíhán podle § 160 odst. 1 tr. 
ř. usnesením policejního orgánu Policie České republiky, Útvaru pro odhalování 
korupce a finanční kriminality služby kriminální policie a vyšetřování, 
expozitura Ostrava ze dne 9. 2. 2007, sp. zn. ČTS: OKFK-15/6-2006, pro trestný 
čin podplácení podle § 161 odst. 1, odst. 2 písm. b) tr. zák., se trestné 
činnosti měl dopustit ve městě V.

Místní a věcná příslušnost státních zástupců k výkonu dozoru nad zachováváním 
zákonnosti v přípravném řízení trestním není upravena zákonem. Věcná a místní 
příslušnost státních zástupců je pro trestní řízení zákonem upravena pouze na 
část trestního řízení založenou postavením obviněného před soud na podkladě 
obžaloby. Konkrétně podle § 7 odst. 2 zák. č. 283/1993 Sb., o státním 
zastupitelství, v platném znění, je státní zastupitelství příslušné k 
zastupování státu u soudu, u něhož toto státní zastupitelství působí, pokud 
zvláštní právní předpis nestanoví jinak. Nejvyšší soud proto řešil otázku 
příslušnosti státních zástupců k výkonu dozoru nad zachováním zákonnosti v 
přípravném řízení trestním.

Podle § 7 odst. 2 zák. č. 283/1993 Sb., o státním zastupitelství, v platném 
znění, státní zastupitelství je příslušné k zastupování státu u soudu, u něhož 
toto státní zastupitelství působí, pokud zvláštní právní předpis nestanoví 
jinak.

Podle § 40 odst. 1 písm. a) zák. č. 283/1993 Sb., o státním zastupitelství, v 
platném znění, ministerstvo spravedlnosti stanoví vyhláškou jednací řád 
státního zastupitelství. Ministerstvo spravedlnosti tak učinilo vyhláškou č. 
23/1994 Sb., o jednacím řádu státního zastupitelství, o zřízení poboček 
některých státních zastupitelství a podrobnostech o úkonech konaných právními 
čekateli.

Podle § 12 odst. 1 vyhl. č. 23/1994 Sb., v platném znění, je k výkonu dozoru 
nad zachováváním zákonnosti v přípravném řízení trestním příslušný státní 
zástupce přidělený ke státnímu zastupitelství, které působí při soudu, jenž by 
byl příslušný konat ve věci po podání obžaloby řízení v prvním stupni, pokud 
tato vyhláška nestanoví jinak. 

Jiné obecně závazné právní předpisy příslušnost státních zástupců k výkonu 
dozoru nad zachováváním zákonnosti v přípravném řízení trestním neupravují.

Popisované právní úpravě nelze upřít logiku, neboť příslušnost státního 
zástupce k výkonu dozoru nad zachováváním zákonnosti v přípravném řízení 
trestním odvíjí od trestním řádem určené příslušnosti soudu k trestnímu řízení 
na podkladě podané obžaloby.

Protože podle § 7 odst. 2 zák. č. 283/1993 Sb., o státním zastupitelství, v 
platném znění, je státní zastupitelství příslušné k zastupování státu u soudu, 
u něhož toto státní zastupitelství působí, je namístě, aby byla zachována 
příslušnost stejného státního zástupce, jak pro stádium před podáním obžaloby, 
tak i pro zastupování obžaloby před soudem. Obžalobu může před soudem účelněji 
zastupovat státní zástupce, který je s trestní věcí důkladně obeznámen od 
samého počátku, tedy již od zahájení prověřování sepsání záznamu o zahájení 
úkonů trestního řízení, přes stádium přípravného řízení.  

Věcnou a místní příslušnost soudu k projednání obžaloby stanoví trestní řád v 
ustanoveních §§ 16 až 18.

Podle § 16 tr. ř. řízení v prvním stupni koná, jestliže tento zákon nestanoví 
něco jiného, okresní soud.

Podle § 17 odst. 1 tr. ř. krajský soud koná v prvním stupni řízení o trestných 
činech, pokud na ně zákon stanoví trest odnětí svobody, jehož dolní hranice 
činí nejméně pět let, nebo pokud za ně lze uložit výjimečný trest. 

O trestných činech 

a) neoprávněného odebrání tkání a orgánů, nedovoleného nakládání s tkáněmi a 
orgány, odběru tkáně, orgánu a provedení transplantace za úplatu, nedovoleného 
nakládání  s lidským embryem a lidským genomem, obchodování s lidmi,

 b) spáchaných prostřednictvím investičních nástrojů, které jsou přijaty k 
obchodování na regulovaném trhu nebo o jejichž přijetí k obchodování na 
regulovaném trhu bylo požádáno, nebo jejich padělků a napodobenin, pokud jejich 
zákonným znakem je způsobení značné škody nebo získání značného prospěchu,

 c) porušení předpisů o pravidlech hospodářské soutěže, manipulace s kurzem 
investičních nástrojů, zneužití informace a postavení v obchodním styku, 
poškození finančních zájmů Evropských společenství, porušení předpisů o 
kontrole vývozu zboží a technologií dvojího užití, porušení povinností při 
vývozu zboží a technologií dvojího užití, zkreslení údajů a nevedení podkladů 
ohledně vývozu zboží a technologií dvojího užití, provedení zahraničního 
obchodu s vojenským materiálem bez povolení nebo licence, porušení povinnosti v 
souvislosti s vydáním povolení a licence pro zahraniční obchod s vojenským 
materiálem, zkreslení údajů a nevedení podkladů ohledně zahraničního obchodu s 
vojenským materiálem, vývoje, výroby a držení zakázaných bojových prostředků a

d) sabotáže, zneužití zastupování státu a mezinárodní organizace, vyzvědačství, 
ohrožení utajované informace, spolupráce s nepřítelem, styků ohrožujících mír, 
použití zakázaného bojového prostředku a nedovoleného vedení boje, plenění v 
prostoru válečných operací,

koná v prvním stupni řízení krajský soud i tehdy, je-li dolní hranice trestu 
odnětí svobody nižší.	

Podle § 18 odst. 1 tr. ř. řízení koná soud, v jehož obvodu byl trestný čin 
spáchán. 

Podle § 160 odst. 1 tr. zák. kdo v souvislosti s obstaráváním věcí obecného 
zájmu přijme nebo si dá slíbit úplatek, bude potrestán odnětím svobody až na 
tři léta nebo zákazem činnosti. Podle odst. 3 písm. b) odnětím svobody na dvě 
léta až osm let nebo peněžitým trestem bude pachatel potrestán, spáchá-li čin 
uvedený v odstavci 1 jako veřejný činitel.

Podle § 161 odst. 1 tr. zák. kdo jinému v souvislosti s obstaráváním věcí 
obecného zájmu poskytne, nabídne nebo slíbí úplatek, bude potrestán odnětím 
svobody až na dvě léta nebo peněžitým trestem. Podle odst. 2 písm. b) odnětím 
svobody na jeden rok až pět let nebo peněžitým trestem bude pachatel potrestán, 
spáchá-li takový čin vůči veřejnému činiteli.

S ohledem na shora citovaná ustanovení je zřejmé, že místní a věcná příslušnost 
státního zástupce pro vykonávání dozoru nad zákonností v přípravném řízení 
trestním se odvíjí od příslušnosti soudu k řízení o trestném činu, který je 
předmětem přípravného řízení. V dané trestní věci byli obvinění J. Č. a Ing. P. 
H. stíháni pro trestné činy (§ 160 odst. 1, odst. 3 písm. b/ tr. zák., resp. § 
161 odst. 1, odst. 2 písm. b/ tr. zák.),  jejichž dolní hranice činila méně než 
pět let, takže k jejich projednání, v případě podání obžaloby, by byl věcně 
příslušný okresní soud. Jelikož skutky pro které bylo v případě obviněného J. 
Č. i Ing. P. H. zahájeno trestní stíhání měly být spáchány ve městě V. (předání 
úplatku i uzavření nevýhodné smlouvy), tedy v obvodu Okresního soudu ve 
Vsetíně, místně příslušným k projednání dané trestní věci by byl Okresní soud 
ve Vsetíně.

Z výše uvedeného, s přihlédnutím k citovanému ustanovení § 12 odst. 1 vyhl. č. 
23/1994 Sb. o jednacím řádu státního zastupitelství, nelze dospět k jinému 
závěru, než že v trestní věci obviněného J. Č., ale i v trestní věci obviněného 
Ing. P. H. byl k vykonávání dozoru nad zákonností v přípravném řízení trestním 
věcně i místně příslušný státní zástupce činný u Okresního státního 
zastupitelství ve Vsetíně.

Jak již bylo konstatováno, obviněný J. Č. i obviněný Ing. P. H. podali proti 
usnesení o zahájení trestního stíhání stížnosti, o kterých rozhodl státní 
zástupce Okresního státního zastupitelství v Přerově tak, že je usneseními ze 
dne 27. 2. 2007, sp. zn. 1 ZT 37/2007, podle § 148 odst. 1 písm. c) tr. ř. 
zamítl jako nedůvodné.

Podle § 146 odst. 2 písm. a) tr. ř., jestliže lhůta k podání stížnosti již všem 
oprávněným osobám uplynula a stížnosti nebylo vyhověno podle odstavce 1, 
předloží věc k rozhodnutí policejní orgán státnímu zástupci, který vykonává nad 
přípravným řízením dozor.

Podle § 147 odst. 1 tr. ř., při rozhodování o stížnosti přezkoumá nadřízený 
orgán 

a) správnost všech výroků napadeného usnesení, proti nimž může stěžovatel podat 
stížnost, a 

b) řízení předcházející napadenému usnesení. 

Podle § 148 odst. 1 písm. c) tr. ř., nadřízený orgán zamítne stížnost, není-li  
důvodná. 

Jestliže byl v trestní věci obviněných J. Č. a Ing. P. H. věcně i místně 
příslušný k vykonávání dozoru nad zachováváním zákonnosti v přípravném řízení 
trestním státní zástupce činný u Okresního státního zastupitelství ve Vsetíně, 
byl také právě tento státní zástupce (státní zástupce činný u Okresního 
státního zastupitelství ve Vsetíně) věcně i místně příslušný k rozhodování o 
stížnostech obviněných J. Č. a Ing. P. H. proti usnesením o zahájení trestního 
stíhání.

Jelikož o stížnostech obviněných J. Č. a Ing. P. H. proti usnesením o zahájení 
trestního stíhání nerozhodoval státní zástupce Okresního státního 
zastupitelství ve Vsetíně, ale státní zástupce Okresního státního 
zastupitelství v Přerově prověřoval Nejvyšší soud, zda v trestní věci 
obviněných J. Č. a Ing. P. H. nedošlo ke změně příslušnosti k výkonu dozoru nad 
zachováváním zákonnosti v přípravném řízení trestním.

Ze spisového materiálu bylo zjištěno, že usnesením státního zástupce Krajského 
státního zastupitelství v Ostravě, pobočky v Olomouci ze dne 24. listopadu 
2006, č.j. 2 KZN 7209/2006-3, bylo rozhodnuto tak, že :„ Podle § 25 trestního 
řádu per analogiam se trestní věc prověřování podezření ze spáchání trestného 
činu přijímání úplatku podle § 160 odst. 1, 3 písm. a), c) trestního zákona a 
trestného činu přijímání úplatku podle § 161 odst. 1, 2 písm. a), b) trestního 
zákona, k nimž mělo dojít tím, že starosta města V. J. Č., ve své kanceláři dne 
11. 2. 2002 přijal úplatek ve výši 500.000,- Kč od kom. spol. H.B.R. předaný M. 
H.,  odnímá Okresnímu státnímu zastupitelství ve Vsetíně  a přikazuje se 
Okresnímu státnímu zastupitelství v Přerově“.

Podle § 12 odst. 10 tr. ř. se trestním řízením rozumí řízení podle tohoto 
zákona, trestním stíháním pak úsek řízení od zahájení trestního stíhání až do 
právní moci rozsudku, případně jiného rozhodnutí orgánu činného v trestním 
řízení ve věci samé a přípravným řízením úsek řízení podle tohoto zákona od 
sepsání záznamu o zahájení úkonů trestního řízení nebo provedení neodkladných a 
neopakovatelných úkonů, které mu bezprostředně předcházejí, a nebyly-li tyto 
úkony provedeny, od zahájení trestního stíhání do podání obžaloby, postoupení 
věci jinému orgánu nebo zastavení trestního stíhání, anebo do rozhodnutí či 
vzniku jiné skutečnosti, jež mají účinky zastavení trestního stíhání před 
podáním obžaloby, zahrnující objasňování a prověřování skutečností 
nasvědčujících tomu, že byl spáchán trestný čin, a vyšetřování.

Podle § 160 odst. 1 tr. ř. nasvědčují-li prověřováním podle § 158 tr. ř. 
zjištěné a odůvodněné skutečnosti tomu, že byl spáchán trestný čin, a je-li 
dostatečně odůvodněn závěr, že jej spáchala určitá osoba, rozhodne policejní 
orgán neprodleně o zahájení trestního stíhání této osoby jako obviněného, pokud 
není důvod k postupu podle § 159a odst. 2 a 3 nebo § 159b odst. 1 tr. ř. 

Postup před zahájením trestního stíhání (§ 158 až § 159b tr. ř.) je upraven v 
hlavě deváté trestního řádu jako první stádium trestního řízení a současně i 
přípravného řízení, neboť orgány činné v trestním řízení v něm na rozdíl od 
předcházejících fází již postupují zásadně podle ustanovení trestního řádu. Jde 
tedy o počátek trestního procesu, jehož úlohou je zjišťovat podmínky, na 
základě nichž může být učiněn závěr o přechodu věci do dalšího úseku trestního 
řízení nebo závěr o tom, že tu takové podmínky chybí a je nutno věc řešit mimo 
rámec trestního řízení.

Dozor státního zástupce je pak vykonáván již od doručení záznamu o zahájení 
úkonů trestního řízení (§ 158 odst. 3 věta první a druhá tr. ř.), neboť od 
momentu sepsání tohoto záznamu (nebo od provedení neodkladných či 
neopakovatelných úkonů dle trestního řádu v bezprostřední souvislosti s tímto 
záznamem) začíná přípravné (trestní) řízení a všechny dále provedené úkony jsou 
již úkony prováděnými podle trestního řádu.

Státní zástupce Krajského státního zastupitelství v Ostravě, pobočky v Olomouci 
usnesením ze dne 24. 11. 2006, sp. zn. 2 KZN 7209/2006, odňal pro úsek 
prověřování podezření ze spáchání trestného činu přijímání úplatku podle § 160 
odst. 1, 3 písm. a), c) tr. zák. a trestného činu podplácení podle § 161 odst. 
1, 2 písm. a), b) tr. zák., týkající se obviněných J. Č. a Ing. P. H., věcně i 
místně příslušnému státnímu zástupci činnému u Okresního státního 
zastupitelství ve Vsetíně a věc přikázal podle § 25 tr. ř. per analogiam 
státnímu zástupci činnému u Okresního státního zastupitelství v Přerově. 

Z uvedeného výčtu je zřejmé, že státní zástupce činný u Okresního státního 
zastupitelství v Přerově byl pověřen dozorem nad zachováváním zákonnosti pouze 
pro úsek prověřování, t.j. pro úsek trestního řízení zahájený sepsáním záznamu 
policejním orgánem  o zahájení úkonů trestního řízení a končící úkony dle § 
159a tr. ř., případně § 159b tr. řádu. Pro další úsek trestního řízení 
následující po úseku prověřování (po předprocesní fázi nastupuje vlastní 
přípravné řízení) začínající okamžikem, kdy policejní orgán zahájil trestní 
stíhání podle § 160 tr. ř., byl věcně i místně příslušný státní zástupce činný 
u Okresního státního zastupitelství ve Vsetíně.

Od okamžiku zahájení trestního stíhání byla proto opětovně až do případného 
nového delegačního rozhodnutí založena příslušnost státního zástupce činného u 
Okresního státního zastupitelství ve Vsetíně. Tato vyplývá z již zmíněného 
ustanovení         § 12 odst. 1 vyhl. č. 23/1994 Sb., v platném znění.

Obecně lze konstatovat, že vymezení delegace dozoru nad zachováváním zákonnosti 
na stádium prověřování podezření ze spáchání trestného činu má své plné 
opodstatnění, neboť teprve výsledky prověřování policejním orgánem mohou 
případné pochybnosti o možných vazbách obviněných na státní zástupce náležitým 
způsobem prokázat či vyvrátit. 

V daném případě mělo být podle výsledků prověřování zkoumáno, zda jsou splněny 
podmínky pro odnětí věci místně i věcně příslušnému Okresnímu státnímu 
zastupitelství ve Vsetíně a přikázání věci k dozoru jinému věcně příslušnému 
státnímu zastupitelství v působnosti Krajského státního zastupitelství v 
Ostravě, pobočky v Olomouci. V případě prokázání vazeb mezi podezřelým J. Č. a 
osobami působícími na Okresním státním zastupitelství ve Vsetíně či osobních 
vazeb mezi starostou města a osobami z orgánů na okresní úrovni, jak na to 
poukazuje usnesení státního zástupce Krajského státního zastupitelství v 
Ostravě, pobočky v Olomouci ze dne 24. 11. 2006, č.j. 2 KZN 7209/2006-3, 
přicházelo v úvahu nové rozhodnutí o delegaci pro úsek následující po úseku 
prověřování (t.j. úsek od zahájení trestního stíhání do podání obžaloby - § 12 
odst. 10 tr. ř.). V opačném případě měla být věc vrácena k výkonu dozoru věcně 
i místně příslušnému Okresnímu státnímu zastupitelství ve Vsetíně. 

Státní zástupce Okresního státního zastupitelství v Přerově si vyložil 
delegační rozhodnutí zjevně extenzivním způsobem a zcela v rozporu s jeho 
výrokem a účelem. Přitom výrok delegačního rozhodnutí užitý výklad vůbec 
neumožňuje. Výkladu užitému státním zástupcem Okresního státního zastupitelství 
v Přerově by odpovídal jedině takový výrok delegačního rozhodnutí, který by 
delegoval výkon dozoru nad zachováním zákonnosti na celé přípravné řízení. Jak 
již bylo uvedeno výše, požadavkům trestního řízení by odpovídalo pouze nové 
usnesení příslušného státního zástupce krajského státního zastupitelství, 
kterým by znovu rozhodl o odnětí a přikázání věci pro fázi od zahájení 
trestního stíhání (§ 160 trestního řádu), kdy by vyhodnotil se znalostí 
výsledků prověřování, zda jsou osvědčeny důvody pro odnětí a přikázání, a to i 
s ohledem na skutečnost, že teprve od tohoto okamžiku se stává obviněný 
procesní stranou. Teprve takovým postupem by byly pokryty obě fáze trestního 
řízení, tedy prověřování i vlastní trestní stíhání. Protože na výklad 
delegačního rozhodnutí jsou kladeny striktní nároky, je nutno výklad zvolený 
státním zástupcem Okresního státního zastupitelství v Přerově odmítnout a 
přijmout jediný kategorický závěr, že dozor nad zachováním zákonnosti v 
přípravném řízení vykonával místně nepříslušný státní zástupce, a to až do 
usnesení státního zástupce Nejvyššího státního zastupitelství ze dne 4. 6. 
2007, sp. zn.  3 NZT 10/2007, kterým bylo rozhodnuto o delegaci věci. 

Úvahy o příslušnosti státního zástupce k výkonu dozoru nad zachováváním 
zákonnosti v přípravném řízení trestním byly nezbytné pro posouzení otázky 
otevřené mimořádným opravným prostředkem, tj. otázky, který státní zástupce byl 
povolán k rozhodnutí o stížnostech obviněných J. Č. a Ing. P. H. podaných proti 
usnesení policejního orgánu o zahájení trestních stíhání. Podle § 146 odst. 2 
písm. a) tr. ř. předloží policejní orgán stížnost k rozhodnutí státnímu 
zástupci, který vykonává nad přípravným řízením dozor. Rozhodnout o stížnosti 
proti usnesení policejního orgánu tak nemůže libovolný státní zástupce, ale 
výlučně státní zástupce vykonávající dozor nad zachováváním zákonnosti v 
přípravném řízení trestním. Nejvyšší soud konstatoval, že státní zástupce 
Okresního státního zastupitelství v Přerově nebyl příslušný k vykonávání dozoru 
nad zachováváním zákonnosti  v přípravném řízení trestním v trestní věci 
obviněných J. Č. a Ing. P. H., proto nebyl příslušný ani k rozhodování o 
stížnostech těchto obviněných, které podali proti usnesení policejního orgánu o 
zahájení trestního stíhání. 

Zásada zákonnosti trestního řízení spočívá především v tom, že osobě vystavené 
trestnímu stíhání skýtá záruku, že orgány činné v trestním řízení budou 
postupovat výlučně na základě zákonné licence. Zákonný postup v sobě zahrnuje 
nepochybně i povinnost, aby v řízení rozhodovaly pouze příslušné orgány činné v 
trestním řízení. Podle článku 38 odst. 1 Listiny základních práv a svobod nikdo 
nesmí být odňat svému zákonnému soudci. Princip zákonného soudce představuje v 
demokratickém právním státě jednu z garancí nezávislého  a nestranného soudního 
rozhodování. Dodržení obecných zákonných podmínek určení příslušnosti soudu je 
zárukou toho, že nedojde k libovolnému určování příslušnosti soudu, jehož cílem 
by mohlo být ovlivnění výsledku soudního rozhodování. Tento ústavní imperativ 
jednak dotváří a upevňuje soudcovskou nezávislost, současně však pro každého 
účastníka řízení představuje ústavní záruku, že k rozhodování v jeho věci jsou 
povolány soudy a soudci podle předem stanovených pravidel tak, aby byla 
zachována zásada přidělování soudní agendy podle pevného rozvrhu práce, čímž je 
vyloučen výběr soudců a soudů „ad hoc“. Rozhodování každé věci příslušným (tedy 
zákonným) soudem a soudcem je tedy neopomenutelnou podmínkou spravedlivého 
procesu. Rovněž v případě určení místně i věcně příslušného státního zástupce k 
výkonu dozoru nad zachováním zákonnosti  v přípravném řízení jsou orgány činné 
v trestním řízení povinny se řídit příslušnými právními předpisy.

Pokud za daného stavu věci rozhodoval o stížnostech proti usnesení o zahájení 
trestního stíhání státní zástupce Okresního státního zastupitelství v Přerově, 
tzn. i nadále vykonával dozor nad zachováním zákonnosti v přípravném, jednalo 
se o státního zástupce místně nepříslušného, v jehož kompetenci nebylo 
rozhodovat o stížnostech jak obviněného J. Č., tak obviněného Ing. P. H. do 
usnesení policejního orgánu o zahájení trestního stíhání. 

Zde je možno odkázat např. na rozhodnutí Ústavního soudu, který při 
interpretaci základního práva na zákonného soudce (čl. 38 odst. 1 Listiny) 
zahrnul do jeho rámce  i dodržení zákonných podmínek určení příslušnosti soudu 
(viz. zejména nálezy sp. zn. III. ÚS 232/95, IV. ÚS 222/96, III. ÚS 230/96, 
III. ÚS 200/98, III. ÚS 293/98, III. ÚS 182/99, I. ÚS 144/2000, III. ÚS 29/01, 
II. ÚS 544/02, III. ÚS 561/02). Princip zákonného soudce představuje v 
demokratickém právním státu jednu z garancí nezávislého a nestranného soudního 
rozhodování. Dodržení obecných zákonných podmínek stanovení příslušnosti soudu 
pak brání eventuálnímu určování příslušnosti soudu s cílem ovlivnění výsledku 
rozhodování.

Rovněž v rozhodnutí, sp. zn. IV. ÚS 307/03, Ústavní soud uvádí, že ústavní 
imperativ, dle něhož \"nikdo nesmí být odňat svému zákonnému soudci\", je 
ochranou především proti libovolnému či účelovému obsazení jednajícího soudu ad 
hoc. Základní právo na zákonného soudce (tj. příslušnost soudu a soudce) není 
vyčerpáno jen zákonným vymezením věcné, funkční a místní příslušnosti soudu, 
ani pouhým zákonným vymezením obsazení soudu. Součástí základního práva na 
zákonného soudce je dle stanoviska Ústavního soudu i zásada přidělování soudní 
agendy a určení složení senátů na základě pravidel, obsažených v rozvrhu práce 
soudů.

Dospěl-li Ústavní soud ve své judikatuře k závěru, dle něhož princip obecnosti 
je jedním z klíčových požadavků stanovení příslušnosti soudu, pak pod rámec 
ochrany základního práva na zákonného soudce (státního zástupce) dle čl. 38 
odst. 1 Listiny nutně podřazuje i dodržení zákonných podmínek vymezujících 
příslušnost soudů (státních zástupců).

Za této situace Nejvyšší soud přisvědčil námitce uvedené ve stížnosti pro 
porušení zákona, že usnesením státního zástupce Okresního státního 
zastupitelství v Přerově ze dne 27. 2. 2007, č.j. 1 ZT 37/2007-131, jakož i 
usnesením státního zástupce Okresního státního zastupitelství v Přerově ze dne 
27. 2. 2007, č.j. 1 ZT 37/2007-134, došlo k porušení zákona.  Nejvyšší soud 
konstatoval, že došlo toliko k porušení ustanovení § 146 odst. 2 písm. a) tr. 
ř.  a § 148 odst. 1 písm. c) tr. ř., když o stížnostech proti usnesením 
policejního orgánu o zahájení trestního stíhání rozhodl státní zástupce 
nedisponující zákonem stanovenou místní příslušností a v důsledku toho jsou 
nezákonná i napadená usnesení, jimiž byly podané stížnosti obviněných zamítnuty 
podle § 148 odst. 1 písm. c) tr. ř. Porušení ustanovení § 147 odst. 1 tr. ř., 
jak na ně ve stížnosti pro porušení zákona poukazovala ministryně 
spravedlnosti, Nejvyšší soud nevyslovil, neboť státní zástupce Okresního 
státního zastupitelství v Přerově nebyl příslušný k rozhodování a nemohl tak 
usnesení o zahájení trestních stíhání, proti nimž podali obvinění J. Č. a Ing. 
P. H. stížnost podle  § 147 odst. 1 tr. ř., přezkoumávat.

Nejvyšší soud dále zkoumal, zda byl zákon porušen ve prospěch či v neprospěch 
obviněných, když dle stěžovatelky byl zákon porušen nejen v neprospěch 
obviněných, ale i v jejich prospěch. Jak se podává ze spisového materiálu, 
usneseními státního zástupce Okresního státního zastupitelství v Přerově 
napadenými stížností pro porušení zákona byly zamítnuty stížnosti obviněných 
proti usnesení o zahájení trestního stíhání. Zákon ve prospěch obviněných 
nemohl být porušen, neboť výsledek stížnostních řízení byl pro obviněné 
nepříznivý. Je nepochybné, že procesně horší výsledek stížnostního řízení 
nemohl pro oba obviněné nastat. Naopak by se situace mohla vyvinout v jejich 
prospěch, pokud by orgán rozhodující o stížnostech těmto vyhověl. Z uvedených 
důvodů nelze než konstatovat, že stížností pro porušení zákona napadenými 
usneseními státního zástupce Okresního státního zastupitelství v Přerově došlo 
k porušení zákona pouze v neprospěch obou obviněných.

Závěr o porušení zákona toliko v neprospěch obviněných je rozhodující pro další 
postup Nejvyššího soudu. Podle ustanovení § 269 odst. 2 tr. ř. byl-li porušen 
zákon  v neprospěch obviněného, zruší Nejvyšší soud zároveň s výrokem uvedeným 
v § 268 odst. 2 tr. ř. napadené rozhodnutí nebo jeho část, popřípadě též vadné 
řízení mu předcházející. Je-li nezákonný jen některý výrok napadeného 
rozhodnutí a lze-li jej oddělit od ostatních, zruší Nejvyšší soud jen tento 
výrok. Zruší-li však, byť i jen zčásti, výrok o vině, zruší vždy zároveň celý 
výrok o trestu, jakož i další výroky, které mají ve výroku o vině svůj podklad. 
Zruší také další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu. 

Nejvyššímu soudu je tak s ohledem na ustanovení § 269 odst. 2 tr. ř. 
obligatorně uloženo (i bez návrhu) přistoupit ke zrušení rozhodnutí 
porušujících zákon v neprospěch obviněných. Nejvyšší soud tak i bez návrhu 
ministryně spravedlnosti zrušil usnesení státního zástupce Okresního státního 
zastupitelství v Přerově ze dne 27. 2. 2007, č.j. 1 ZT 37/2007-131, i usnesení 
státního zástupce Okresního státního zastupitelství v Přerově ze dne 27. 2. 
2007, č.j. 1 ZT 37/2007-134.

Jelikož byl zákon porušen pouze v neprospěch obviněných, zkoumal Nejvyšší soud 
(s ohledem na ustanovení § 269 odst. 2 věta poslední tr. ř.), zda po zrušení 
stížností pro porušení zákona napadených usnesení jsou splněny podmínky i pro 
zrušení dalších rozhodnutí na zrušená usnesení obsahově navazujících, pokud 
vzhledem ke změně, k níž došlo zrušením, pozbyla podkladu. 

Uvedená problematika, tj. případy, v nichž o stížnosti obviněného do usnesení 
policejního orgánu rozhodl nepříslušný státní zástupce, byly již předmětem 
rozhodování Nejvyššího soudu České republiky v řízení o stížnosti pro porušení 
zákona. Nejvyšší soud spatřoval v takovýchto porušeních zákona zásadní vadu 
přípravného řízení se závěrem, že další procesní úkony policejního orgánu 
provedené způsobem odpovídajícím zákonu v době, kdy toto usnesení ještě 
nenabylo právní moci, jsou v následném řízení procesně použitelné (např. 
rozsudek NS ČR ze dne 17. 2. 2004, sp. zn. 4 Tz 204/2003).

Proti usnesení o zahájení trestního stíhání je podle § 160 odst. 7 tr. ř. 
přípustná stížnost, která ovšem nemá odkladný účinek (§ 141 odst. 4 tr. ř.). Ve 
své podstatě se předmětná trestní věc nacházela ve stadiu, jako by bylo vydáno 
usnesení o zahájení trestního stíhání obviněného a o stížnosti, která proti 
němu byla řádně a včas podána, dosud nebylo rozhodnuto příslušným orgánem. 

Nejvyšší soud proto dospěl k závěru, že k nápravě nezákonného stavu postačuje 
zrušení vadných rozhodnutí státního zástupce Okresního státního zastupitelství 
v Přerově  a není třeba rušit další rozhodnutí na zrušená usnesení obsahově 
navazující. Všechny případné následující vady přípravného řízení byly totiž 
napraveny usnesením o zastavení trestního stíhání obviněných. Na tomto místě je 
nutno připomenout, že usnesení o zastavení trestního stíhání Nejvyšší soud ČR 
nemohl přezkoumávat, neboť proti tomuto usnesení nebyla stížnost pro porušení 
zákona podána a navíc Nejvyšší soud již svým usnesením ze dne 14. 5. 2003, sp. 
zn. 4 Tz 58/2003, zaujal stanovisko o nepřípustnosti stížnosti pro porušení 
zákona proti rozhodnutí státního zástupce o zastavení trestního stíhaní, neboť 
ustanovení § 174a tr. ř. je ustanovením speciálním k § 266 odst. 1 tr. ř. a v 
rozsahu své působnosti toto ustanovení nahrazuje.

Nejvyšší soud se zabýval také otázkou, zda jsou po zrušení stížností pro 
porušení zákona napadených rozhodnutí dány důvody pro postup podle § 270 odst. 
1tr. ř., případně podle § 271 odst. 1 tr. ř. a dospěl k závěru, že tomu tak 
není.

Podle § 270 odst. 1 tr. ř. je-li po zrušení napadeného rozhodnutí nebo 
některého jeho výroku nutno učinit ve věci rozhodnutí nové, přikáže Nejvyšší 
soud zpravidla orgánu, o jehož rozhodnutí jde, aby věc v potřebném rozsahu 
znovu projednal a rozhodl.

Podle § 271 odst. 1 tr. ř. Nejvyšší soud může při zrušení napadeného rozhodnutí 
také sám hned rozhodnout ve věci, je-li možno rozhodnutí učinit na podkladě 
skutkového stavu, který byl v napadeném rozhodnutí správně zjištěn. Nejvyšší 
soud nemůže však sám

a) uznat obviněného vinným skutkem, pro nějž byl napadeným rozsudkem obžaloby 
zproštěn nebo pro nějž bylo trestní stíhání zastaveno,

 b) uznat obviněného vinným těžším trestným činem, než jakým mohl být uznán 
vinným napadeným rozsudkem,

c) uložit obviněnému trest odnětí svobody nad patnáct až do dvaceti pěti let 
nebo trest odnětí svobody na doživotí.	

V trestní věci obviněných J. Č. a Ing. P. H. bylo usnesením státního zástupce 
Okresního státního zastupitelství v Jihlavě ze dne 16. 11. 2007, č.j. ZT 
327/2007-179, trestní stíhání podle § 172 odst. 1 písm. a) tr. ř. zastaveno, 
t.j. z důvodu nejpříznivějšího, jaký trestní řád zná (skutek, pro který bylo 
trestní stíhání vedeno se nestal).  

Vzhledem k ustanovení § 273 tr. ř., podle kterého jestliže Nejvyšší soud 
vyslovil, že zákon byl porušen v neprospěch obviněného, nemůže v novém řízení 
dojít ke změně rozhodnutí v jeho neprospěch, by postup podle § 270 odst. 1 tr. 
ř., tj. přikázání věci místně i věcně příslušnému státnímu zástupci k novému 
projednání a rozhodnutí měl za následek pouze samotné rozhodnutí tohoto orgánu 
o stížnostech obviněných proti usnesení o zahájení trestního stíhání (tzn. 
zamítnutí stížností obviněných nebo vyhovění stížnostem a zrušení usnesení o 
zahájení trestního stíhání), když pokračování v trestním stíhání, které bylo 
zastaveno z důvodu nejpříznivějšího pro obviněné je ze zákona nepřípustné. Již 
samotným zrušením usnesení vydaných místně nepříslušným státním zástupcem došlo 
k napravení nezákonností zjištěných Nejvyšším soudem, navíc zjištěný nezákonný 
stav byl napraven rozhodnutím státního zástupce Nejvyššího státního 
zastupitelství o delegaci, tj. nastolení zákonného procesního stavu obnovením 
dozoru státního zástupce nad zákonností v přípravném řízení jakož i usnesením o 
zastavení trestních stíhání, kdy bylo de facto rozhodnuto i o stížnostech proti 
usnesením o zahájení trestního stíhání, takže ani dalšího rozhodování v této 
trestní věci nebylo třeba.

Nejvyšší soud proto podle § 268 odst. 2 tr. ř. vyslovil, že usnesením státního 
zástupce Okresního státního zastupitelství v Přerově ze dne 27. 2. 2007, č.j. 1 
ZT 37/2007-131, byl porušen zákon v ustanoveních § 146 odst. 2 písm. a) a § 148 
odst. 1 písm. c) tr. ř. v neprospěch obviněného J. Č. a usnesením státního 
zástupce Okresního státního zastupitelství v Přerově ze dne 27. 2. 2007, č.j. 1 
ZT 37/2007-134, byl porušen zákon v ustanoveních § 146 odst. 2 písm. a) a § 148 
odst. 1 písm. c) tr. ř. v neprospěch obviněného Ing. P. H. a podle § 269 odst. 
2 tr. ř. napadená usnesení bez dalšího zrušil. 

Poučení: Proti tomuto rozhodnutí není opravný prostředek přípustný.

V Brně dne 1. října 2009

Předseda senátu:

JUDr. Petr Šabata   

	

	

