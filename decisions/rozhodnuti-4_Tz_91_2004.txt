Soud: Nejvyšší soud

Spisová značka: 4 Tz 91/2004

Datum rozhodnutí: 26.05.2004

Typ rozhodnutí: Rozsudek




4 Tz 91/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             26. května 2004 v senátě složeném z předsedy JUDr. J. P. a 
soudců JUDr. J. M. a JUDr. F. H. stížnost pro porušení zákona, kterou podal 
ministr spravedlnosti České republiky ve prospěch obviněného P. L.,  proti 
usnesení Vrchního soudu v Praze ze dne 26. 4. 2001, sp. zn. 4 To 15/01, a podle 
§ 268 odst. 2 a § 270 odst. 2 tr. ř. rozhodl  t a k t o :

Usnesením Vrchního soudu v Praze ze dne 26. 4. 2001, sp. zn.  4 To 15/01,   b y 
l   p o r u š e n    z á k o n   v ustanovení § 261 tr. ř. v neprospěch 
obviněného P. L.

Vrchnímu soudu v Praze se přikazuje, aby v napadeném usnesení d o p l n i 
l         ch y b ě j í c í   v ý r o k   podle § 261 tr. ř. ve vztahu k 
obviněnému P. L.

Odůvodnění:

Rozsudkem Krajského soudu v Plzni ze dne 18. 12. 2000, sp. zn. 3 T 1/98, byli 
obvinění P. L., P. K. a J. D. uznáni vinnými pokračujícím trestným činem 
krádeže podle § 247 odst. 1 písm. b), odst. 4 tr. zák. spáchaným ve formě 
spolupachatelství podle  § 9 odst. 2 tr. zák., kterého se dopustili jednáním 
popsaným ve skutkové větě výroku o vině, a to obvinění P. L., P. K. a J. D. 
jednáním popsaným pod bodem I./ a), b), c) a d), obvinění P. K. a J. D. 
jednáním popsaným pod bodem II./ a) a b) a obvinění P. L. aj. D. jednáním 
popsaným pod bodem III. Za to byl obviněnému P. L. podle § 247 odst. 4 tr. zák. 
za použití  § 35 odst. 2 tr. zák. uložen souhrnný trest odnětí svobody v trvání 
šesti let, pro jehož výkon byl podle § 39a odst. 2 písm. c) tr. zák. zařazen do 
věznice s ostrahou; současně byl zrušen výrok o trestu z rozsudku Obvodního 
soudu pro Prahu 1 ze dne 20. 3. 2000, sp. zn. 5 T 72/99, ve spojení s rozsudkem 
Městského soudu v Praze ze dne 5. 5. 2000, sp. zn. 5 To 206/2000, jakož i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu. Obviněnému P. K. byl podle   § 
247 odst. 4 tr. zák. za použití § 35 odst. 2 tr. zák. uložen souhrnný trest 
odnětí svobody v trvání pěti a půl roku, pro jehož výkon byl podle § 39a odst. 
2 písm. c) tr. zák. zařazen do věznice s ostrahou; současně byl zrušen výrok o 
trestu z rozsudku Obvodního soudu pro Prahu 1 ze dne 20. 3. 2000, sp. zn. 5 T 
72/99, ve spojení s rozsudkem Městského soudu v Praze ze dne 5. 5. 2000, sp. 
zn. 5 To 206/2000, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Obviněnému J. D. byl podle § 247 odst. 4 tr. zák. za použití § 35   odst. 2 tr. 
zák. uložen souhrnný trest odnětí svobody v trvání šesti a půl roku, pro jehož 
výkon byl podle § 39a odst. 2 písm. c) tr. zák. zařazen do věznice s ostrahou; 
současně byl zrušen výrok o trestu z rozsudku Okresního soudu v Mělníku ze dne 
30. 12. 1996, sp. zn. 2 T 35/96, ve spojení s rozsudkem Krajského soudu v Praze 
ze dne 8. 4. 1997, sp. zn. 13 To 99/97, jakož i všechna další rozhodnutí na 
tento výrok obsahově navazující, pokud vzhledem ke změně, k níž došlo zrušením, 
pozbyla podkladu.

Ve vztahu k obviněnému P. L. nabyl rozsudek Krajského soudu v Plzni ze dne 18. 
12. 2000, sp. zn. 3 T 1/98, právní moci dne 13. 2. 2001. Naproti tomu z podnětu 
odvolání obviněných P. K. a J. D. proběhlo odvolací řízení před Vrchním soudem 
v Praze, který usnesením ze dne 26. 4. 2001, sp. zn. 4 To 15/01, podle § 258 
odst. 2 tr. ř. z důvodů uvedených v § 258 odst. 1 písm. b), d) tr. ř. napadený 
rozsudek ohledně obviněných P. K. a J. D. zrušil v celém rozsahu a podle § 259 
odst. 1  tr. ř. věc vrátil Krajskému soudu v Plzni k novému projednání a 
rozhodnutí.

V následném řízení byli obvinění P. K. a J. D. rozsudkem Krajského soudu v 
Plzni ze dne 19. 11. 2001, sp. zn. 3 T 1/98, ve spojení s rozsudkem Vrchního 
soudu v Praze ze dne 25. 4. 2002, sp. zn. 4 To 15/02, uznáni vinnými 
pokračujícím trestným činem podílnictví podle § 251 odst. 1 písm. a), odst. 2 
tr. zák., ve znění zákona č. 265/2001 Sb., kterého se dopustili jednáním 
popsaným pod bodem I./ a) a b), a pod bodem II./ a) a b) ve skutkové větě 
výroku o vině, a obviněný J. D. byl dále uznán vinným trestným činem krádeže 
podle § 247 odst. 1 písm. b), odst. 2 tr. zák., ve znění zákona č. 265/2001 
Sb., kterého se dopustil jednáním popsaným pod bodem III. ve skutkové větě 
výroku o vině. Za to byl obviněnému P. K. podle § 251 odst. 2 tr. zák. za 
použití § 35 odst. 2 tr. zák. uložen souhrnný trest odnětí svobody v trvání 
čtyř let, pro jehož výkon byl podle § 39a odst. 3 tr. zák. zařazen do věznice s 
dozorem; současně byl zrušen výrok o trestu z rozsudku Obvodního soudu pro 
Prahu 1 ze dne 20. 3. 2000, sp. zn. 5 T 72/99, ve spojení s rozsudkem Městského 
soudu v Praze ze dne 5. 5. 2000, sp. zn. 5 To 206/2000, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Obviněnému J. D. byl podle § 251 odst. 2 tr. 
zák. za trestný čin podílnictví uložen trest odnětí svobody na dva roky, pro 
jehož výkon byl podle § 39a odst. 2 písm. b) tr. zák. zařazen do věznice s 
dozorem, a podle § 247 odst. 2 tr. zák. za trestný čin krádeže mu byl uložen 
trest odnětí svobody na šest měsíců, pro jehož výkon byl podle § 39a odst. 2 
písm. b) tr. zák. zařazen do věznice s dozorem.

Proti pravomocnému usnesení Vrchního soudu v Praze ze dne 26. 4. 2001, sp. zn.4 
To 15/01, podal ministr spravedlnosti České republiky stížnost pro porušení 
zákona ve prospěch obviněného P. L. Vytkl v ní, že zákon byl porušen v 
ustanovení § 261 tr. ř. V odůvodnění ministr spravedlnosti uvádí, že podle § 
261 tr. ř. platí, že prospívá-li důvod, z něhož rozhodl odvolací soud ve 
prospěch některého obžalovaného, také dalšímu spoluobžalovanému nebo zúčastněné 
osobě, rozhodne odvolací soud vždy též v jejich prospěch. Stejně rozhodne ve 
prospěch obžalovaného, kterému prospívá důvod, z něhož rozhodl ve prospěch 
zúčastněné osoby. Uplatnění zásady beneficium cohaesionis představuje 
rozšiřující výjimku jinak omezené přezkumné povinnosti odvolacího soudu osobami 
odvolatelů na případy, kdy odvolací soud zjistí při přezkumné činnosti, že 
důvod, z něhož rozhodl ve prospěch odvolatele (obžalovaného, zúčastněné osoby), 
prospívá též další osobě, která odvolání nepodala (spoluobžalovanému, 
zúčastněné osoby). V daném případě Vrchní soud v Praze rozhodoval o odvolání 
obviněných P. K. a J. D. proti rozsudku Krajského soudu v Plzni ze dne 18. 12. 
2000, sp. zn. 3 T 1/98, který mohl odvoláním napadnout i obviněný P. L. 
Usnesením Vrchního soudu v Praze byl k odvolání obviněných P. K. a J. D. 
ohledně těchto obviněných zrušen rozsudek Krajského soudu v Plzni v celém 
rozsahu a věc mu byla vrácena k novému projednání a rozhodnutí. Vzhledem k 
tomu, že důvodem takového postupu byla skutečnost, že z důkazů provedených před 
Krajským soudem v Plzni nevyplývalo, že by se všichni tři obvinění (tedy i 
obviněný P. L.) dopustili trestného činu krádeže podle § 247 odst. 1 písm. b), 
odst. 4 tr. zák. v rozsahu vyplývajícím z výroku o vině, měl Vrchní soud v 
Praze současně stejným způsobem postupovat i ve prospěch obviněného P. L. a 
rozsudek Krajského soudu v Plzni zrušit i ve vztahu k tomuto obviněnému. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř. porušení zákona ve vytýkaném 
směru a aby podle § 270 odst. 2 tr. ř. přikázal Vrchnímu soudu v Praze, aby v 
napadeném usnesení doplnil chybějící výrok ohledně obviněného P. L. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

V projednávané trestní věci byli obvinění P. L., P. K. a J. D. rozsudkem 
Krajského soudu v Plzni ze dne 18. 12. 2000, sp. zn. 3 T 1/98, uznáni vinnými 
pokračujícím trestným činem krádeže podle § 247 odst. 1 písm. b), odst. 4 tr. 
zák. spáchaným ve formě spolupachatelství podle  § 9 odst. 2 tr. zák. Proti 
rozsudku Krajského soudu v Plzni podali odvolání pouze obvinění P. K. a J. D. 
Vrchní soud v Praze po projednání odvolání obviněných v neveřejném zasedání 
rozhodl usnesením ze dne 26. 4. 2001, sp. zn. 4 To 15/01, tím způsobem, že 
podle § 258 odst. 2 tr. ř. z důvodů uvedených v § 258 odst. 1 písm. b), d) tr. 
ř. napadený rozsudek ohledně obviněných P. K.           a J. D. zrušil v celém 
rozsahu a podle § 259 odst. 1 tr. ř. věc vrátil Krajskému soudu v Plzni k 
novému projednání a rozhodnutí.

V odůvodnění napadeného usnesení Vrchní soud v Praze uvádí, že důvodem pro 
takový postup byla skutečnost, že Krajský soud v Plzni  nepostupoval v souladu 
se zákonem při hodnocení provedených důkazů. Podle Vrchního soudu v Praze není 
z odůvodnění rozsudku Krajského soudu v Plzni zřejmé, které skutečnosti vzal 
soud za prokázané, o které důkazy opřel svá skutková zjištění a jakými úvahami 
se řídil při hodnocení provedených důkazů, pokud na jejich základě učinil 
rozhodnutí o vině všech tří obžalovaných trestným činem krádeže dle § 247 odst. 
1 písm. b), odst. 4 tr. zák. v rozsahu vyplývajícím z výroku  o vině. 
Odůvodnění v tomto směru nesplňuje náležitosti § 125 tr. ř. Obžalovaní P. K., 
J. D., stejně jako již odsouzený P. L. popřeli, že by se dopustili jakéhokoliv 
jednání směřujícího k odcizení osobních automobilů, která jsou předmětem tohoto 
řízení. Ani z důkazů, jak je Krajský soud v Plzni v napadeném rozsudku hodnotí, 
nevyplývá, že by zde byly skutečnosti, které by svědčily o tom, že to byli 
právě obžalovaní P. K. a J. D., kteří se v jednotlivých konkrétních případech 
ve spolupachatelství tak, jak je uvedeno ve výroku o vině napadeného rozsudku, 
zmocnili uvedených osobních automobilů, popř. se na jejich odcizení podíleli 
jinou formou součinnosti. Při svých závěrech v odůvodnění napadeného rozsudku 
Krajský soud v Plzni sice uvádí, jaké konkrétní skutečnosti vyplývají z 
jednotlivých provedených důkazů, při hodnocení těchto důkazů však činí závěr 
těmto skutečnostem neodpovídající, ze kterého pak vychází jako ze spolehlivě 
prokázaného skutkového stavu. Není zřejmé, o které konkrétní důkazy v jejich 
vzájemné souvislosti se krajský soud opírá, když činí závěr o vině obžalovaných 
P. K. a J. D. jednotlivými útoky trestného činu krádeže tak, jak je uznal 
vinnými ve výroku o vině rozsudku a není ani zřejmé, kterými důkazy bylo 
vyvráceno, že se odcizení automobilů nedopustili v jednotlivých případech 
obžalovaní v jiných seskupeních, popř. jak se hájí obžalovaní, že automobily 
neodcizily jiné osoby.

Z uvedených skutečností je zřejmé, že důvodem, pro který Vrchní soud v Praze 
zrušil napadeným usnesením odsuzující rozsudek Krajského soudu v Plzni, byly 
především vady ve skutkových zjištěních, v hodnocení provedených důkazů a 
skutkových závěrech Krajského soudu v Plzni, podle názoru Vrchního soudu v 
Praze nebylo v řízení prokázáno, že obvinění odcizili osobní automobily, které 
byly předmětem jejich trestné činnosti, a tedy že nebylo prokázáno, že jednání 
obviněných naplnilo všechny znaky skutkové podstaty trestného činu krádeže 
podle § 247 tr. zák. V odůvodnění napadeného usnesení Vrchní soud v Praze 
přitom výslovně uvedl, že uvedená pochybení ve skutkových zjištěních a 
skutkových závěrech Krajského soudu v Plzni se vztahují k jednání všech tří 
obviněných, tedy i obviněného P. L.

Podle ustanovení § 261 tr. ř.  platí, že pokud prospívá důvod, z něhož rozhodl 
odvolací soud ve prospěch některého obžalovaného, také dalšímu 
spoluobžalovanému, event. zúčastněné osobě, rozhodne odvolací soud vždy též v 
jeho prospěch. Stejně tak odvolací soud rozhodne ve prospěch obžalovaného, 
kterému prospívá důvod, z něhož rozhodl ve prospěch zúčastněné osoby.

Je zřejmé, že Vrchní soud v Praze při vydávání napadeného usnesení porušil 
ustanovení § 261 tr. ř. v neprospěch obviněného P. L., když zrušil v celém 
rozsahu rozsudek Krajského soudu v Plzni ze dne 18. 12. 2000, sp. zn. 3 T 1/98, 
ohledně obviněných P. K. a J. D. z důvodů, které svědčily i ve prospěch 
obviněného P. L., aniž by současně rozhodl také v jeho prospěch a zrušil 
rozsudek Krajského soudu v Plzni i ve vztahu k tomuto obviněnému.

Pro úplnost lze poukázat na skutečnost, že pochybení Vrchního soudu v Praze 
zvýraznil další průběh řízení, kde bylo jednání obviněných P. K. a J. D. 
posouzeno jako trestný čin podílnictví a ze stíhaného skutku byly vypuštěny dva 
dílčí útoky, které byly v původním rozsudku Krajského soudu v Plzni ze dne 18. 
12. 2000, sp. zn. 3 T 1/98, popsány ve skutkové větě výroku o vině pod bodem 
I./ a), b).

Z uvedených důvodů Nejvyšší soud vyslovil podle 268 odst. 2 tr. ř., že 
usnesením Vrchního soudu v Praze ze dne 26. 4. 2001, sp. zn. 4 To 15/01,  byl 
porušen zákon v ustanovení § 261 tr. ř. v neprospěch obviněného P. L.

S ohledem na skutečnost, že k porušení zákona došlo pouze tím, že v napadeném 
usnesení chybí výrok podle § 261 tr. ř., Nejvyšší soud, aniž by napadené 
usnesení zrušil, podle § 270 odst. 2 tr. ř. Vrchnímu soudu v Praze přikázal, 
aby v napadeném usnesení chybějící výrok doplnil a rozhodl z důvodů svědčících 
obviněným P. K. a J. D. také ve prospěch obviněného P. L.

Poučení: Proti tomuto rozhodnutí není opravný prostředek přípustný.

V Brně dne 26. května 2004

Předseda senátu:

JUDr. J. P.
