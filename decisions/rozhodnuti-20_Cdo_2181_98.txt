Soud: Nejvyšší soud

Spisová značka: 20 Cdo 2181/98

Datum rozhodnutí: 29.06.2000

Typ rozhodnutí: Rozsudek


Kategorie rozhodnutí: C


Podána ústavní stížnost.



20 Cdo 2181/98

ČESKÁ REPUBLIKA 

ROZSUDEK

JMÉNEM REPUBLIKY

	Nejvyšší soud České republiky rozhodl v senátu složeném z předsedy 
JUDr. Vladimíra Kurky a soudců JUDr. Zdeňka Krčmáře a JUDr. Vladimíra Mikuška v 
právní věci žalobce C. opatství V. B., zastoupeného advokátem, proti žalované 
N. g. v P., zastoupené advokátem, o určení vlastnictví, vedené          u 
Obvodního soudu pro Prahu 1 pod sp. zn. 11 C 72/94, o dovolání žalované proti 
rozsudku Městského soudu v Praze ze dne 28.7.1998, č.j. 16 Co 204/98-71, takto:

	Rozsudek Městského soudu v Praze ze dne 28.7.1998, č.j. 16 Co 
204/98-71,               a rozsudek Obvodního soudu pro Prahu 1 ze dne 
25.3.1998, č.j. 11 C 72/94-55, se zrušují a věc se vrací obvodnímu soudu k 
dalšímu řízení.

O d ů v o d n ě n í :

	 Odvolací soud potvrdil rozsudek soudu prvního stupně, jímž určil, že 
žalobce je vlastníkem uměleckých děl, která ve výroku označil. Ztotožnil se se 
skutkovými zjištěními, jež soud prvního stupně učinil, a i on uzavřel, že 
sporná umělecká díla nebyla na žalovanou převedena platně, neboť Náboženská 
matice nebyla ke kritickému darování státu (na základě nabídky ze dne 
11.9.1957, schválené předtím ministerstvem školství a kultury) zmocněna. 
Darovací smlouva je tedy neplatná, a nebylo „ani tvrzeno či prokázáno", že by 
žalobci nesvědčilo vlastnictví na základě jiné skutečnosti. Za nepodstatnou 
pokládal odvolací soud obranu žalované, poukazující na tzv. veřejnoprávní 
charakter církevního majetku a na výkon jeho správy či dozoru nad ním; není 
totiž podle jeho názoru důvodu, pro který by bylo možné odmítnout úsudek o 
existenci žalobcova vlastnického práva.     

Okolnost, že požadované nemovitosti nejsou uvedeny v přílohách zákona č. 
298/1990 Sb., pokládal i odvolací soud za nerozhodnou, a podrobně vyložil, proč 
nesdílí opačný názor, vyjádřený v rozsudku Nejvyššího soudu ze dne 29.5.1997, 
sp. zn. 3 Cdon 404/1996, publikovaném v časopise Soudní judikatura pod č. 
78/1997, jakož i v rozhodnutí Vrchního soudu v Praze ze dne 30.11.1995, sp. zn. 
7 Cdo 65/94, odvolávaje se přitom na argumentaci vtělenou do vlastního rozsudku 
ze dne 3.2.1997, č.j. 20 Co 580/96-82. 

Zákon č. 298/1990 Sb. není typickým restitučním zákonem, uvedl odvolací soud, a 
jen tam, kde upravuje právní vztahy ve zvláštních případech, uplatní se, ve 
vymezeném rozsahu, namísto úpravy obecné. Restituční charakter může mít tam, 
kde za vlastníka prohlašuje toho, kdo vlastnictví pozbyl v souladu s dříve 
platnými zákony; prohlašuje-li určitý majetek za vlastnictví někoho, kdo o ně 
„z hlediska formálněprávního" nikdy nepřišel, o restituční povaze zákona 
hovořit nelze. Již podle svého názvu zákon upravuje jen některé majetkové 
vztahy,      a proces přijímání zákona nasvědčuje tomu, že se měl týkat 
majetku, jenž mohl být na základě tehdy známých dokladů „bez pochybností a 
rychle" vrácen, aniž by oprávněný musel podstoupit „jinak pravidelný postup při 
domáhání se svých majetkových nároků". Nemůže být proto vyloučeno, usuzuje 
odvolací soud, aby se jednotlivé řády domáhaly ochrany i ostatních majetkových 
práv k majetku, který v přílohách zákona uveden nebyl. Jinak by konečný účinek 
zákona byl protiústavní, neboť veškerým protiprávním převodům majetku by byly 
přičítány  (zpětně) právní účinky a demokratický stát by přiznával vlastníkům 
méně práv než stát nedemokratický. Aplikovatelnost obecných právních prostředků 
nelze posuzovat ani podle toho, jak je upravena náprava nezákonnosti; zvláštní 
zákon nevylučuje užití obecného tehdy, když se „netýká určitého subjektu či 
objektu", a jestliže dotčený vztah řešen speciálním zákonem nebyl, „je namístě 
vést spor o oněch stávajících vlastnických poměrech, které nebyly dotčeny tzv. 
restitučním zákonem". 

Zvláštním výrokem připustil odvolací soud dovolání, a to k posouzení otázky, 
zda zákon č. 298/1990 Sb. vylučuje uplatnění návrhu na určení vlastnictví k 
majetku v něm neuvedenému a zda k převodům svěřeného majetku byla Náboženská 
matice „ze zákona" zmocněna. 

Ve včasném dovolání žalovaná (zastoupena advokátem) za „nejdůležitější" 
považuje spor o správnost výkladu zákona č. 298/1990 Sb., který podal Nejvyšší 
soud v publikovaném rozsudku sp. zn. 3 Cdon 404/96; pro ten je podstatné 
správné vymezení toho, jaké postavení měly církevní subjekty a tzv. církevní 
majetek z hlediska práva veřejného a soukromého v historickém vývoji. Zevrubnou 
historickou analýzou pak dokládá, že zcizení majetku Náboženskou maticí, ke 
správě kterého byla povolána a o jehož veřejnoprávní povaze není pochyb, bylo s 
tehdejšími právními předpisy v souladu, a proto nemohou být správné závěry 
odvolacího soudu, vycházející z opaku. Co do důsledků zákona č. 298/1990 Sb. se 
dovolatelka ztotožňuje s názory, které vyjádřil Nejvyšší soud v uveřejněném 
rozsudku, jež jsou „logické, přesné a odpovídají právněhistorickému vývoji". 
Odvolací soud podle jejího mínění zcela „pominul subjekty" v zákoně uvedené a 
„nehodnotil majetek a způsob jeho přechodu na stát", když „prakticky" ve všech 
případech šlo o majetek, který byl spravován Náboženskou maticí a jí coby 
veřejnoprávním fondem na stát převáděn. Zákonu č. 298/1990 Sb. dovolatelka ani 
nepřisuzuje restituční charakter, neboť „nejde o obnovení vlastnických vztahů, 
ale o prohlášení vlastnictví", a jeho charakter odpovídá spíše „úpravě poměrů 
mezi státem a církví". 

Dovolání je přípustné (§ 236 odst. 1 o.s.ř.), neboť odvolací soud přípustnost 
dovolání založil výrokem svého rozhodnutí (§ 239 odst. 1 o.s.ř.), a byl jím 
uplatněn i způsobilý dovolací důvod podle § 241 odst. 3 písm. d/ o.s.ř., jehož 
prostřednictvím lze namítat, že rozhodnutí odvolacího soudu spočívá na 
nesprávném právním posouzení věci. Dovolatelka jím obsahově vystihla i zadání 
(navzdory mínění, že bylo vyjádřeno nepřesně), které odvolací soud pro dovolací 
přezkum - formulací (dvou) právních otázek ve výroku rozsudku - stanovil.

Jelikož s výjimkou vad řízení podle § 242 odst. 3 o.s.ř. (jež nebyly 
dovolatelkou tvrzeny a z obsahu spisu se nepodávají), je dovolací soud 
uplatněným dovolacím důvodem vázán, je předmětem přezkumu v první řadě 
správnost posouzení, jaké důsledky pro dotčené právní poměry plynou ze zákona 
č. 298/1990 Sb., o úpravě některých majetkových vztahů řeholních řádů a 
kongregací a arcibiskupství olomouckého, ve znění zákona č. 338/1991 Sb. (dále 
jen zákona č. 298/1990 Sb.), ke kterému v dané věci dospěl odvolací soud.

Dovolání je důvodné.

Podle preambule zákona č. 298/1990 Sb. je jeho účelem náprava křivd způsobených 
řeholním řádům a kongregacím v padesátých letech, zejména protiprávním odnětím 
jejich nemovitého majetku. K naplnění tohoto účelu byl ustanovením § 1 odst. 1, 
3 nemovitý majetek uvedený v příloze č. 1 a 3 prohlášen ke dni účinnosti (resp. 
k 1.8.199l) za vlastnictví jednotlivých řádů a kongregací, nemovitý majetek 
uvedený v příloze č. 2 za vlastnictví arcibiskupství olomouckého, a za 
vlastnictví jednotlivých řádů a kongregací a arcibiskupství olomouckého byl 
prohlášen také movitý majetek (§ 1 odst. 4), který byl ke dni 10.4.1950 umístěn 
v těchto nemovitostech, pokud existuje a je známo, kde se nachází. 

	V judikatuře Nejvyššího soudu byl vícekrát (kupř. v rozsudcích ze dne 
30.5.1996,     sp. zn. 3 Cdon 647/96,  ze dne 29.5.1997, sp. zn. 3 Cdon 404/96, 
ze dne 23.2.1999, sp. zn.     2 Cdon 669/97, ze dne 25.2.1999, sp. zn. 2 Cdon 
1802/97, ze dne 30.6.1999, sp. zn. 20 Cdo 409/98, a ze dne 30.11.1999, sp. zn. 
20 Cdo 1601/98, ze dne 30.5.2000, sp. zn. 20 Cdo 2044/98) vysloven názor, že 
„subjekt, který je podle zákona č. 298/1990 Sb., ve znění zákona č. 338/1991 
Sb., oprávněným k majetku vypočtenému v příloze tohoto zákona, není legitimován 
k uplatnění vlastnického práva k tomu majetku, který sice byl odňat řeholním 
řádům a kongregacím při výkonu státního dozoru nad majetkem církví a 
náboženských společností, ale v příloze tohoto zákona uveden není". S touto 
právní větou byl rozsudek      sp. zn. 3 Cdon 404/96 publikován v časopise 
Soudní judikatura pod č. 78/1997; soud prvního stupně i soud odvolací se s ním 
konfrontovaly, oba účastníci jej znají, a Nejvyšší soud - odkazuje na něj, když 
svůj názor nezměnil - tam vtělenou argumentaci proto již opakovat nebude. 

Nejvyšším soudem zastávané pojetí vychází z toho, že určité postupy odnětí 
majetku, vycházející z existence státního dozoru nad majetkem církví a 
náboženských společností, byly uplatněny při odnímání majetku církevních 
subjektů coby postupy typické resp. obecné, přičemž jejich organizační a ideový 
základ spočíval v tom, že byly regulovány obecnými právními instrumenty, a 
vyplývaly ze všeobecného záměru, jímž byla univerzální likvidace majetkových 
podstat řádů a kongregací. Zákon č. 298/1990 Sb. proto postihuje svými 
restitučními prostředky především je, jestliže zásadně jimi byly napravované 
majetkové křivdy páchány, a to nejméně potud, že upravuje vlastnické poměry k 
tomu majetku, jenž byl právě    v jejich rámci odnímán ve prospěch státu. 
Navzájem odlišné vlastnické  důsledky (jednou je majetek výčtem zákona 
pozitivně dotčen, a podruhé dotčen není, přičemž v prvém případě je prohlášen 
za vlastnictví zákonem určeného oprávněného, zatímco v druhém případě se 
stávající právní poměry nemění) nejsou nikterak závislé na právní kvalifikaci 
úkonů, které k tomuto odnětí vedly, resp. na tom, zda byl jimi majetek odňat 
platně či neplatně, ale toliko na tom, zda jde nebo nejde o majetek určený 
zvláštní výčtovou (restituční) metodou, již zákon č. 298/1990 Sb. v § 1 zvolil. 
Jestliže zákon tímto výčtem založil nápravu majetkové křivdy ohledně jen 
některého z takto odňatého majetku a nikoli jiného, byť odňatého týmž postupem, 
pak to logicky nemůže znamenat nic jiného, než že subjekt jinak podle zákona 
oprávněný (ve vztahu  k majetku vypočtenému) ohledně tohoto jiného 
(nevypočteného) majetku k uplatnění vlastnického práva legitimován není.

Výtky, které tomuto názoru adresoval odvolací soud, tudíž přijmout nelze. O 
tom, že zákon č. 298/1990 Sb. je předpisem speciálním, není pochyb. Jeho výklad 
spojuje Nejvyšší soud s vymezením „restitučního" charakteru tohoto předpisu; 
subjektová určení (osob oprávněných a povinných) stejně jako právní nástroje 
obnovy vlastnictví (prohlášení výčtem) jsou z něj samozřejmé, a „restituční 
skutkovou podstatu" (určitou formu odnětí majetku, k němuž došlo při výkonu 
státního dozoru nad majetkem církví a náboženských společností) lze v 
konkrétních případech dovodit. Zákon č. 298/1990 Sb. tak nabývá znaků obdobných 
těm, jež jsou vlastní restitučním předpisům ostatním, pročež se uplatní právě 
ty rysy speciality, které jsou jim vlastní. Problém vztahu speciálních 
restitučních předpisů k předpisům obecným je v soudní praxi dlouhodobě známý; 
platí, že jsou-li splněny subjektové i předmětové předpoklady aplikace předpisů 
restitučních, lze užít jen je, a k vlastnické obnově jsou              k 
dispozici pouze ty instrumenty, které upravují. Z předchozího plyne, že tyto 
předpoklady v daném případě splněny jsou.  

	Úvaha dovolatelky o ne-restituční povaze zákona č. 298/1990 Sb. - 
vzhledem k odlišnosti svého východiska - pro logiku tohoto závěru podstatný 
význam nemá.

	Zúžení „restituční" povahy (povahy speciálního předpisu) zákona č. 
298/1990 Sb. na nápravu těch odnětí majetku, k nimž došlo podle (dobového) 
práva platně, nelze akceptovat nejen z důvodů, které Nejvyšší soud již dříve 
vyslovil, ale i proto, že ani odvolací soud nenaznačil, která odnětí (a zda 
některá z těch, jež nalézají výrazu ve výčtu příloh zákona) lze za taková 
(platná) mít, jestliže ta, o nichž se rozhoduje, pokládá nakonec vždy za 
odnětí           s tehdejšími předpisy rozporná.

Přijatelné nejsou ani důsledky toho pojetí smyslu zákona č. 298/1990 Sb., jež 
odvolací soud spatřuje v urychlení a zjednodušení procesu, v jehož rámci se 
oprávněný může ujmout vymezeného majetku, aniž by musel podstoupit (zdlouhavý) 
postup jinak nutný. Není totiž představitelné, aby toliko na základě nahodilých 
okolností, jimiž byly dostupnost „dokladů"     a nedostatek „pochybností", bylo 
deklarováno, že ohledně jedné věci (ve výčtu příloh uvedené) se určitý subjekt 
stal vlastníkem až účinností restitučního zákona, zatímco ohledně jiné věci 
(neuvedené) jím nikdy být nepřestal, je jím odjakživa a kontinuálně, ačkoli obě 
věci byly odňaty naráz, a stejným způsobem, finálně toutéž darovací smlouvou 
Náboženské matice. Existující vlastnické právo může stěží být „navíc" založeno 
zákonem, a to k jinému okamžiku, než od kterého vlastníku předtím svědčilo.

Smysl zákona č. 298/1990 Sb. při opačné interpretaci není vůbec žádný („všichni 
si všechno vyžalují"), resp. obracel by se - ze zamýšleného restitučního 
dobrodiní - ve zjevný opak; spočíval by toliko v tom, že restituenty „ze 
zákona" připravil o nároky na náhradu škody a vydání bezdůvodného obohacení 
(viz § 2).

	Obavu z protiústavního konečného účinku zákona by v té podobě, jak ji 
dovolatel vyjádřil, bylo možno spojovat i s jinými restitučními předpisy (srov. 
kupř. § 6 odst. 2, § 19 odst. 1 zákona č. 87/1991 Sb., ve znění pozdějších 
předpisů, § 6 odst. 1 písm. p/ zákona         č. 229/1991 Sb., ve znění 
pozdějších předpisů). Podávaný výklad zákona č. 298/1990 Sb. je proto podle 
přesvědčení Nejvyššího soudu ústavně konformní.

	 

Názor, který Nejvyšší soud aplikuje, koresponduje i názoru, který vyjádřil 
Ústavní soud v usnesení ze dne 5.12.1996, sp. zn. I. ÚS 280/96, uveřejněném ve 
Sbírce nálezů a usnesení Ústavního soudu České republiky pod č. 33 ve svazku 6, 
ročník 1996, díl II., na straně 607 až 609, stejně jako v usnesení ze dne 
25.4.2000, sp. zn. II ÚS 107/2000.

Rozsudek Městského soudu v Praze ze dne 3.2.1997, sp. zn. 20 Co 580/95, jehož 
argumentaci odvolací soud převzal, byl rozsudkem Nejvyššího soudu ze dne 
29.6.1999, sp. zn. 2 Cdon 943/97, zrušen právě s odkazem na prve uvedené 
usnesení Ústavního soudu.

Uvedené postačuje k závěru, že právní posouzení věci odvolacím soudem je 
nesprávné; posouzení další otázky (odvolacím soudem určené k přezkumu a 
dovoláním dotčené), již - jak bylo řečeno - nemá pro výsledek sporu rozhodující 
význam, neboť na něm nespočívá. Jelikož dovolací důvod ve smyslu § 241 odst. 3 
písm. d/ o.s.ř. byl uplatněn důvodně, je rozsudek odvolacího soudu nesprávný, a 
Nejvyšší soud jej podle § 243b odst. 1 o.s.ř. zrušil; poněvadž toutéž 
nesprávností trpí i rozsudek soudu prvního stupně, zrušil i jej, a tomuto soudu 
věc vrátil k dalšímu řízení (§ 243b odst. 2 o.s.ř.). 

Vyslovený právní názor dovolacího soudu je pro další řízení závazný (§ 243d 
odst. 1 věta druhá o.s.ř.).

O náhradě nákladů řízení včetně nákladů dovolacího řízení soud rozhodne v novém 
rozhodnutí ve věci (§ 243d odst. 1 věta třetí o.s.ř.).

Proti tomuto rozsudku není přípustný opravný prostředek.

                                V Brně dne 29. června 2000

JUDr. Vladimír  K u r k a, v. r.

        předseda senátu

Za správnost vyhotovení: Romana Říčková

