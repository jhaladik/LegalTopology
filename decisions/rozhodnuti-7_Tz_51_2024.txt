Soud: Nejvyšší soud

Spisová značka: 7 Tz 51/2024

Datum rozhodnutí: 20.11.2024

Typ rozhodnutí: ROZSUDEK


Heslo: Přípravné řízení, Řízení proti uprchlému

Dotčené předpisy: § 146 odst. 2 písm. a) tr. ř., § 302 tr. ř.

Kategorie rozhodnutí: D




7 Tz 51/2024-137 





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud v senátě složeném z předsedy JUDr. Romana Vicherka, Ph.D. 
a soudců JUDr. Josefa Mazáka a JUDr. Radka Doležela, projednal v neveřejném 
zasedání konaném dne 20. 11. 2024 stížnost pro porušení zákona podanou 
ministrem spravedlnosti ve prospěch obviněného K. E. D. F. proti usnesení 
státní zástupkyně Obvodního státního zastupitelství pro Prahu 10 ze dne 14. 4. 
2023, č. j. 3 ZT 30/2023-15, a rozhodl takto:


	Podle § 268 odst. 2 tr. ř. se vyslovuje, že usnesením státní zástupkyně 
Obvodního státního zastupitelství pro Prahu 10 ze dne 14. 4. 2023, č. j. 3 ZT 
30/2023-15, 

byl porušen zákon

v neprospěch obviněného K. E. D. F. v ustanovení § 146 odst. 2 písm. a) tr. ř.

	Podle § 269 odst. 2 tr. ř. se toto usnesení státní zástupkyně Obvodního 
státního zastupitelství pro Prahu 10 zrušuje. Současně se zrušují také další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

Podle § 270 odst. 1 tr. ř. se státnímu zástupci Městského státního 
zastupitelství v Praze přikazuje, aby věc v potřebném rozsahu projednal a 
rozhodl. 


Odůvodnění:

1.	Státní zástupkyně Obvodního státního zastupitelství pro Prahu 10 
zaslala dne 19. 12. 2022 pokyn, č. j. 2 ZN 2796/2021-26 (dále jen „pokyn státní 
zástupkyně“) policejnímu orgánu Policie ČR, Obvodnímu ředitelství pro Prahu IV, 
Službě kriminální policie a vyšetřování, 4. oddělení obecné kriminality. V 
pokynu státní zástupkyně konkrétně sdělila a uložila, že „Ve shora uvedené věci 
prodlužuji lhůtu k prověřování do 20. 2. 2023, neboť jak vyplývá ze zprávy 
Policejního prezidia ČR, podezřelý K. E. D. F. se nejspíš zdržuje v zahraničí 
na neznámé adrese. Zároveň dávám pokyn ke konání řízení proti uprchlému podle § 
302 a násl. trestního řádu.“ Přičemž tomuto pokynu státní zástupkyně 
předcházela její konzultace s policejním orgánem Policie ČR, Obvodním 
ředitelstvím pro Prahu IV., Vnější službou, Místním oddělením Vršovice ohledně 
spisového materiálu a bylo domluveno, že spisový materiál bude postoupen na 
Službu kriminální policie a vyšetřování, kde se následovně bude konat řízení 
proti uprchlému. Tato domluva vyplývá z úředního záznamu vrchního inspektora 
policejního orgánu Místního oddělení Vršovice ze dne 21. 9. 2022 (č. l. 56).  

2.	Dne 16. 2. 2023 bylo podle § 160 odst. 1 tr. ř. s odkazem na 
ustanovení § 302 tr. ř. zahájeno trestní stíhání obviněného K. E. D. F. jako 
uprchlého usnesením o zahájení trestního stíhání pod č. j. 
KRPA-262600-74/TČ-2021-001474 (č. l. 2). 

3.	Obviněný proti usnesení o zahájení trestního stíhání podal blanketní 
stížnost dne 13. 3. 2023 prostřednictvím obhájce JUDr. Ing. Jana Vučka. Tuto 
stížnost následně odůvodnil. Usnesením státní zástupkyně Obvodního státního 
zastupitelství pro Prahu 10 ze dne 14. 4. 2023, č. j. 3 ZT 30/2023-15, které 
nabylo právní moci téhož dne, byla podle § 148 odst. 1 písm. c) tr. ř. jako 
nedůvodná zamítnuta stížnost obviněného.

4.	Dne 25. 7. 2023 pod č. j. 3 ZT 30/2023-35 byla podána obžaloba, a 
následně byl obviněný rozsudkem Obvodního soudu pro Prahu 10 ze dne 12. 9. 
2023, sp. zn. 2 T 57/2023, uznán vinným přečinem zanedbání povinné výživy podle 
§ 196 odst. 1 tr. zákoníku a odsouzen k trestu odnětí svobody v trvání 6 
měsíců, jehož výkon byl podmíněně odložen na zkušební dobu v trvání 2 let.

5.	Proti rozsudku soudu podal obviněný odvolání, na základě, kterého 
Městský soud v Praze usnesením ze dne 23. 11. 2023, sp. zn. 8 To 269/2023, 
podle § 258 odst. 1 písm. a) tr. ř. napadený rozsudek prvostupňového soudu 
zrušil a podle § 260 tr. ř. vrátil věc státnímu zástupci k došetření. Své 
rozhodnutí odůvodnil pochybením soudu s odkazem na § 305 tr. ř., jelikož 
nalézací soud o konání řízení proti uprchlému po podání obžaloby nerozhodl 
usnesením. Dále rozhodnutí zrušil i s poukazem na nezákonný postup v přípravném 
řízení spočívající v porušení § 146 odst. 2 písm. a) tr. ř. Zmíněná nezákonnost 
v přípravném řízení podle odvolacího soudu spočívala ve vydání usnesení státní 
zástupkyně Obvodního státního zastupitelství pro Prahu 10, navzdory tomu, že 
předtím dala pokyn k zahájení trestního řízení proti uprchlému a měla 
postupovat podle § 146 odst. 2 písm. a) tr. ř. O stížnosti obviněného proti 
usnesení o zahájení trestního stíhání měl tedy rozhodovat státní zástupce 
Městského státního zastupitelství v Praze. Navíc odvolací soud upozornil na 
skutečnost, že zmíněnou vadu nelze zhojit v soudním stadiu trestního stíhání.

6.	Ministr spravedlnosti podal ve prospěch obviněného K. E. D. F. dne 
25. 9. 2024 u Nejvyššího soudu podle § 266 odst. 1 tr. ř. stížnost pro porušení 
zákona, která směřovala proti zmíněnému usnesení státní zástupkyně Obvodního 
státního zastupitelství pro Prahu 10 ze dne 14. 4. 2023, č. j. 3 ZT 30/2023-15. 
Ministr spravedlnosti namítl, že jím byl v neprospěch obviněného porušen zákon, 
konkrétně v ustanovení § 146 odst. 2 písm. a) tr. ř. Dříve totiž státní 
zástupkyně Obvodního státního zastupitelství pro Prahu 10 v téže věci udělila 
policejnímu orgánu pokyn k zahájení trestnímu stíhání obviněného, konkrétně 
svým pokynem ze dne 19. 12. 2022, č. j. 2 ZN 2796/2021-26 a ve kterém uvedla: 
„Ve shora uvedené věci prodlužuji lhůtu k prověřování do 20. 2. 2023, neboť jak 
vyplývá ze zprávy Policejního prezidia ČR, podezřelý K. E. D. F. se nejspíš 
zdržuje v zahraničí na neznámé adrese. Zároveň dávám pokyn ke konání řízení 
proti uprchlému podle § 302 a násl. trestního řádu.“ Pokud pak státní 
zástupkyně rozhodovala o navazující stížnosti proti usnesení policejního orgánu 
o zahájení trestního stíhání, jednala v rozporu s § 146 odst. 2 písm. a) tr. 
ř., podle něhož, pokud jde o stížnost proti usnesení, ke kterému dal státní 
zástupce souhlas nebo pokyn, má se stížnost předložit nadřízenému státnímu 
zástupci. 

7.	Ministr spravedlnosti následně zdůraznil, že ze strany státní 
zástupkyně Obvodního státního zastupitelství pro Prahu 10 tak nebyl dodržen 
postup podle § 146 odst. 2 písm. a) tr. ř. nepředložením věci nadřízenému 
státnímu zastupitelství, tudíž jejím rozhodnutím o stížnosti proti usnesení o 
zahájení trestního stíhání byl porušen zákon, který nemohl být napraven 
odvolacím soudem. Pokyn dozorového státního zástupce k postupu podle § 302 tr. 
ř. je naprosto jednoznačným, byť implicitním úkonem zavazujícím policejní orgán 
k vydání usnesení o zahájení trestního stíhání, a v případě, kdy nebude 
stížnosti proti usnesení vyhověno a nebude se postupovat podle § 146 odst. 1 
tr. ř., musí být uplatněn odst. 2 téhož ustanovení.

8.	Závěrem ministr spravedlnosti navrhl, aby Nejvyšší soud podle § 268 
odst. 2 tr. ř. vyslovil, že napadeným usnesením státní zástupkyně byl porušen 
zákon v ustanovení § 146 odst. 2 písm. a) tr. ř., aby podle § 269 odst. 2 tr. 
ř. toto usnesení zrušil, jakož i všechna další rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu, a 
v souladu s ustanovením § 270 odst. 1 tr. ř. přikázal státnímu zástupci 
Městského státního zastupitelství v Praze, aby věc v potřebném rozsahu 
projednal a rozhodl. 

9.	Osobám uvedeným v § 274 odst. 5 tr. ř. bylo umožněno se k podané 
stížnosti pro porušení zákona vyjádřit. 

10.	Státní zástupce Nejvyššího státního zastupitelství uvedl, že podaný 
mimořádný opravný prostředek považuje za důvodný a navrhl, aby mu Nejvyšší soud 
vyhověl a rozhodl ve shodě se závěrečným návrhem ministra spravedlnosti. 

11.	Obviněný prostřednictvím svého obhájce souhlasil s návrhem ministra 
spravedlnosti, když má stížnost pro porušení zákona za důvodnou. Následně 
obhájce obviněného rozvedl i další vady předcházejícího řízení, které však 
nemají se stížností pro porušení zákona podanou ministrem spravedlnosti žádnou 
souvislost a Nejvyšší soud se proto jimi ani nezabýval. Navíc je nutné 
zdůraznit, že po zásahu odvolacího soudu byla věc vrácena zpět do přípravného 
řízení.

12.	Nejvyšší soud přezkoumal podle § 267 odst. 3 tr. ř. napadené 
usnesení, stejně jako jemu předcházející řízení a shledal, že podaná stížnost 
pro porušení zákona je důvodná a došlo k porušení zákona v neprospěch 
obviněného.

13.	Podle § 146 odst. 1, 2 tr. ř. platí, že orgán, proti jehož usnesení 
stížnost směřuje, může jí sám vyhovět, nedotkne-li se změna původního usnesení 
práv jiné strany trestního řízení. Jde-li o usnesení policejního orgánu, které 
bylo vydáno s předchozím souhlasem státního zástupce nebo na jeho pokyn, může 
policejní orgán sám stížnosti vyhovět jen s předchozím souhlasem státního 
zástupce (odstavec 1). Jestliže lhůta k podání stížnosti již všem oprávněným 
osobám uplynula a stížnosti nebylo vyhověno podle odstavce 1, předloží věc k 
rozhodnutí policejní orgán státnímu zástupci, který vykonává nad přípravným 
řízením dozor, a jde-li o stížnost proti usnesení, k němuž tento státní 
zástupce dal souhlas nebo pokyn, jeho prostřednictvím nadřízenému státnímu 
zástupci (odstavec 2).

14.	V § 302 tr. ř. se uvádí, že řízení podle ustanovení tohoto oddílu 
lze konat proti tomu, kdo se vyhýbá trestnímu řízení pobytem v cizině nebo tím, 
že se skrývá. V § 303 odst. 1 tr. ř. se uvádí, že v řízení proti uprchlému se 
trestní stíhání zahajuje doručením usnesení o zahájení trestního stíhání 
obviněného obhájci. Nebyl-li mu obhájce zvolen (§ 37 odst. 1), je třeba ho 
ustanovit.

15.	S ohledem na argumentaci předloženou ve stížnosti pro porušení 
zákona se Nejvyšší soud musel vypořádat s otázkou, zda byl ve věci podán pokyn 
ze strany státní zástupkyně adresovaný policejnímu orgánu k zahájení trestního 
stíhání, resp. k vydání usnesení o zahájení trestního stíhání, které obviněný 
napadl stížností, o niž týž státní zástupce rozhodoval. Je to totiž právě 
existence tohoto pokynu (nebo souhlasu), která povinuje dozorujícího státního 
zástupce k předání stížnosti svému nadřízenému státnímu zástupci k vyřízení. V 
posuzovaném případě Nejvyšší soud z obsahu předloženého spisu zjistil, že, jak 
již bylo výše zmíněno, v pokynu ze dne 19. 12. 2022, č. j. 2 ZN 2796/2021-26 
státní zástupkyně uvedla, že: „Ve shora uvedené věci prodlužuji lhůtu k 
prověřování do 20. 2. 2023, neboť jak vyplývá ze zprávy Policejního prezidia 
ČR, podezřelý K. E. D. F. se nejspíš zdržuje v zahraničí na neznámé adrese. 
Zároveň dávám pokyn ke konání řízení proti uprchlému podle § 302 a násl. 
trestního řádu.“ Policejní orgán pak v souladu s tímto pokynem státní 
zástupkyně vydal usnesení, jímž proti obviněnému zahájil trestní stíhání (§ 160 
odst. 1 tr. ř.).

16.	Z konstantní judikatury Nejvyššího soudu lze dovodit, že pokynem 
podle § 146 odst. 2 písm. a) tr. ř. se rozumí nejen pokyn vydaný podle § 12d 
odst. 1 a 2 zákona č. 283/1993 Sb., o státním zastupitelství, ve znění 
pozdějších předpisů, nebo pokyn podle § 174 odst. 2 písm. a) a d) tr. ř., ale 
také jiné úkony státního zástupce výslovně neoznačené jako pokyn, vyjadřují-li 
jednoznačný názor na otázku důležitou pro řešení věci. Přitom postačí uvedení 
těchto úkonů jen v odůvodnění usnesení, v písemně zachycené zprávě o prověrce 
trestního spisu v rámci dozorové činnosti státního zástupce, či ve formě 
přípisu adresovaného policejnímu orgánu, bylo-li jejich smyslem usměrnit postup 
policejního orgánu tak, aby bylo zahájeno trestní stíhání obviněného. V každém 
jednotlivém případě je třeba vždy zkoumat, nakolik státní zástupce vykonávající 
dozor nebo dohled ovlivnil rozhodnutí policejního orgánu. Na činnost takového 
státního zástupce je nutné nahlížet materiálně. Přitom nerozhoduje, zda 
procesní postup policejního orgánu ovlivnil formálně správným postupem, tedy 
zda tak učinil písemně přípisem označeným jako pokyn k zahájení trestního 
stíhání či jinak (rozsudek Nejvyššího soudu ze dne 9. 5. 2013, sp. zn. 5 Tz 
94/2012, rozsudek Nejvyššího soudu ze dne 16. 10. 2018, sp. zn. 8 Tz 7/2018).

17.	V aktuálně řešené trestní věci je zřejmé, že po zahájení úkonů 
trestního řízení proběhlo prověřování trestního oznámení, v rámci něhož byla 
zjištěna totožnost pachatele, byly obstarány důkazy potřebné pro zahájení 
trestního stíhání a v konečném důsledku tak byly objasněny skutečnosti, které 
podezření z přečinu zanedbání povinné výživy spolehlivě odůvodňovaly. Za takové 
situace, při absenci konkrétních poznatků o pobytu podezřelého K. E. D. F., 
který se pravděpodobně zdržoval (zdržuje) v zahraničí, je skutečně nutné chápat 
shora uvedený pokyn dozorové státní zástupkyně, ačkoli v něm výslovná zmínka o 
zahájení trestního stíhání uvedena nebyla, za jednoznačně (byť nikoli 
explicitně) vyjádřené stanovisko k věci, v rámci něhož důvodně očekávala 
vyhotovení usnesení o zahájení trestního stíhání a navazující postup podle § 
303 odst. 1 tr. ř. Pak je namístě přisvědčit, že ze strany dozorové státní 
zástupkyně Obvodního státního zastupitelství pro Prahu 10 nebyl dodržen postup 
podle § 146 odst. 2 písm. a) tr. ř., přičemž nepředložením věci nadřízenému 
státnímu zastupitelství a jejím rozhodnutím o stížnosti proti usnesení o 
zahájení trestního stíhání byl v neprospěch obviněného porušen zákon. 

18.	Povahu citované části předmětného pokynu dozorující státní 
zástupkyně v kontextu věci nelze než posoudit jako pokyn policejnímu orgánu k 
zahájení trestního stínání pro trestný čin do té doby pouze podezřelé osoby, 
neboť jeho formulace jiný další postup ve věci v podstatě vylučuje. K tomu 
Nejvyšší soud připomíná rozsudek ze dne 25. 8. 2009, sp. zn. 4 Tz 46/2009, 
uveřejněný pod č. 7/2010 Sb. rozh. tr., ve kterém bylo vysvětleno, že byť 
pokyn, učiněný ve shodné situaci a s obdobným obsahem, je po procesní stránce 
obsažen v usnesení a nejedná se o pokyn ve smyslu toho slova, jak o tom hovoří 
např. ustanovení § 174 odst. 2 písm. a), d) tr. ř., přesto jediný možný výklad 
je takový, že se jedná o pokyn, jak jej má na mysli ustanovení § 146 odst. 2 
písm. a) tr. ř. Nejvyšší soud ve zmíněném rozhodnutí současně zdůraznil, že 
ustanovení § 146 odst. 2 písm. a) tr. ř. má zásadní význam pro zajištění 
objektivity rozhodování o stížnosti. Státní zástupce, který vykonává dozor nad 
přípravným řízením a v jeho rámci nad činností jednotlivých policejních orgánů, 
je zásadně orgánem oprávněným k rozhodnutí o stížnosti podané proti usnesení 
těchto policejních orgánů. Výjimkou je ale situace, kdy tento státní zástupce 
sám dal souhlas nebo pokyn k vydání usnesení policejnímu orgánu. V důsledku 
toho by totiž nemohl zcela nestranným způsobem podanou stížnost přezkoumat a 
rozhodnout o ní. V těchto případech proto musí být taková stížnost jeho 
prostřednictvím předložena státnímu zástupci nadřízeného státního 
zastupitelství. Na tomto přístupu a hodnocení není namístě ničeho měnit. 

19.	Popsané závěry a z nich vyplývající zásady lze tedy bezpochyby 
vztáhnout i na nyní posuzovaný případ, přičemž v jejich smyslu nebylo státní 
zástupkyní postupováno, neboť jejím prostřednictvím měla být stížnost 
obviněného předána jemu nadřízenému státnímu zástupci, tj. státnímu zástupci 
Městského státního zastupitelství v Praze, což se nestalo. Došlo tak k porušení 
zákona v § 146 odst. 2 písm. a) tr. ř., a to v neprospěch obviněného, jehož 
stížnost nebyla nestranným způsobem přezkoumána.

20.	S ohledem na výše uvedené Nejvyšší soud podle § 268 odst. 2 tr. ř. 
shledal, že napadeným usnesením státní zástupkyně Obvodního státního 
zastupitelství pro Prahu 10 byl porušen zákon v ustanovení § 146 odst. 2 písm. 
a) tr. ř. v neprospěch obviněného K. E. D. F. Podle § 269 odst. 2 tr. ř. pak 
napadené usnesení zrušil, a to včetně všech dalších rozhodnutí na zrušené 
usnesení obsahově navazující, pokud vzhledem k této změně pozbyla svého 
podkladu. Věc potom podle § 270 odst. 1 tr. ř. přikázal státnímu zástupci 
Městského státního zastupitelství v Praze, aby ji v potřebném rozsahu znovu 
projednal a rozhodl, což znamená, že o stížnosti obviněného proti usnesení o 
zahájení trestního stíhání bude muset nově rozhodnout. Toto rozhodnutí Nejvyšší 
soud učinil v souladu s § 274 odst. 3 písm. a) tr. ř. v neveřejném zasedání, a 
to s vyhlášením rozsudku vyvěšením na úřední desce soudu (§ 274a odst. 2 tr. 
ř.).


Poučení: Proti tomuto rozsudku není opravný prostředek přípustný.


V Brně dne 20. 11. 2024


	JUDr. Roman Vicherek, Ph.D.
	předseda senátu


