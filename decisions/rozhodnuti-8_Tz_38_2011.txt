Soud: Nejvyšší soud

Spisová značka: 8 Tz 38/2011

Datum rozhodnutí: 29.06.2011

Typ rozhodnutí: ROZSUDEK


Dotčené předpisy: § 419 tr. zák.

Kategorie rozhodnutí: D




8 Tz 38/2011


ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud v senátě složeném z předsedkyně JUDr. Milady Šámalové a soudců 
JUDr. Věry Kůrkové a JUDr. Jana Bláhy projednal ve veřejném zasedání dne 29. 6. 
2011 stížnost pro porušení zákona podanou ministrem spravedlnosti ve prospěch 
obviněného D. L., proti usnesení Krajského soudu v Hradci Králové ze dne 17. 6. 
2010, sp. zn. 10 To 300/2010, a rozhodl takto:

Podle § podle § 268 odst. 2 tr. ř. se vyslovuje, že pravomocným usnesením 
Krajského soudu v Hradci Králové ze dne 17. 6. 2010, sp. zn. 10 To 300/2010, 
byl p o r u š e n  z á k o n  v ustanoveních § 148 odst. 1 písm. c) tr. ř. a § 
419 trestního zákoníku v neprospěch obviněného D. L.

          Podle § 269 odst. 2 tr. ř. se napadené usnesení se  z r u š u j e . 
Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

           Podle § 270 odst. 1 tr. ř. se Krajskému soudu v Hradci Králové p ř i 
k a z u j e ,  aby věc v potřebném rozsahu znovu projednal a rozhodl. 

O d ů v o d n ě n í :
	Rozsudkem Okresního soudu v Rychnově nad Kněžnou ze dne 21. 10. 2009, 
sp. zn. 1 T 179/2009, byl obviněný D. L. uznán vinným trestným činem krádeže 
podle § 247 odst. 1 písm. a) tr. zák., a byl za tento trestný čin a za 
sbíhající se trestné činy řízení motorového vozidla bez řidičského oprávnění 
podle § 180d tr. zák. a maření výkonu úředního rozhodnutí a vykázání podle § 
171 odst. 1 písm. c) tr. zák. na základě odsouzení rozsudkem Okresního soudu v 
Rychnově nad Kněžnou ze dne 12. 8. 2009, sp. zn. 1 T 80/2009, odsouzen podle § 
171 odst. 1 tr. zák. a § 35 odst. 2 tr. zák. k souhrnnému trestu odnětí svobody 
v trvání deseti měsíců, pro jehož výkon byl podle § 39a odst. 2 písm. c) tr. 
zák. zařazen do věznice s ostrahou, a dále mu byl uložen podle § 49 odst. 1 tr. 
zák. a § 50 odst. 1 tr. zák. trest zákazu činnosti spočívající v zákazu řízení 
všech motorových vozidel v trvání dvou roků. Současně byl zrušen výrok o trestu 
z rozsudku Okresního soudu v Rychnově nad Kněžnou ze dne 12. 8. 2009, sp. zn. 1 
T 80/2009, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu.

	Usnesením Okresního soudu v Rychnově nad Kněžnou ze dne 31. 5. 2010, 
sp. zn. 1 T 179/2009, bylo rozhodnuto o návrhu obviněného na poměrné zkrácení 
souhrnného trestu z rozsudku Okresního soudu v Rychnově nad Kněžnou ze dne 21. 
10. 2009, sp. zn. 1 T 179/2009, který nabyl právní moci dne 5. 1. 2010, tak, že 
byl podle § 419 tr. zákoníku a contrario za použití § 465 odst. 2 tr. ř. a 
contrario, zamítnut. Tento postup soud odůvodnil tím, že souhrnný trest byl 
obviněnému uložen za trestný čin krádeže podle § 247 odst. 1 písm. a) tr. zák. 
a sbíhající se trestný čin maření výkonu úředního rozhodnutí a vykázání podle § 
171 odst. 1 písm. c) tr. zák. a řízení motorového vozidla bez řidičského 
oprávnění podle § 180d tr. zák., přičemž podle trestního zákona č. 140/1961 Sb. 
bylo jeho jednání posuzováno jako jednočinný souběh těchto dvou trestných činů. 
Pro posouzení, zda byl uložen trest za čin, který není trestným činem podle 
trestního zákoníku č. 40/2009 Sb., je podle okresního soudu třeba vykládat 
pojem činu ve smyslu skutku. Jestliže konkrétní skutek lze pokládat za trestný 
čin (zločin, přečin) i podle nového trestního zákoníku, pak nejsou splněny 
podmínky pro rozhodnutí o nevykonání trestu či poměrném zkrácení souhrnného 
trestu. Skutek, kterého se obviněný dopustil, a pro který byl pravomocně 
odsouzen podle právní úpravy účinné před 1. 1. 2010, by bylo možné posuzovat 
podle nové právní úpravy jako přečin maření výkonu úředního rozhodnutí a 
vykázání podle § 337 odst. 1 písm. a) tr. zákoníku. Soud konstatoval, že nová 
skutková podstata je širší než dřívější úprava podle § 171 odst. 1 písm. c) tr. 
zák., a kromě vykonávání činnosti, která byla pachateli zakázána rozhodnutím 
soudu nebo jiného orgánu veřejné moci, dopadá postih podle nové úpravy i na 
případy, kdy pachatel vykonává takovou činnost, pro kterou mu bylo odňato 
oprávnění podle jiného předpisu, přičemž takové případy by dříve bylo možno 
postihovat pouze jako trestný čin podle § 180d tr. zák. Oproti dřívější úpravě 
došlo navíc ke zpřísnění trestu, a pokud by skutek, kterého se obviněný 
dopustil, byl posuzován podle trestního zákoníku, jak se ve své podstatě 
obviněný domáhal, soud by byl oprávněn uložit nepodmíněný trest odnětí svobody 
až na tři roky, což by bylo pro obviněného nepříznivější. Z těchto důvodů 
vycházel soud z právní úpravy pro obviněného příznivější a jeho žádost zamítl.

	Proti shora uvedenému rozhodnutí podal obviněný stížnost, kterou 
Krajský soud v Hradci Králové usnesením ze dne 17. 6. 2010, sp. zn. 10 To 
300/2010, podle § 148 odst. 1 písm. c) tr. ř. zamítl, neboť přisvědčil 
argumentům soudu prvního stupně. Ve svém rozhodnutí uvedl, že v novém trestním 
zákoníku se již nenachází trestný čin řízení motorového vozidla bez řidičského 
oprávnění, resp. delikt případně jinak jmenovitě či paragrafově označený. 
Jestliže v ustanovení § 419 tr. zákoníku je uveden čin, který není trestným 
činem podle tohoto zákona, pak je podle krajského soudu nutné čin vykládat jako 
skutek, nikoli jako trestný čin. V případech, kdy skutek naplňuje znaky 
některého činu podle předchozí i podle nové právní úpravy, není důvod 
rozhodovat o zkrácení trestu podle § 419 tr. zákoníku.

	Ministr spravedlnosti proti tomuto usnesení Krajského soudu v Hradci 
Králové ze dne 17. 6. 2010, sp. zn. 10 To 300/2010, podal ve prospěch 
obviněného D. L. stížnost pro porušení zákona, neboť jím byl porušen zákon v § 
148 odst. 1 písm. c) tr. ř. a v předcházejícím řízení podle § 419 tr. zákoníku, 
a to v neprospěch obviněného. V tomto mimořádném opravném prostředku ministr 
spravedlnosti poukázal zejména na dikci přechodného ustanovení § 419 tr. 
zákoníku, které soudy v dané trestní věci chybně vyložily, v důsledku čehož 
soud prvního stupně zamítl žádost obviněného o poměrné zkrácení trestu odnětí 
svobody, a stížnostní soud pak nesprávně zamítl důvodnou stížnost obviněného 
podanou proti vadnému rozhodnutí soudu prvního stupně. Ministr spravedlnosti 
upozornil na to, že právní názor soudů obou stupňů, že postup podle § 419 tr. 
zákoníku není namístě v případě jednočinného souběhu dekriminalizovaného činu s 
trestným činem nadále trestným, byl překonán výkladovým stanoviskem trestního 
kolegia Nejvyššího soudu ze dne 27. 10. 2010, sp. zn. Tpjn 302/2010-III., ve 
kterém je uvedeno, že „…ustanovení § 419 tr. zákoníku se vztahuje nejen na 
trest, který byl uložen rozhodnutím, jež nabylo právní moci nejpozději dne 31. 
12. 2009, ale také na trest uložený rozhodnutím učiněným do 31. 12. 2009, pokud 
později, tj. po 1. 1. 2010, nabylo právní moci…“. Aplikace tohoto ustanovení 
nevyžaduje, aby posuzovaný čin nenaplňoval zákonné znaky skutkové podstaty 
žádného trestného činu uvedeného ve zvláštní části nového trestního zákoníku. 
Proto se v tomto ustanovení předpokládaný postup při poměrném zkracování 
úhrnného nebo souhrnného trestu uplatní jak u souběhu vícečinného tak 
jednočinného [např. v případě úhrnného trestu uloženého před 1. 1. 2010 za 
trestné činy podle § 171 odst. 1 písm. c) tr. zák. a § 180d tr. zák., i když 
takový čin po 1. 1. 2010 zůstává trestným podle § 337 odst. 1 písm. a) tr. 
zákoníku]. Ministr spravedlnosti konstatoval, že v konfrontaci se zněním a 
odůvodněním předmětného stanoviska je nepochybné, že v případě obviněného měly 
soudy postupovat podle § 419 tr. zákoníku, tedy rozhodnout o poměrném zkrácení 
souhrnného trestu, který mu byl uložen rozsudkem Okresního soudu v Rychnově nad 
Kněžnou ze dne 21. 10. 2009, sp. zn. 1 T 179/2009, neboť trestný čin uvedený v 
§ 180d tr. zák. nebyl přejat do nové hmotně právní úpravy, resp. byl 
dekriminalizován. Na uvedeném závěru nemění nic ani fakt, že rozsudek nabyl 
právní moci až 5. 1. 2010, neboť ze stanoviska vyplývá, že rozhodující při 
aplikaci § 419 tr. zákoníku je okamžik, kdy bylo odsuzující rozhodnutí učiněno.

	V závěru stížnosti pro porušení zákona proto ministr spravedlnosti 
navrhl, aby Nejvyšší soud podle § 268 odst. 2 tr. ř. rozsudkem vyslovil, že 
usnesením Krajského soudu v Hradci Králové ze dne 17. 6. 2010, sp. zn. 10 To 
300/2010, byl v neprospěch obviněného D. L. porušen zákon v § 148 odst. 1 písm. 
c) tr. ř. a v předcházejícím řízení v § 419 tr. zákoníku, a dále aby podle § 
269 odst. 2 tr. ř. napadené usnesení zrušil a dále zrušil i usnesení Okresního 
soudu v Rychnově nad Kněžnou ze dne 31. 5. 2010, sp. zn. 1 T 179/2009, jakož i 
všechna další rozhodnutí na zrušená rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, a aby podle § 270 
odst. 1 tr. ř. přikázal Okresnímu soudu v Rychnově nad Kněžnou věc v potřebném 
rozsahu znovu projednat a rozhodnout, příp. aby postupoval podle § 271 odst. 1 
tr. ř. a sám Nejvyšší soud ve věci rozhodl.

Nejvyšší soud přezkoumal podle § 267 odst. 3 tr. ř. napadené usnesení, jakož i 
řízení předcházející napadenému usnesení, a shledal, že v předmětné věci byl 
zákon porušen.

Nejprve je třeba uvést, že dne 1. 1. 2010 nabyl účinnosti nový trestní zákoník 
č. 40/2009 Sb., podle kterého již není jednání spočívající v řízení motorových 
vozidel bez řidičského oprávnění (původně § 180d tr. zák. č. 140/1961 Sb.) 
trestným činem. Obviněnému D. L. byl za jednání, kterým byl uznán vinným 
trestnými činy řízení motorového vozidla bez řidičského oprávnění podle § 180d 
tr. zák. a maření výkonu úředního rozhodnutí a vykázání podle § 171 odst. 1 
písm. c) tr. zák. uložen rozsudkem Okresního soudu v Rychnově nad Kněžnou ze 
dne 21. 10. 2009, sp. zn. 1 T 179/2009, souhrnný trest odnětí svobody v trvání 
deseti měsíců, pro jehož výkon byl podle § 39a odst. 2 písm. c) tr. zák. 
zařazen do věznice s ostrahou a dále podle § 49 odst. 1 tr. zák. a § 50 odst. 1 
tr. zák. trest zákazu činnosti spočívající v zákazu řízení všech motorových 
vozidel v trvání dvou roků. Současně byl zrušen výrok o trestu z rozsudku 
Okresního soudu v Rychnově nad Kněžnou ze dne 12. 8. 2009, sp. zn. 1 T 80/2009, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu.
 
Podle § 419 tr. zákoníku trest uložený přede dnem nabytí účinnosti tohoto 
zákona za čin, který není trestným činem podle tohoto zákona, popřípadě jeho 
nevykonaný zbytek, se nevykoná. Ustanovení o souhrnném trestu se v takovém 
případě neužije. Byl-li za takový čin a sbíhající se trestný čin uložen úhrnný 
nebo souhrnný trest, soud trest poměrně zkrátí; přitom přihlédne k vzájemnému 
poměru závažnosti činů, které ode dne nabytí účinnosti tohoto zákona nejsou 
trestnými činy, a sbíhajících se trestných činů.

Ustanovení § 419 tr. zákoníku se vztahuje nejen na trest, který byl uložen 
rozhodnutím, jež nabylo právní moci nejpozději dne 31. 12. 2009, ale také na 
trest uložený rozhodnutím učiněným do dne 31. 12. 2009, pokud později, tj. po 
1. 1. 2010, nabylo právní moci.

	Aplikace ustanovení § 419 tr. zákoníku nevyžaduje, aby posuzovaný čin 
nenaplňoval zákonné znaky skutkové podstaty žádného trestného činu uvedeného ve 
zvláštní části nového trestního zákoníku. Proto se v tomto ustanovení 
předpokládaný postup při poměrném zkracování úhrnného nebo souhrnného trestu 
uplatní jak u vícečinného souběhu, tak u souběhu jednočinného [např. v případě 
úhrnného trestu uloženého před 1. 1. 2010 za trestné činy podle § 171 odst. 1 
písm. c) tr. zák. a § 180d tr. zák., i když takový čin po 1. 1. 2010 zůstává 
trestným podle § 337 odst. 1 písm. a) tr. zákoníku].

	Ustanovení § 419 tr. zákoníku se vztahuje toliko k výkonu trestu, popř. 
jeho zbytku (bez ohledu na jeho druh), který byl pachateli uložen do 31. 12. 
2009 a jenž k tomuto dni nebyl vykonán buď vůbec, anebo v celém rozsahu. Nejde 
tedy o posuzování otázky časové působnosti  trestních zákonů, tedy o řešení 
kolize trestního zákona č. 140/1961 Sb. a trestního zákoníku č. 40/2009 Sb. 
Nejedná se o řešení otázky, zda je pro pachatele příznivější nová právní úprava 
či nikoli, ale při aplikaci citovaného ustanovení jde primárně o realizaci 
pokynu zákonodárce rozhodovat o nevykonání či poměrném zkrácení uloženého a 
dosud nevykonaného trestu, a to jen na základě porovnání, zda čin, za který byl 
trest uložen, je nadále trestný podle nového trestního zákoníku. V tomto smyslu 
§ 419 tr. zákoníku činí nepoužitelným příslušná ustanovení o časové působnosti 
trestních zákonů. Dikce § 419 tr. zákoníku nepožaduje trest pravomocně uložený, 
ale postačí jen trest uložený, časově do 31. 12. 2009. Aplikace § 419 tr. 
zákoníku nevyžaduje, aby posuzovaný čin nenaplňoval zákonné znaky skutkové 
podstaty žádného trestného činu uvedeného ve zvláštní části nového trestního 
zákoníku (viz stanovisko č. 1/2011 Sb. rozh. tr.).

Na základě takto vysloveného právního názoru je potřebné postupovat i v 
projednávané trestní věci, a pokud byl pachatel odsouzen za řízení motorového 
vozidla bez řidičského oprávnění podle § 180d tr. zák., pak vzhledem k 
dekriminalizaci tohoto činu trestním zákoníkem je třeba postupovat podle § 419 
tr. zákoníku, tj. rozhodnout o tom, že trest uložený za tento trestný čin 
(popř. jeho nevykonaný zbytek) se nevykoná.

Z těchto všech důvodů Nejvyšší soud dospěl k závěru, že za situace, kdy 
obviněný již za účinnosti trestního zákoníku požádal podle § 419 tr. zákoníku o 
poměrné zkrácení souhrnného trestu ze shora uvedeného rozsudku, a soudy prvního 
a druhé stupně jeho žádosti nevyhověly, postupovaly v rozporu s ustanovením § 
419 tr. zákoníku a s výkladem, který k němu Nejvyšší soud, jak je výše uvedeno, 
zaujal.

Na základě všech těchto skutečností se Nejvyšší soud ztotožnil s názorem 
vysloveným Ministrem spravedlnosti v podané stížnosti pro porušení zákona a ve 
shodě s ní shledal, že byl porušen zákon v ustanoveních § 148 odst. 1 písm. c) 
tr. ř. a § 419 trestního zákoníku v neprospěch obviněného D. L., a proto podle 
§ 269 odst. 2 tr. ř. zrušil napadené usnesení a dále také všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu. Podle § 270 odst. 1 tr. ř. Krajskému 
soudu v Hradci Králové přikázal, aby věc v potřebném rozsahu znovu projednal a 
rozhodl. 

P o u č e n í : Proti tomuto rozhodnutí není opravný prostředek přípustný.

V Brně dne 29. června 2011
    Předsedkyně senátu:
JUDr. Milada Šámalová 



