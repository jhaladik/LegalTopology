Soud: Nejvyšší soud

Spisová značka: 8 Tz 130/2000

Datum rozhodnutí: 11.10.2000

Typ rozhodnutí: Rozsudek




8 Tz 130/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 11. 
října 2000 v senátě složeném z předsedy JUDr. J. U. a soudců  JUDr. J. E, JUDr. 
J. F., JUDr. J. H. a  JUDr. F. P. stížnost pro porušení zákona, kterou podal 
ministr spravedlnosti České republiky ve prospěch obviněného V. B., proti 
rozsudku Vrchního soudu v Olomouci jako soudu odvolacího ze dne 14. září 1999, 
sp. zn. 4 To 120/99, v trestní věci vedené u Krajského soudu v Brně pod sp. zn. 
2 T 14/99, a rozhodl podle § 268 odst. 2, § 269 odst. 2 a § 270 odst. 1 tr. 
ř.   t a k t o :  

Rozsudkem Vrchního soudu v Olomouci jako soudu odvolacího ze dne 14. 9. 1999, 
sp. zn. 4 To 120/99,   b y l   v ustanoveních § 254 odst. 1, § 256 tr. ř. a v 
ustanovení § 124 odst. 1, odst. 2 písm. b) tr. zák.

p o r u š e n   z á k o n

v neprospěch obviněného V. B.

	Tento rozsudek se   z r u š u j e .  Zrušují se také další rozhodnutí 
na zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu.

	Vrchnímu soudu v Olomouci se   p ř i k a z u j e ,  aby věc v potřebném 
rozsahu znovu projednal a rozhodl. 

Odůvodnění:

Rozsudkem Krajského soudu v Brně ze dne 16. 7. 1999, sp. zn. 2 T 14/99, byl 
obviněný V. B. uznán vinným pokusem trestného činu porušování předpisů o oběhu 
zboží ve styku s cizinou podle § 8 odst. 1 k § 124 odst. 1, odst. 2 písm. b) 
tr. zák. a pokusem trestného činu zkrácení daně, poplatku a podobné povinné 
platby podle § 8 odst. 1 k § 148 odst. 1, odst. 3 písm. b) tr. zák. na tom 
skutkovém základě, že dne 23. 9. 1998 na celním přechodu ve S., při vjezdu na 
území České republiky, deklaroval náklad převážený ve svém nákladním automobilu 
značky AVIA, jako hygienické potřeby, ač věděl, že převáží neokolkované 
cigarety, a to v počtu 10.719 kartonů v hodnotě 4.671.274,- Kč, v úmyslu tyto 
vyvézt na území České republiky. Na hraničním přechodu však byl zajištěn 
pracovníky celní služby, přičemž jeho jednáním by vznikl celní dluh ve výši 
3.312.186,- Kč ke škodě českého státu zastoupeného Celním úřadem Starý 
Hrozenkov. Za to byl odsouzen podle § 148 odst. 3 tr. zák. za použití § 35 
odst. 1 tr. zák. k úhrnnému trestu odnětí svobody v trvání tří let, pro jehož 
výkon byl zařazen do věznice s dozorem. Dále byl obviněnému V. B. uložen podle 
§ 57 odst. 1, 2 tr. zák. trest vyhoštění z území České republiky na dobu pěti 
let a podle § 55 odst. 1 písm. a) tr. zák. také trest propadnutí věci, a to 
nákladního automobilu modré barvy značky AVIA a dále ve výroku rozsudku co do 
množství a druhu specifikovaných kartonů cigaret.

Proti tomuto rozsudku podali odvolání obviněný V. B. a krajský státní zástupce 
v Brně, který namítal především nesprávné posouzení jednání obviněného též 
podle § 8 odst. 1 k § 124 odst. 1, odst. 2 písm. b) tr. zák.

Vrchní soud v Olomouci jako soud odvolací rozsudkem ze dne 14. 9. 1999, sp. zn. 
4 To 120/99, z podnětu odvolání krajského státního zástupce v Brně podle § 258 
odst. 1 písm. b), písm. d) tr. ř. napadený rozsudek zrušil v celém rozsahu. 
Současně za podmínek § 259 odst. 3 tr. ř. sám rozhodl ve věci tak, že uznal 
obviněného V. B. vinným pokusem trestného činu porušování předpisů o oběhu 
zboží ve styku s cizinou podle § 8 odst. 1 k § 124 odst. 1, odst. 2 písm. b) 
tr. zák. a pokusem trestného činu zkrácení daně, poplatku a podobné povinné 
platby podle § 8 odst. 1 k § 148 odst. 1, odst. 3 písm. b), odst. 4 tr. zák., 
protože dne 23. 9. 1998 na celním přechodu ve Strání, při vjezdu do České 
republiky v úmyslu vyvézt ze Slovenské republiky a zkrátit tak český stát na 
clu, spotřební dani  a dani z přidané hodnoty, deklaroval v rozporu se 
skutečností náklad převážený ve svém nákladním automobilu značky AVIA jako 
hygienické potřeby, přičemž byl srozuměn s tím, že převáží neokolkované 
cigarety, a to v počtu 10.719 kusů kartonů v celní hodnotě 1.359.088,- Kč, k 
jejichž naložení dne 22. 9. 1998 společně s dalšími dosud neustanovenými 
pachateli odstranil úřední uzávěru, na hraničním přechodu však byl zajištěn 
pracovníky celní služby, nebýt čehož, způsobil by celní dluh ve výši 
3.312.180,- Kč, sestávající ze cla ve výši 883.409,- Kč, spotřební daně ve výši 
1.586.412,- Kč a daně z přidané hodnoty ve výši 842.365,- Kč.

Za to byl obviněný V. B. podle § 148 odst. 4 tr. zák. za použití § 35 odst. 1 
tr. zák. odsouzen k úhrnnému trestu odnětí svobody v trvání pěti let, pro jehož 
výkon byl podle § 39a odst. 3 tr. zák. zařazen do věznice s dozorem. Podle § 57 
odst. 1, 2 tr. zák. byl obviněnému uložen trest vyhoštění z území České 
republiky na dobu pěti let a podle § 55 odst. 1 písm. a) tr. zák. trest 
propadnutí věci, a to nákladního automobilu modré barvy značky AVIA. Vrchní 
soud v Olomouci rozhodl podle § 73 odst. 1 písm. c) tr. zák. o zabrání věci, a 
to ve výroku rozsudku co do množství a druhu specifikovaných kartonů cigaret. 
Odvolání obviněného V. B.  bylo zamítnuto podle § 256 tr. ř.

Ministr spravedlnosti České republiky podal proti rozsudku Vrchního soudu v 
Olomouci jako soudu odvolacího ze dne 14. 9. 1999, sp. zn. 4 To 120/99, 
stížnost pro porušení zákona ve prospěch obviněného V. B. Namítl v ní, že 
Vrchní soud v Olomouci se důsledně neřídil ustanoveními § 254 odst. 1, § 256 
tr. ř. a ustanovením § 124 odst. 1, odst. 2 písm. b) tr. zák. Podle názoru 
ministra spravedlnosti odvolací soud postupoval v souladu se zákonem, když 
jednání obviněného kvalifikoval jako pokus trestného činu zkrácení daně, 
poplatku a podobné povinné platby podle § 8 odst. 1 k § 148 odst. 1, odst. 3 
písm. b), odst. 4 tr. zák. Odvolací soud se však stejně jako soud prvého stupně 
náležitě nevypořádal s otázkou, zda jednání obviněného vykazuje též znaky 
pokusu trestného činu porušování předpisů o oběhu zboží ve styku s cizinou 
podle § 8 odst. 1 k § 124 odst. 1, odst. 2 tr. zák. Poukázal na to, že krajský 
státní zástupce v Brně, který v obžalobě podané dne  22. 4. 1999 pod sp. zn. 1 
KZv 83/98 popsal spáchaný skutek v podstatě shodně s pozdějším výrokem 
odsuzujícího rozsudku, kvalifikace podle § 124 tr. zák. nepoužil. Upozornil na 
to, že Krajský soud v Brně dospěl k závěru, že obviněný V. B. se dopustil v 
jednočinném souběhu jak pokusu trestného činu zkrácení daně, poplatku a podobné 
povinné platby podle § 8 odst. 1 k § 148 odst. 1, odst. 3 písm. b) tr. zák., 
tak i pokusu trestného činu porušování předpisů o oběhu zboží ve styku s 
cizinou podle § 8 odst. 1 k § 124 odst. 1, odst. 2 písm. b) tr. zák. V této 
souvislosti krajský soud uvedl, že ustanovení § 124 tr. zák. chrání hospodářské 
i jiné zájmy státu, pokud mohou být ohroženy nekontrolovaným pohybem zboží přes 
hranice. Objektem trestného činu podle § 148 tr. zák. je naproti tomu zájem 
státu na správném vyměření daně, cla atd. Dále soud prvého stupně poukázal na 
skutečnost, že obviněný V. B. uvedením nepravdivých údajů v celním prohlášení 
porušil § 105 odst. 4 celního zákona a že celková výše zamýšleného celního a 
daňového úniku vysoko překročila spodní hranici značné škody ve smyslu 
ustanovení § 124 odst. 2 písm. b) tr. zák. a ustanovení § 89 odst. 11 tr. zák. 
Právní názor nalézacího soudu v celém rozsahu převzal i odvolací soud. 

Podle ministra spravedlnosti k naplnění znaku skutkové podstaty trestného činu 
porušování předpisů o oběhu zboží ve styku s cizinou podle § 124 odst. 1 tr. 
zák. „poruší zákaz nebo omezení dovozu, vývozu nebo průvozu zboží\", nestačí 
pouhé nepředložení zboží k provedení celního řízení, ale je třeba prokázat, že 
došlo k porušení zvláštního předpisu, který upravuje pohyb zboží přes státní 
hranici a zakazuje či omezuje dovoz, vývoz či průvoz určitého zboží. Pokud 
pachatel při přestupu státní hranice nepřihlásí k celnímu řízení zboží, jehož 
dovoz, vývoz či průvoz není zvláštním předpisem zakázán ani omezen, nedopouští 
se trestného činu porušování předpisů o oběhu zboží ve styku s cizinou ve 
smyslu ustanovení § 124 tr. zák. Takové jednání může být trestné pouze jako 
trestný čin zkrácení daně, poplatku a podobné povinné platby podle § 148 tr. 
zák. za předpokladu, že pachatel měl úmysl dosáhnout skrytým převozem zboží 
zkrácení cla, popř. nevyměření příslušných daní a že výše nevyměřeného cla a 
daní přesáhne 40.000,- Kč (větší rozsah).

Soudy obou stupňů podle názoru ministra spravedlnosti vůbec nezkoumaly, zda 
dovoz zboží, jímž byly cigarety, byl zakázán či omezen zvláštním předpisem. 
Zákaz dovozu nebo omezení dovozu v době spáchání trestné činnosti neexistovaly 
podle zvláštního předpisu, kterým byla vyhláška bývalého Federálního 
ministerstva zahraničního obchodu č. 560/1991 Sb., o  podmínkách vydávání 
úředního povolení k dovozu a vývozu zboží a služeb, ve znění pozdějších 
předpisů. Ministr spravedlnosti poukázal též na výpověď svědka J. U. na č. l. 
202, podle níž v případě splnění celních a daňových povinností by zboží bylo 
propuštěno do volného oběhu. Protože jednání obviněného směřovalo podle 
ministra spravedlnosti jen ke zkrácení cla a příslušných daní, mělo být 
posouzeno pouze jako pokus trestného činu zkrácení daně, poplatku a podobné 
povinné platby podle § 8 odst. 1 k § 148 odst. 1, odst. 3 písm. b), c), odst. 4 
tr. zák. a vzhledem k absenci objektivního znaku „poruší zákaz nebo omezení 
dovozu, vývozu nebo průvozu zboží\", obviněný V. B. neměl být uznán vinným 
pokusem trestného činu porušování předpisů o oběhu zboží ve styku s cizinou 
podle § 8 odst. 1 k § 124 odst. 1, odst. 2 písm. b) tr. zák. Pokud odvolací 
soud uznal obviněného V. B. vinným pokusy obou trestných činů, nevyhověl 
odvolání krajského státního zástupce a odvolání obviněného zamítl podle § 256 
tr. ř., porušil podle názoru ministra spravedlnosti zákon v ustanoveních § 124 
odst. 1, odst. 2 písm. b) tr. zák. a § 254 odst. 1 a § 256 tr. ř. v neprospěch 
obviněného V. B. Ministr spravedlnosti dodal, že odvolací soud nemohl zamítnout 
odvolání obviněného podle § 256 tr. ř. již z toho důvodu, že trest propadnutí 
věci uložil obviněnému v podstatně menším rozsahu než soud prvého stupně, když 
tento trest nevyslovil ohledně nákladu cigaret. Vzhledem k rozsahu přezkumné 
povinnosti byl odvolací soud povinen přezkoumat podle § 254 odst. 1 tr. ř. též 
výrok o trestu propadnutí věci. Pokud odvolací soud změnil ve výroku o trestu 
propadnutí věci rozsudek soudu prvého stupně ve prospěch obviněného, nemohl 
odvolání obviněného současně zamítnout podle § 256 tr. ř., přestože výrok o 
trestu propadnutí věci nebyl odvoláním obviněného výslovně napaden.

V závěru stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že rozsudkem 
Vrchního soudu v Olomouci ze dne 14. září 1999, sp. zn. 4 To 120/99, byl 
porušen zákon v § 254 odst. 1, § 256 tr. ř. a v § 124 odst. 1, odst. 2 písm. b) 
tr. zák. v neprospěch obviněného V. B., aby podle § 269 odst. 2 tr. ř. napadené 
rozhodnutí zrušil a zrušil též rozsudek Krajského soudu v Brně ze dne 16. 7. 
1999, sp. zn. 2 T 14/99, a dále aby postupoval podle § 270 odst. 1 tr. ř.

Nejvyšší soud České republiky podle § 267 odst. 1 tr. ř. přezkoumal na podkladě 
stížnosti pro porušení zákona správnost všech výroků napadeného rozhodnutí, 
jakož i řízení, jež mu předcházelo, a zjistil, že zákon byl porušen. 

Podle § 254 odst. 1 tr. ř. nezamítne-li odvolací soud odvolání podle § 253 tr. 
ř., přezkoumá zákonnost a odůvodněnost všech výroků rozsudku, proti nimž může 
odvolatel podat odvolání i správnost postupu řízení, které předcházelo 
rozsudku, přihlížeje přitom i k vadám, které nebyly odvoláním vytýkány.

Podle § 256 tr. ř. odvolací soud odvolání zamítne, shledá-li, že není důvodné.

Podle § 8 odst. 1 tr. zák. pokusem trestného činu je jednání pro společnost 
nebezpečné, které bezprostředně směřuje k dokonání trestného činu a jehož se 
pachatel dopustil v úmyslu trestný čin spáchat, jestliže k dokonání trestného 
činu nedošlo.   

Trestného činu porušování předpisů o oběhu zboží ve styku s cizinou podle § 124 
odst. 1, odst. 2 písm. b) tr. zák. se dopustí ten, kdo podstatně ohrozí obecný 
zájem tím, že poruší zákaz nebo omezení dovozu, vývozu nebo průvozu zboží a 
způsobí takovým činem značnou škodu nebo jiný zvlášť závažný následek.

Trestný čin zkrácení daně, poplatku a podobné povinné platby podle § 148 odst. 
1, odst. 3 písm. b), odst. 4 tr. zák. spáchá ten, kdo ve větším rozsahu zkrátí 
daň, clo, pojistné na sociální zabezpečení nebo zdravotní pojištění, poplatek 
nebo jinou jim podobnou platbu, poruší-li k usnadnění takového činu úřední 
uzávěru a způsobí-li činem škodu velkého rozsahu. 

Nejvyšší soud České republiky zjistil, že v řízení, jež předcházelo napadenému 
rozhodnutí, bylo postupováno podle příslušných ustanovení trestního řádu, byla 
zajištěna práva obviněného na obhajobu a byla mu poskytnuta plná možnost jejich 
uplatnění.

Vrchní soud v Olomouci postupoval v souladu se zákonem, když jednání obviněného 
V. B.  kvalifikoval jako pokus trestného činu zkrácení daně, poplatku a podobné 
povinné platby podle § 8 odst. 1 k § 148 odst. 1, odst. 3 písm. b), odst. 4 tr. 
zák. Naproti tomu se náležitě nevypořádal s otázkou, zda jednání obviněného 
vykazuje též zákonné znaky pokusu trestného činu porušování předpisů o oběhu 
zboží ve styku s cizinou podle § 8 odst. 1 k § 124 odst. 1, odst. 2 písm. b) 
tr. zák.

Vrchní soud v Olomouci rozsudkem ze dne 14. 9. 1999, sp. zn. 4 To 120/99, 
zrušil rozsudek Krajského soudu v Brně ze dne 16. 7. 1999, sp. zn. 2 T 14/99, 
podle § 258 odst. 1 písm. b), d) tr. ř. v celém rozsahu. Podle § 258 odst. 1 
písm. b) tr. ř. odvolací soud zruší napadený rozsudek také pro vady rozsudku, 
zejména pro nejasnost nebo neúplnost skutkových zjištění nebo proto, že se soud 
nevypořádal se všemi okolnostmi významnými pro rozhodnutí a podle § 258 odst. 1 
písm. d) tr. ř., bylo-li napadeným rozsudkem porušeno ustanovení trestního 
zákona.

Vrchní soud v Olomouci v odůvodnění rozsudku na straně 10 shora uvedl, že 
rozsudek krajského soudu je vadný v oblasti skutkových zjištění a na téže 
straně níže konstatoval, že napadený rozsudek je ve své podstatě správný v 
oblasti skutkových zjištění (s výjimkou nedostatků níže rozvedených). Dále na 
straně 13 odůvodnění rozsudku doslova uvedl: „Odvolací soud se ztotožnil s 
postupem krajského soudu v rámci užití právní kvalifikace podle § 8 odst. 1 k § 
124 odst. 1, odst. 2 písm. b) tr. zák. na jednání obžalovaného; je možno tuto 
otázku uzavřít ztotožněním se odvolacího soudu s postupem krajského soudu v 
rámci naplnění podmínek skutkové podstaty citovaného zákonného ustanovení.\" 
Jestliže Vrchní soud v Olomouci jako soud odvolací rozhodoval sám ve věci 
rozsudkem podle § 259 odst. 3 tr. ř., přičemž nové rozhodnutí je možno v 
takovém případě učinit na podkladě skutkového stavu, který byl v napadeném 
rozsudku správně zjištěn a popřípadě důkazy provedenými před odvolacím soudem 
doplněn, pak nesprávně poukazoval na odůvodnění rozsudku krajského soudu, který 
byl v celém rozsahu zrušen. V popisu skutku (skutkové větě) neuvedl, jaký zákaz 
nebo omezení dovozu, vývozu nebo průvozu zboží obviněný svým jednáním porušil.

Vrchní soud v Olomouci se důsledně nezabýval při kvalifikaci skutku tím, že 
ustanovení § 124 tr. zák. je normou s blanketní dispozicí, tedy dispozicí 
odkazující na více norem určitého druhu, v tomto případě na právní normy 
upravující dovoz, vývoz nebo průvoz zboží. Zákazy dovozu, vývozu či průvozu 
určitých druhů zboží jsou stanoveny zvláštními předpisy. V daném případě je 
tímto předpisem vyhláška bývalého Federálního ministerstva zahraničního obchodu 
č. 560/1991 Sb., o podmínkách vydávání úředního povolení k dovozu a vývozu 
zboží a služeb, ve znění pozdějších předpisů, podle níž cigarety z tabáku nebo 
tabákových náhražek byly uvedeny pod položkou 2402 přílohy A/II (Seznam zboží 
podléhajícího licenčnímu řízení při dovozu bez množstevního omezení), avšak 
podle § 2 písm. f) citované vyhlášky v tehdy platném znění se licence 
nevyžadovala u zboží uvedeného v přílohách A, B k dovozu zboží ze Slovenské 
republiky. Vrchní soud v Olomouci se o tomto předpisu nezmiňuje ani v popisu 
skutku ani v odůvodnění napadeného rozhodnutí a je zřejmé, že předmětem 
dokazování nebylo zjišťování toho, zda obviněný vůbec a popřípadě jaký zákaz 
nebo omezení dovozu, vývozu nebo průvozu zboží porušil.

K naplnění zákonných znaků skutkové podstaty trestného činu porušování předpisů 
o oběhu zboží ve styku s cizinou podle § 124 tr. zák. nestačí jen porušení 
ustanovení zákona č. 13/1993 Sb., celního zákona, ve znění pozdějších předpisů, 
ale je třeba prokázat, že pachatel podstatně ohrozil obecný zájem tím, že 
porušil zákaz nebo omezení dovozu, vývozu nebo průvozu zboží, které jsou 
stanoveny zvláštním předpisem, neboť to vyplývá z povahy ustanovení § 124 tr. 
zák. jako normy s blanketní dispozicí. Trestný čin porušování předpisů o oběhu 
zboží ve styku s cizinou podle § 124 odst. 1 tr. zák. je dokonán již tím, že 
pachatel úmyslně poruší právním předpisem vyslovený zákaz nebo omezení dovozu, 
vývozu nebo průvozu zboží a tím ohrozí obecný zájem (srov. rozhodnutí pod č. 
3/1977-II Sbírky soudních rozhodnutí a stanovisek, část trestní). Samotné 
uvedení nesprávných nebo nepravdivých údajů v celním prohlášení o zboží v 
celním řízení, jehož dovoz, vývoz, nebo průvoz není zvláštním předpisem omezen 
či zakázán, nenaplňuje zákonné znaky trestného činu porušování předpisů o oběhu 
zboží ve styku s cizinou podle § 124 tr. zák. Takové jednání může naplňovat 
zákonné znaky trestného činu zkrácení daně, poplatku a podobné povinné platby 
podle § 148 tr. zák. 

Z výše uvedeného vyplývá, že Vrchní soud v Olomouci porušil zákon v ustanovení 
§ 124 odst. 1, odst. 2 písm. b) tr. zák., pokud obviněného V. B. uznal vinným 
též pokusem trestného činu porušování předpisů o oběhu zboží ve styku s cizinou 
podle § 8 odst. 1 k § 124 odst. 1, odst. 2 písm. b) tr. zák., a v ustanovení § 
254 odst. 1 tr. ř., v němž je zakotven tzv. revizní princip, a dále v 
ustanovení § 256 tr. ř. v neprospěch obviněného V. B.

Pokud jde o zamítnutí odvolání obviněného V. B.  podle § 256 tr. ř. jako 
nedůvodného a argumentaci stížnosti pro porušení zákona, že Vrchní soud v 
Olomouci uložil trest propadnutí věci v podstatně menším rozsahu než soud 
prvého stupně, Nejvyšší soud podotýká, že výrok napadeného rozsudku o zabrání 
věci z důvodu obecného zájmu podle § 73 odst. 1 písm. c) tr. zák. se obviněného 
bezprostředně nedotýká, když věci, ohledně nichž bylo rozhodnuto o zabrání, 
obviněnému nenáležely. Soud prvého stupně rozhodl nesprávně o trestu propadnutí 
věci, když nerespektoval ustanovení § 55 odst. 2 tr. zák. o tom, že trest 
propadnutí věci může soud uložit, jen jde-li o věc náležející pachateli, ač 
správně měl rozhodovat o zabrání věci. K odvolání obviněného nebyl (ani nemohl 
být vzhledem k § 259 odst. 3 tr. ř.) zpřísněn trest. Odvolací soud změnil v 
této části rozsudek soudu prvého stupně ve prospěch obviněného, a proto nemohl 
zamítnout odvolání obviněného jako nedůvodné podle § 256 tr. ř.

V této souvislosti Nejvyšší soud České republiky dodává, že Vrchní soud v 
Olomouci použil nesprávnou formulaci výroku, když uvedl, že „obžalovanému se 
ukládá zabrání věci\", ačkoliv z ustanovení § 73 odst. 1 tr. zák. plyne, že 
soud může uložit „že se taková věc zabírá\".

Nejvyšší soud České republiky po přezkoumání věci podle § 267 odst. 1 tr. ř. 
proto podle § 268 odst. 2 tr. ř. vyslovil, že rozsudkem Vrchního soudu v 
Olomouci jako soudu odvolacího ze dne 14. 9. 1999, sp. zn. 4 To 120/99, byl v 
ustanoveních § 254 odst. 1, § 256 tr. ř. a v ustanovení § 124 odst. 1, odst. 2 
písm. b) tr. zák. porušen zákon v neprospěch obviněného V. B.

Nejvyšší soud České republiky shledal, že zákon byl porušen v  neprospěch 
obviněného, a proto podle § 269 odst. 2 tr. ř. zrušil zároveň s výrokem 
uvedeným v § 268 odst. 2 tr. ř. napadené rozhodnutí a také všechna další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Protože po zrušení napadeného rozhodnutí je nutno učinit ve věci rozhodnutí 
nové, přikázal Nejvyšší soud České republiky podle § 270 odst. 1 tr. ř. 
Vrchnímu soudu v Olomouci, o jehož rozhodnutí jde, aby věc v potřebném rozsahu 
znovu projednal a rozhodl. V novém řízení bude Vrchní soud v Olomouci 
rozhodovat o odvoláních obviněného V. B.  a krajského státního zástupce v Brně 
proti rozsudku Krajského soudu v Brně ze dne 16. 7. 1999, sp. zn. 2 T 14/99, 
přičemž bude důsledně respektovat tzv. revizní princip podle § 254 tr. ř. 
Přitom je podle § 270 odst. 4 tr. ř. vázán právním názorem, který ve věci 
vyslovil Nejvyšší soud. 

Vzhledem k tomu, že Nejvyšší soud vyslovil, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch 
(§ 273 tr. ř.).

Poučení:  Proti tomuto rozsudku není stížnost pro porušení zákona přípustná.

V Brně dne 11. října 2000

Předseda senátu:

  JUDr. J. U.
