Soud: Nejvyšší soud

Spisová značka: 4 Tz 51/2006

Datum rozhodnutí: 24.05.2006

Typ rozhodnutí: Rozsudek




4 Tz 51/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  24. 
května 2006 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného V.   H., proti usnesení Krajského soudu 
v Ostravě ze dne 18. 3. 1998, sp. zn. 27 Rto 6/1997, a podle § 268 odst. 2 a § 
269 odst. 2 a § 270 odst. 1 tr. ř. rozhodl  t a k t o :

Usnesením Krajského soudu v Ostravě ze dne 18. 3. 1998, sp. zn. 27 Rto 6/1997,  
b y l   p o r u š e n   z á k o n  v ustanoveních § 147 odst. 1 a § 148 odst. 1 
písm. c) tr. ř. v neprospěch obviněného V. H.

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 

Krajskému soudu v Ostravě  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem Okresního soudu v Přerově ze dne 7. 6. 1984, sp. zn. 1 T 110/84, byl 
obviněný V. H. uznán vinným trestnými činy hanobení státu světové socialistické 
soustavy a jeho představitele podle § 104 tr. zák., pobuřování podle § 100 
odst. 1 písm. b) tr. zák., nedovoleného ozbrojování podle § 185 odst. 1 písm. 
b) tr. zák., krádeže podle § 247 odst. 1 tr. zák. jako účastník podle § 10 
odst. 1 písm. a) tr. zák. a poškozování cizí věci podle § 257 odst. 1, 2 písm. 
a) tr. zák. Podle § 37 tr. zák. bylo dílem upuštěno od uložení souhrnného 
trestu k rozsudku Okresního soudu v Přerově ze dne 17. 5. 1977, sp. zn. 3 T 
54/1977 a dílem byl odsouzen k úhrnnému trestu odnětí svobody v trvání dva a 
půl roku s výkonem trestu ve druhé nápravně výchovné skupině a k trestu 
propadnutí věci. Trestná činnost obviněného spočívala podle rozsudku v tom, že 
v roce 1973 a 9. 3. 1974 v P. vyhotovil letáky s heslem „Pryč se sovětskou 
diktaturou“, ve větším množství je rozhodil na veřejných místech, odeslal na 
Městský národní výbor v P. a umístil v poštovních schránkách občanů, že ode dne 
21. 3. 1977 do zadržení dne 2. 12. 1983 v P. vícekrát z nepřátelství ke  
společenskému a státnímu zřízení republiky se před více občany vulgárně 
vyjadřoval o tomto zřízení a slovně napadal a urážel členy KSČ, že od 21. 3. 
1978 do 2. 12. 1983 v P. opatřil bez povolení pistoli Femara, pistoli Beretta, 
loveckou kulovnici a střelivo, sám pak vyrobil organický peroxid, který má 
charakter třaskaviny, a navedl L. B., aby s touto třaskavinou provedl výbuch v 
rodinném domku A. M., což L. B. realizoval dne 2. 12. 1983, v květnu roku 1982 
zorganizoval vloupání L. B. do  domku A. O. za účelem odcizení lovecké 
kulovnice, což L. B. provedl od 5. do 7. 5. 1982. Krajský soud v Ostravě 
usnesením ze dne 16. 7. 1984, sp. zn. 7 To 343/84, zamítl odvolání obviněného.

Usnesením Okresního soudu v Přerově ze dne 14. 8. 1990, sp. zn. 4 Rt 21/1990, 
byl podle § 2 odst. 1 písm. d) zákona č. 119/1990 Sb., o soudní rehabilitaci, 
uvedený rozsudek zčásti  zrušen,  trestní  stíhání obviněného pro trestné činy 
hanobení státu světové socialistické soustavy podle § 104 tr. zák. a pobuřování 
podle § 100 odst. 1 písm. a) tr. zák. bylo zastaveno a za zbývající trestné 
činy byl obviněnému podle § 2 odst. 2 zákona č.  119/1990 Sb. uložen 
nepodmíněný trest odnětí svobody v trvání 20 měsíců spolu s trestem propadnutí 
věci. Usnesení nabylo právní moci dne 1. 9. 1990.

Po novele zákona č. 119/1990 Sb. provedené zákonem č. 633/1992 Sb. podal 
obviněný návrh, aby byl podle § 22a cit. zákona rehabilitován i ve zbývající 
části rozsudku ve věci vedené pod sp. zn. 1 T 110/1984 u Okresního soudu v 
Přerově. Věc byla delegována Okresnímu soudu v Olomouci. Tento soud usnesením 
ze dne 26. 9. 1995, sp. zn. Rtn 14/1993, podle § 22a odst. 1 zákona č. 119/1990 
Sb., o soudní rehabilitaci, ve znění pozdějších předpisů (dále „rehabilitační 
zákon“), zrušil i část původního rozsudku Okresního soudu v Přerově, sp. zn. 1 
T 110/1984, rozhodnutím o rehabilitaci ze dne 14. 8. 1990 ve výroku o vině 
nedotčenou a trestní stíhání obviněného i pro tyto trestné činy zastavil. K 
stížnosti státního zástupce Krajský soud v Ostravě usnesením ze dne 8. 1. 1996, 
sp. zn. 2 To 722/1995, toto rozhodnutí zrušil a Okresnímu soudu v Olomouci 
uložil ve věci znovu jednat a rozhodnout. Okresní soud v Olomouci usnesením ze 
dne 12. 8. 1997 znovu podle § 22a odst. 1 písm. a) rehabilitačního zákona  
zrušil dosud nezrušenou část původního rozsudku,        sp. zn. 1 T 110/1984, 
Okresního soudu v Přerově ze dne 7. 6. 1984 a trestní stíhání obviněného 
zastavil. Z podnětu stížnosti státního zástupce Krajský soud v Ostravě 
usnesením ze dne 18. 3. 1998, sp. zn. 27 Rto 6/1997, usnesení Okresního soudu v 
Olomouci zrušil a rozhodl sám ve věci tak, že návrh obviněného na aplikaci 
ustanovení § 22a rehabilitačního zákona zamítl.

Dne 20. 7. 1999 podal obviněný V. H. návrh na obnovu řízení v posuzované 
trestní věci a řízení o tomto jeho návrhu vedené u Okresního soudu v Přerově 
pod sp. zn. Nt 1404/1999 skončilo tak, že usnesením Krajského soudu v Ostravě 
ze dne 2. 7. 2003, sp. zn. 27 Rto 23/2004, byla obnova řízení povolena zčásti, 
byl zrušen výrok o trestu uloženém obviněnému usnesením Okresního soudu v 
Přerově ze dne 14. 8. 1990, sp. zn. 4 Rt 21/1990 a v obnoveném řízení vedeném 
pod sp. zn. 3 T 258/2003 uložil Okresní soud v Přerově obviněnému trest odnětí 
svobody v trvání 6 měsíců, jehož výkon byl podmíněně odložen na zkušební dobu 
jednoho roku, spolu s trestem propadnutí věci. Odvolání obviněného Krajský soud 
v Ostravě usnesením ze dne 28. 6. 2004 zamítl.

Proti usnesení Krajského soudu v Ostravě ze dne 18. 3. 1998, sp. zn. 27 Rto 
6/1997, podal ministr spravedlnosti České republiky stížnost pro porušení 
zákona, ve které namítl, že zákon byl porušen v ustanovení § 22a 
rehabilitačního zákona a v ustanovení § 2 odst. 6 tr. ř. v neprospěch 
obviněného V. H. Tato stížnost byla usnesením Nejvyššího soudu České republiky 
ze dne 15. 2. 2005, sp. zn. 4 Tz 210/2004, podle § 268 odst. 1 písm. c) tr. ř. 
zamítnuta. V odůvodnění tohoto usnesení Nejvyšší soud uvedl, že ministr 
spravedlnosti ve stížnosti pro porušení zákona vytýká usnesení Krajského soudu 
v Ostravě ze dne 18. 3. 1998, sp. zn. 27 Rto 6/97, jedinou vadu, a to 
skutečnost, že krajský soud v rozporu s § 22a rehabilitačního zákona a se 
smyslem tohoto zákona posoudil otázku přímé souvislosti činů, na které se 
rehabilitace podle § 2 odst. 1 cit. zák. nevztahuje, s činy podléhajícími 
rehabilitaci (§ 22a odst. 1 písm. a) cit. zák.). V tomto směru podle názoru 
stěžovatele krajský soud nerozvedl, v čem považuje závěry soudu I. stupně za 
vadné, pouze konstatoval, že taková přímá (soud uvedl nesprávně blízká) 
souvislost neexistuje. Postupoval tak v rozporu s § 2 odst. 6 tr. ř. S těmito 
výtkami uvedenými ve stížnosti pro porušení zákona nelze souhlasit. Krajský 
soud v Ostravě v odůvodnění svého usnesení ze dne 18. 3. 1998, sp. zn. 27 Rto 
6/97, mimo jiné uvedl, že Okresní soud v Olomouci souvislost mezi činy 
podléhajícími rehabilitaci podle § 2 odst. 1 rehabilitačního zákona a mezi činy 
nepodléhajícími této rehabilitaci odůvodnil pouze paušálně odkazem na obsah 
spisů a na to, že v souvislosti se svou odbojovou činností byl obviněný 
neustále pod kontrolou StB, okresní soud neuvedl, že by mělo jít o blízkou 
(správně přímou) souvislost, tuto přímou souvislost nijak neodůvodnil. Krajský 
soud dále konstatoval, že z provedených důkazů vyplývá, že V. H. koncem 
sedmdesátých a počátkem osmdesátých let byl orgány tehdejší StB sledován, 
vyslýchán, persekuován a odsouzen rozsudkem Okresního soudu v Přerově pod sp. 
zn. 1 T 110/84 pro trestné činy pobuřování a hanobení státu světové 
socialistické soustavy a jejího představitele. Opatření zbraní, výbušniny a 
provedení výbuchu, jak to vyplývá ze skutků pod body 5 – 7 tohoto rozsudku, 
mohlo souviset s jeho činností proti tehdejšímu režimu. Nebyla však zjištěna 
přímá souvislost  (ani V. H. neuvádí, v čem by měla tato souviset) mezi těmito 
činy a mezi činy, na které se rehabilitace podle § 2 odst. 1 rehabilitačního 
zákona vztahovala, tedy trestným činem hanobení státu světové socialistické 
soustavy a jejího představitele, který měl být spáchán před opatřením zbraní  i 
výbušniny, ani trestným činem pobuřování, který spočíval ve verbálních 
projevech proti tehdejšímu zřízení  a členům KSČ. Je tedy zřejmé, že soud 
druhého stupně v posuzované trestní věci uvedl, v čem považuje závěry soudu I. 
stupně za vadné (paušální hodnocení důkazů, konstatování pouhé souvislosti, 
nikoliv přímé souvislosti mezi posuzovanými trestnými činy rehabilitací 
dotčenými a nedotčenými). Stejně tak krajský soud konstatoval, že byla zjištěna 
souvislost a jaká mezi těmito trestnými činy, nikoliv však přímá souvislost. S 
tímto závěrem se ztotožňuje i Nejvyšší soud. Sám obviněný V. H. v předmětné  
rehabilitační trestní věci uvedl, že zbraně měl v držení proto, že StB vůči 
němu kula různé pikle, cítil se ohrožený a měl za to, že bude možná i nutné, 
aby se bránil (č. l. 19 p. v. spisu), zbraň chtěl použít pouze v krajním 
případě při konfliktu s StB nebo L. m. (č. l. 66 p. v. spisu),  loveckou 
kulovnici si opatřil pro poškození či zničení sochy K. G. (č. l. 66 p. v. 
spisu), odpálení nálože permonexu u vrat agenta StB  bylo provedeno z důvodu 
zastrašení tohoto agenta (č. l. 66 p. v. spisu). Z uvedených skutečností 
vyplývá, že takto samotným obviněným popsaná činnost (kvalifikovaná jako 
trestné činy účasti na krádeži, poškozování cizí věci a nedovolené ozbrojování) 
nemohla souviset s rehabilitovaným trestným činem hanobení státu světové 
socialistické soustavy a jejího představitele, neboť tento trestný čin byl 
spáchán dříve – nejpozději 9. 3. 1974.  S rehabilitovaným trestným činem 
pobuřování nijak nesouvisela ani činnost obviněného V. H. spočívající v 
opatření si zbraně pro poškození sochy K. G. a v zastrašení agenta StB 
výbuchem. Přímá souvislost nebyla zjištěna ani mezi rehabilitovaným trestným 
činem pobuřování a opatřením si zbraní a střeliva obviněným na obranu před 
příslušníky StB, přičemž tyto zbraně dle vlastních slov chtěl použít pouze v 
krajním případě při konfliktu s nimi. Obviněný H. trestný čin pobuřování měl 
páchat slovními útoky proti tehdejšímu společenskému a státnímu zřízení 
republiky a proti členům KSČ, tato jeho činnost neměla přímou souvislost  s 
opatřením si zbraní a střeliva obviněným, opatření si zbraní a střeliva nijak 
nepodmiňovalo ani neovlivňovalo uvedené slovní útoky obviněného, z výroku ani z 
odůvodnění rozsudku Okresního soudu v Přerově ze dne 7. 6. 1984, sp. zn. 1 T 
110/84, nevyplývá, že by těchto zbraní či střeliva bylo nějakým, byť 
demonstrativním způsobem užito při páchání trestného činu pobuřování či při 
jeho vyšetřování, případně bylo vyhrožováno užitím zbraní či střeliva. V 
neposlední řadě je třeba připomenout, že nejen obviněný V. H., ale ani 
stěžovatel ve stížnosti pro porušení zákona neuvedl, v čem spatřuje přímou 
souvislost mezi posuzovanými trestnými činy v § 2 odst. 1 rehabilitačního 
zákona neuvedenými a mezi činy podléhajícími rehabilitaci. Proto na základě 
všech výše uvedených skutečností dospěl Nejvyšší soud k závěru, že  v 
projednávané trestní věci obviněného V. H. nebyl porušen zákon. 

Obviněný V. H. podal dne 26. 4. 2004 ústavní stížnost, kterou se domáhal 
zrušení usnesení Krajského soudu v Ostravě ze dne 18. 3. 1998, sp. zn. 27 Rto 
6/1997, kterým bylo zrušeno usnesení soudu prvního stupně a zamítnut návrh 
obviněného, aby se rehabilitace vztahovala i na činy neuvedené v § 2 odst. 1 
rehabilitačního zákona, pokud jde o odsouzení rozsudkem Okresního soudu v 
Přerově ze dne 7. 6. 1984, sp. zn. 1 T 110/1984, ve spojení s usnesením 
Krajského soudu v Ostravě ze dne 16. 7. 1984, sp. zn. 7 To 343/84 a ve spojení 
s usnesením Okresního soudu v Přerově ze dne 14. 8. 1990, sp. zn. 4 Rt 21/90, 
ohledně trestného činu nedovoleného ozbrojování podle § 185 odst. 1 písm. b) 
tr. zák. (ve znění platném před novelou provedenou zákonem č. 175/1990 Sb.), 
trestného činu krádeže podle § 10 odst. 1 písm. a) tr. zák., § 247 odst. 1 tr. 
zák. a trestného činu poškozování cizí věci podle § 9 odst. 2, § 257 odst. 1, 2 
písm. a) tr. zák., a usnesení Nejvyššího soudu České republiky ze dne 15. 2. 
2005, sp. zn. 4 Tz 210/2004, kterým byla zamítnuta stížnost pro porušení 
zákona. Obviněný tvrdil, že jimi došlo k porušení jeho základních práv podle 
čl. 36 odst. 1 a čl. 38 odst. 2 Listiny základních práv a svobod (dále jen 
„Listina“) a čl. 6 odst. 1 Úmluvy o ochraně lidských práv a základních svobod 
(dále jen „Úmluva“). 

Stěžovatel v ústavní stížnosti jednak namítl, že o jeho odvolání rozhodoval v 
pozici předsedy senátu odvolacího soudu tentýž soudce (JUDr. Č. D.), který 
rozhodoval v pozici člena senátu o odvolání proti rozsudku, který byl předmětem 
rehabilitace. Tento soudce byl přitom v době prvého rozhodování členem 
předsednictva Socialistického svazu mládeže a stranické organizace Komunistické 
strany Československa při Krajském soudu v Ostravě, proto ho nelze považovat za 
nestranného. Totožný soudce přitom rozhodoval usnesením ze dne 2. 7. 2003, č.j. 
27 Rto 23/2002-154 i o jeho odvolání proti rozsudku Okresního soudu v Přerově 
ze dne 31. 5. 2001, sp. zn. Nt 1404/99, tedy ve věci obnovy řízení ohledně 
předmětného trestního stíhání. Těmito skutečnostmi se Nejvyšší soud nezabýval, 
přestože byly uvedeny v podnětu ke stížnosti pro porušení zákona a jsou patrny 
i z trestních spisů. Dále stěžovatel nesouhlasil s názorem Nejvyššího soudu, že 
mezi rehabilitovanými činy a zákonem nerehabilitovanými činy neexistuje žádná 
spojitost a že jeho jednání nebylo motivováno obranou svého života nebo svobody 
při činnosti podléhající rehabilitaci. Dále uvedl, že argumentaci Nejvyššího 
soudu považuje za účelovou a že mu bylo odepřeno právo na to, aby byla jeho věc 
projednána veřejně i u Nejvyššího soudu. Za neúnosné také považuje, že jeho 
rehabilitace trvá již 15 let.

Ústavní soud rozhodl o ústavní stížnosti V. H. nálezem ze dne 8. 3. 2006, sp. 
zn. II. ÚS 243/05, tak, že zrušil usnesení Nejvyššího soudu České republiky ze 
dne 15. 2. 2005, sp. zn. 4 Tz 210/2004 a ve zbývající části ústavní stížnost 
zamítl. V odůvodnění Ústavní soud uvedl následující.

Ústavní soud je při posuzování ústavních stížností, v souladu se zásadou 
petitum partium iudex condemnare non potest, vázán návrhem stěžovatele. Z 
tohoto důvodu se Ústavní soud v posuzované věci nezabýval námitkami, 
vztahujícími se k průtahům řízení a k usnesení Krajského soudu v Ostravě ze dne 
2. 7. 2003, č.j. 27 Rto 23/2002-154, k rozsudku Okresního soudu v Přerově ze 
dne 31. 5. 2001, sp. zn. Nt 1404/99, usnesení Krajského soudu v Ostravě ze dne 
16. 7. 1984, sp. zn. 7 To 343/84, usnesení Okresního soudu v Přerově ze dne 14. 
8. 1990, sp. zn. 4 Rt 21/90, kterými rovněž mělo dojít k porušení zákona. Ve 
vztahu k těmto námitkám se totiž stěžovatel v mezích § 82 odst. 3 písm. a) a b) 
zák. č. 182/1993 Sb., o Ústavním soudu, ve znění pozdějších předpisů, ničeho 
nedomáhal. V části týkající se usnesení Krajského soudu v Ostravě ze dne 18. 3. 
1998, sp. zn. 27 Rto 6/1997, Ústavní soud konstatoval, že je ústavní stížnost 
podána po lhůtě stanovené zákonem pro její podání. Dále uvedl, že o stížnosti 
pro porušení zákona bylo v souladu s čl. 96 odst. 2 Ústavy rozhodnuto v 
neveřejném zasedání, neboť takový procesní postup zákon umožňuje a je věcí 
Nejvyššího soudu, zda o zamítnutí stížnosti pro porušení zákona rozhodne v 
neveřejném zasedání,  a Ústavnímu soudu zpravidla nepřísluší do této úvahy 
zasahovat. K námitce, že o věci stěžovatele rozhodoval vyloučený soudce JUDr. 
Č. D., Ústavní soud uvedl, že podnět pro podání stížnosti pro porušení zákona 
není opravným prostředkem. Z hlediska trestního práva procesního je možno ho 
považovat toliko za informaci subjektu, oprávněnému k podání stížnosti pro 
porušení zákona, která nezakládá zákonem stanovené důsledky. Vzhledem k tomu, 
že v posuzovaném případě uvedený podnět nebyl součástí spisu, tak se  o této 
námitce Nejvyšší soud ani nedozvěděl. Ústavní soud přitom shledal tuto námitku 
neopodstatněnou, neboť JUDr. Č. D. nebyl členem senátu, který rozhodoval o 
odvolání stěžovatele a dalších osob proti rozsudku Okresního soudu v Přerově ze 
dne 7. 6. 1984, sp. zn. 1 T 110/84. Pokud tedy JUDr. Č. D. rozhodoval jako 
předseda senátu v rehabilitační věci stěžovatele, nebyl z důvodu angažovanosti 
v původní věci z rozhodování vyloučen. Na tom nic nemění skutečnost, že JUDr. 
Č. D. byl členem senátu Krajského soudu v Ostravě, který po právní moci 
rozhodnutí ve věci samé rozhodoval  o stížnosti stěžovatele proti usnesení 
Okresního soudu v Přerově o zabrání věci. Rovněž tak nemůže být důvodem pro 
vyloučení stěžovatelem ryze obecně namítaná tehdejší angažovanost JUDr. Č. D. v 
Komunistické straně Československa.

Ústavní soud dále konstatoval, že napadeným usnesením rozhodoval Nejvyšší soud 
o stížnosti ministra spravedlnosti, který shledal porušení zákona v postupu 
Krajského soudu v Ostravě, pokud návrh stěžovatele na postup podle § 22a 
rehabilitačního zákona zamítl. Ministr spravedlnosti mimo jiné uvedl, že 
krajský soud postupoval v rozporu s ustanovením  § 2 odst. 6 tr. ř. a otázku 
přímé souvislosti mezi činy podléhajícími rehabilitaci podle § 2  odst. 1 
rehabilitačního zákona a činy, na které se rehabilitace podle uvedeného zákona 
nevztahuje, posoudil způsobem neodpovídajícím smyslu zákona, především 
ustanovení § 22a rehabilitačního zákona. Nejvyšší soud se pak zcela ztotožnil 
se závěry Krajského soudu v Ostravě, že mezi činy, pro které byl stěžovatel 
uznán vinným a které podléhají ze zákona rehabilitaci, a dalšími činy, pro 
které byl stěžovatel odsouzen, neexistuje přímá souvislost. Ústavní soud se v 
této souvislosti zaměřil v projednávané věci na posouzení otázky, zda Nejvyšším 
soudem zvolená interpretace daného ustanovení neporušuje základní práva  a 
svobody stěžovatele. Ustanovení § 22a rehabilitačního zákona pojednávající o 
„přímé souvislosti“ není ustanovením jasným, jednoznačným, neboť pojem „přímo 
souvisí“ není zákonem nikterak vymezen a definován. Je třeba proto dovodit jeho 
obsah ze smyslu a účelu rehabilitačního zákona, jakož i reflexí jiných 
relevantních právních předpisů. Vzhledem k neurčitosti a nejasnosti pojmu 
„přímo souvisí“ je tedy nutné přistoupit k metodě teleologického výkladu.

Při interpretaci uvedeného ustanovení ve spojení s projednávanou věcí proto 
Ústavní soud v duchu teleologického výkladu vzal zejména v úvahu smysl a účel 
rehabilitačního zákona a morální motiv, který vedl zákonodárce k jeho vydání. 
Smyslem a účelem rehabilitačního zákona je nepochybně náprava, resp. zmírnění 
křivd páchaných v období nesvobody, a to formou právní a morální rehabilitace 
těch osob, které v období totalitního režimu trpěly a byly pronásledovány, 
perzekuovány. V tomto kontextu lze odkázat též na smysl zákona č. 198/1993 Sb., 
o protiprávnosti komunistického režimu, který mimo jiné uvádí, že komunistický 
režim byl zločinný, nelegitimní a zavrženíhodný, perzekuoval občany nebo jim 
hrozil perzekucí a odpor proti tomuto režimu považuje za legitimní, 
spravedlivý, morálně oprávněný a hodný úcty. Naplnění pojmu „přímo souvisí“ je 
tedy na místě v duchu teleologického výkladu posuzovat souhrnně se smyslem a 
účelem rehabilitačního zákona, ale též v souvislosti se smyslem zákona o 
protiprávnosti komunistického režimu a o odporu proti němu, s Preambulí Listiny 
základních práv a svobod a s Preambulí Všeobecné deklarace lidských práv a 
svobod.

Ve stejném duchu, v jakém Ústavní soud uvažuje v rámci teleologického výkladu, 
lze uvažovat též v dimenzi výkladu historického. Tedy z hlediska zřejmého 
úmyslu zákonodárce, za který lze považovat zejména úsilí o dosažení 
rehabilitace co nejvíce těch osob, které v období totalitního režimu trpěly, 
byly pronásledovány a perzekuovány. Požadavek „přímé souvislosti“ v § 22a odst. 
1 písm. a) rehabilitačního zákona je proto na místě vykládat z výše uvedených 
důvodů (s ohledem na smysl a účel rehabilitace) extenzivně. Smyslem tohoto 
ustanovení je dát co největší možnost odstranění křivd způsobených 
komunistickým režimem a vyloučit, aby nedocházelo k rehabilitaci ohledně těch 
skutků, které evidentně nesouvisely s podstatou a charakterem jednání, na které 
se zákon o rehabilitaci vztahuje. Tím bylo zejména zamýšleno, aby za skutky, 
které nebyly motivovány odporem proti komunistickému režimu a nebyly výrazem 
tohoto odporu (nesouvisely s ním), nebyly odsouzené osoby rehabilitovány, neboť 
takováto rehabilitace by šla již nad rámec smyslu a účelu rehabilitačního 
zákona. Otázku, zda je v předmětné věci dána „přímá souvislost“, tzn. otázku, 
zda je obsah tohoto pojmu naplněn v konkrétní projednávané věci, je třeba 
zvažovat s ohledem na specifické okolnosti případu stěžovatele z hlediska 
charakteru vztahu posuzovaných skutků v tom smyslu, zda i činy neuvedené v § 2 
odst. 1 rehabilitačního zákona, za které byl uložen stěžovateli úhrnný trest, 
ve spojení s činy, na které se rehabilitace podle § 2 odst. 1 rehabilitačního 
zákona vztahuje, též souvisely s odporem proti komunistickému režimu. Podle 
názoru Ústavního soudu lze stěžovatele považovat za účastníka aktivního odporu 
proti komunistickému totalitnímu systému a osoba stěžovatele byla obecně 
dlouhodobě perzekuována v době trvání totalitního režimu. Činy, pro které pak 
byl odsouzen a nebyl následně rehabilitován, lze považovat za související s 
jeho odporem  a činností zaměřenou proti komunistickému režimu (v tomto 
kontextu je třeba poukázat na povahu a stupeň represí, které komunistický režim 
používal proti svým odpůrcům), stejně jako činy stěžovatele v projednávané 
věci, na které se rehabilitace vztahuje dle § 2 odst. 1 rehabilitačního zákona. 
V řízení vedeném proti stěžovateli před rokem 1989 se navíc jednalo o řízení se 
silným politickým podtextem, který evidentně ovlivňoval jeho průběh a omezoval 
jeho objektivnost. Ústavní soud proto v duchu extenzivního výkladu posuzoval, 
zda byl v případě stěžovatele naplněn pojem „přímo souvisí“ v širším smyslu, a 
dospěl k závěru, že obsah tohoto pojmu naplněn byl („společným jmenovatelem“ 
posuzovaných činů byla v dané souvislosti ta skutečnost, že skutky souvisely s 
odporem a činností stěžovatele proti komunistickému režimu), a v důsledku 
interpretace daného ustanovení Nejvyšším soudem nebylo možné naplnit ratio 
legis rehabilitačního zákona v dané věci. Napadeným usnesením Nejvyššího soudu, 
kterým byla zamítnuta stížnost pro porušení zákona, tak došlo k porušení čl. 36 
odst. 1 Listiny.

Vzhledem k výše uvedeným skutečnostem pak Nejvyšší soud, který je podle 
ustanovení § 314h odst. 1 tr. ř. vázán právním názorem, který vyslovil ve věci 
Ústavní soud, rozhodl podle § 268 odst. 2 tr. ř., že usnesením Krajského soudu 
v Ostravě ze dne 18. 3. 1998, sp. zn. 27 Rto 6/1997, byl porušen zákon v 
ustanoveních § 147 odst. 1 a § 148 odst. 1 písm. c) tr. ř. v neprospěch 
obviněného V. H., neboť tento soud nesplnil svou přezkumnou povinnost a 
stížnost státního zástupce nezamítl jako nedůvodnou. Poté Nejvyšší soud podle § 
269 odst. 2 tr. ř. napadené usnesení zrušil, včetně všech rozhodnutí, která na 
toto usnesení obsahově navazovala, pokud vzhledem ke změně, k níž došlo 
zrušením, pozbyla podkladu. Přezkumná povinnost Nejvyššího soudu je v daném 
případě vymezena rozsahem rehabilitačního řízení podle zákona č. 119/1990 Sb., 
ve znění pozdějších předpisů, když stížností pro porušení zákona bylo napadeno 
pouze rozhodnutí vydané v tomto typu řízení, a nesahá tudíž tak daleko, aby 
Nejvyšší soud mohl přezkoumávat i původní rozhodnutí Okresního soudu v Přerově. 
To podle zákona o soudní rehabilitaci přísluší pouze soudu oprávněnému 
postupovat podle tohoto zákona a takovým soudem Nejvyšší soud není. Proto podle 
§ 270 odst. 1 tr. ř. bylo Krajskému soudu v Ostravě přikázáno, aby věc v 
potřebném rozsahu znovu projednal a rozhodl, a to v intencích nálezu Ústavního 
soudu, při vázanosti právním názorem Nejvyššího soudu podle § 270 odst. 4 tr. 
ř. Jelikož Nejvyšší soud vyslovil, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch 
(§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 24. května 2006

Předseda senátu:

JUDr. J. P.

	

	
