Soud: Nejvyšší soud

Spisová značka: 4 Tz 36/2009

Datum rozhodnutí: 11.06.2009

Typ rozhodnutí: ROZSUDEK




4 Tz 36/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 11. 
června 2009 v senátě složeném z předsedy JUDr. Petra Šabaty a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného J. O., proti 
pravomocnému usnesení Okresního soudu v Chomutově ze dne 29. 5. 2008, sp. zn. 
29 T 297/2004, a podle § 268 odst. 2, § 269 odst. 2 a § 271 odst. 1  tr. ř. 
rozhodl   t a k t o :

Usnesením Okresního soudu v Chomutově ze dne 29. 5. 2008, sp. zn. 29 T 
297/2004,  b y l   p o r u š e n    z á k o n   v ustanoveních  § 314c odst. 1 
písm. b) tr. ř. a § 172 odst. 2 písm. a) tr. ř. a v řízení předcházejícím v § 2 
odst. 6 tr. ř. v neprospěch obviněného J. O.  

Napadené usnesení  s e  z r u š u j e . 

Zrušují se také všechna další rozhodnutí na zrušené usnesení obsahově 
navazující, pokud vzhledem ke změně,  k níž došlo zrušením, pozbyla 
podkladu.    

Podle § 11 odst. 1 písm. b) tr. řádu z důvodů uvedených v ustanovení § 67 odst. 
1 písm. d) tr. zákona  

s e    z a s t a v u j e

trestní stíhání obviněného J. O., pro skutek spočívající v tom, že

1) v přesně nezjištěné době od 14.00 hod. dne 7. 12. 2003 do 11.00 hod. dne 9. 
12. 2003 v Ch., ul. V., vnikl pomocí duplikátu klíče, jež si nechal před tím 
zhotovit, do zde zaparkovaného osobního vozidla zn. Mitsubishi Sapporo,  
majitelky I. L., a poté s vozidlem jezdil až do 9. 12. 2003, kdy jej vrátil na 
stejné místo, přičemž z tohoto vozidla odcizil ke škodě M. O., různé nářadí v 
hodnotě 2.880,- Kč, a tohoto jednání se dopustil přesto, že byl rozsudkem 
Okresního soudu v Chomutově ze dne 23. 9. 2002, č.j. 6 T 212/2002-129, jež 
nabyl právní moci dne 24. 9. 2002, odsouzen za dva trestné činy krádeže podle § 
247 odst. 1 písm. a), b), e) tr. zák. a trestný čin krádeže podle § 247 odst. 1 
písm. b), e), odst. 2 tr. zák. k nepodmíněnému trestu odnětí svobody v trvání 
dvou let, z jehož výkonu byl podmíněně propuštěn dne 26. 9. 2003, 

2) v době od 18.00 hod. do 19.00 hod. dne 11. 12. 2003 v Ch., ul. K., odcizil v 
bytě uživatelky Z. V., kde byl na návštěvě, její dámskou peněženku s finanční 
hotovostí ve výši 70,- Kč, osobními doklady, platební kartou Maestro vydanou 
společností G. C. B., a.s. a Maxkartou Maestro vydanou Č., a.s., obě vydané na 
jméno poškozené, čímž této způsobil škodu ve výši nejméně 137,- Kč, a tohoto 
jednání se dopustil přesto, že byl rozsudkem Okresního soudu v Chomutově ze dne 
23. 9. 2002, č.j. 6 T 212/2002-129, jež nabyl právní moci dne 24. 9. 2002 
odsouzen za dva trestné činy krádeže podle § 247 odst. 1 písm. a), b), e) tr. 
zák. a trestný čin krádeže podle § 247  odst. 1 písm. b), e), odst. 2 tr. zák. 
k nepodmíněnému trestu odnětí svobody v trvání dvou let,  z jehož výkonu byl 
podmíněně propuštěn dne 26. 9. 2003, 

který obžaloba Okresního státního zastupitelství v Chomutově ze dne 20. 12. 
2004, sp. zn. 2 Zt 900/2003, právně kvalifikovala jako trestný čin 
neoprávněného užívání cizí věci podle § 249 odst. 1 tr. zák. (ad. 1), trestný 
čin neoprávněného držení platební karty podle § 249b tr. zák  (ad. 2) a trestný 
čin krádeže podle § 247 odst. 1 písm. e) tr. zák. (ad. 1 a 2)

Odůvodnění:

Obžalobou Okresního státního zastupitelství v Chomutově ze dne 20. 12. 2004, 
sp. zn. 2 Zt 900/2003, bylo obviněnému J. O. kladeno za vinu, že

1) v přesně nezjištěné době od 14.00 hod. dne 7. 12. 2003 do 11.00 hod. dne 9. 
12. 2003 v Ch., ul. V., vnikl pomocí duplikátu klíče, jež si nechal před tím 
zhotovit, do zde zaparkovaného osobního vozidla zn. Mitsubishi Sapporo,  
majitelky I. L., a poté s vozidlem jezdil až do 9. 12. 2003, kdy jej vrátil na 
stejné místo, přičemž z tohoto vozidla odcizil ke škodě M. O.,  různé nářadí v 
hodnotě 2.880,- Kč, a tohoto jednání se dopustil přesto, že byl rozsudkem 
Okresního soudu v Chomutově ze dne 23. 9. 2002, č.j. 6 T 212/2002-129, jež 
nabyl právní moci dne 24. 9. 2002, odsouzen za dva trestné činy krádeže podle § 
247 odst. 1 písm. a), b), e) tr. zák. a trestný čin krádeže podle § 247 odst. 1 
písm. b), e), odst. 2 tr. zák. k nepodmíněnému trestu odnětí svobody v trvání 
dvou let, z jehož výkonu byl podmíněně propuštěn dne 26. 9. 2003, 

2) v době od 18.00 hod. do 19.00 hod. dne 11. 12. 2003 v Ch., ul. K., odcizil v 
bytě uživatelky Z. V., kde byl na návštěvě, její dámskou peněženku s finanční 
hotovostí ve výši 70,- Kč, osobními doklady, platební kartou Maestro vydanou 
společností G. C. B., a.s. a Maxkartou Maestro vydanou Č., a.s., obě vydané na 
jméno poškozené, čímž této způsobil škodu ve výši nejméně 137,- Kč, a tohoto 
jednání se dopustil přesto, že byl rozsudkem Okresního soudu v Chomutově ze dne 
23. 9. 2002, č.j. 6 T 212/2002-129, jež nabyl právní moci dne 24. 9. 2002 
odsouzen za dva trestné činy krádeže podle § 247 odst. 1 písm. a), b), e) tr. 
zák. a trestný čin krádeže podle § 247  odst. 1 písm. b), e), odst. 2 tr. zák. 
k nepodmíněnému trestu odnětí svobody v trvání dvou let,  z jehož výkonu byl 
podmíněně propuštěn dne 26. 9. 2003.

Tím měl spáchat trestný čin neoprávněného užívání cizí věci podle § 249 odst. 1 
tr. zák. (ad. 1), trestný čin neoprávněného držení platební karty podle § 249b 
tr. zák  (ad. 2) a trestný čin krádeže podle § 247 odst. 1 písm. e) tr. zák. 
(ad. 1 a 2).

Samosoudcem Okresního soudu v Chomutově usnesením ze dne 29. 5. 2008, sp. zn. 
29 T 297/2004, bylo podle § 314c odst. 1 písm. b) tr. ř. za použití § 172 odst. 
2 písm. a) tr. ř. zastaveno trestní stíhání obviněného J. O. pro skutky ze dne 
7. 12. 2003  a 11. 12. 2003, v nichž byly shora citovanou obžalobou spatřovány 
trestné činy neoprávněného užívání cizí věci podle § 249 odst. 1 tr. zák., 
krádeže podle § 247 odst. 1 písm. e) tr. zák. a neoprávněného držení platební 
karty podle § 249b tr. zák. Samosoudce dospěl k závěru, že trest, k němuž může 
trestní stíhání vést, je zcela bez významu vedle trestu, který pro jiný trestný 
čin byl obviněnému uložen nebo který ho podle očekávání postihne. Usnesení 
nabylo právní moci dne 17. 6. 2008. 

Ministr spravedlnosti podal podle § 266 odst. 1 tr. ř. ve prospěch obviněného 
J. O. stížnost pro porušení zákona, a to proti usnesení Okresního soudu v 
Chomutově ze dne 29. 5. 2008, sp.zn. 29 T 297/2004. Podle jeho názoru byl tímto 
rozhodnutím porušen zákon v ustanoveních § 314c odst. 1 písm. b) tr. ř. a v 
řízení předcházejícím v ustanoveních § 2  odst. 5, 6 tr. ř. ve vtahu k 
ustanovením § 67 odst. 1 písm. d), odst. 3, 4 tr. zák. v neprospěch obviněného 
J. O. 

Stěžovatel zdůraznil, že z předloženého spisového materiálu vyplývá, že po 
nápadu obžaloby dne 22. 12. 2004 samosoudce opakovaně žádal o prodloužení lhůty 
k provedení úkonů směřujících k rozhodnutí ve věci podle § 181 odst. 3 tr. ř., 
kdy mu byla lhůta prodloužena do 22. 12. 2005, následně do 22. 12. 2006 a 
konečně do 30. 12. 2007. Poté dne 5. 12. 2007 dal samosoudce kanceláři pokyn k 
zajištění nového rejstříku trestů a provedení nové soudní lustrace, ověření 
trvalého pobytu obviněného, zda se nenachází ve výkonu vazby či trestu a další. 
Tyto úkony s ohledem na téměř tříletou nečinnost soudu ovšem nejsou takového 
charakteru, aby je bylo možno považovat za úkony směřující k rozhodnutí ve věci 
a k přerušení promlčecí doby trestního stíhání obviněného. S ohledem na získané 
podklady samosoudce rozhodl dne 29. 5. 2008 o zastavení trestního stíhání 
obviněného podle § 314c odst. 1 písm. b) tr. ř. za použití § 172 odst. 2 písm. 
a) tr. ř. 

Ze spisového materiálu rovněž vyplývá, že obviněný v páchání trestné činnosti 
pokračoval a byl za ni pravomocně odsouzen, a to rozsudkem Okresního soudu v 
Chomutově ze dne 5. 8. 2005, sp.zn. 6 T 90/2005, jímž byl uznán vinným 
trestnými činy krádeže podle § 247 odst. 1 písm. b), e), odst. 2 tr. zák. a 
poškozování cizí věci podle § 257 odst. 1 tr. zák., které spáchal v období od 
19. 2. 2005 do 2. 3. 2005. V tomto případě je třeba konstatovat, že dnem 2. 3. 
2005 došlo k přerušení promlčení trestního stíhání obviněného v trestní věci 
Okresního soudu v Chomutově, sp. zn. 29 T 297/2004, neboť obviněný spáchal v 
promlčecí době trestný čin, na nějž zákon stanoví trest přísnější, tedy tříletá 
promlčecí doba pro trestný čin krádeže podle § 247 odst. 1 tr. zák. v této 
trestní věci nově uplynula dnem 2. 3. 2008(původní lhůta by uplynula dne 22. 
12. 2007). 

Z výše uvedeného jednoznačně vyplývá, že v trestní věci obviněného J. O. i přes 
nový běh promlčecí doby došlo k promlčení trestního stíhání obviněného a že 
toto mělo být zastaveno z důvodu nepřípustnosti pro jeho promlčení, tedy z 
důvodu pro obviněného příznivějšího, a nikoli z důvodu, že trest, k němuž může 
trestní stíhání vést, je zcela bez významu vedle trestu, který pro jiný čin byl 
obviněnému již uložen nebo který ho podle očekávání postihne. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že napadeným usnesením 
Okresního soudu v Chomutově ze dne 29. 5. 2008, sp. zn. 29 T 297/2004, byl 
porušen zákon v ustanovení § 314c odst. 1 písm. b) tr. ř. a v řízení 
předcházejícím v ustanoveních § 2 odst. 5, 6 tr. ř. ve vztahu k ustanovení § 67 
odst. 1 písm. d), odst. 3, 4 tr. zák. (nesprávně uvedeno tr. řádu) v neprospěch 
obviněného J. O. Dále navrhl, aby Nejvyšší soud podle § 269 odst. 2 tr. ř. 
napadené usnesení zrušil, jakož i všechna další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, a dále postupoval podle § 270 odst. 1 tr. ř,  případně podle 
§ 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 314c odst. 1 písm. b) tr. ř. samosoudce obžalobu a návrh na potrestání 
předběžně neprojednává, přezkoumá je však z hledisek uvedených v § 181 odst. 1 
a § 186 tr. ř. Podle výsledků přezkoumání samosoudce může zastavit trestní 
stíhání, jsou-li tu okolnosti uvedené v § 172 odst. 2 tr. ř. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeném na pečlivém uvážení všech okolností 
případu jednotlivě i v jejich souhrnu. 

Podle § 67 odst. 1 písm. c) tr. zák. trestnost činu zaniká po uplynutí doby, 
jež činí 3 léta u ostatních trestných činů (tj. - horní hranice trestu méně než 
3 léta).

Podle § 67 odst. 3 tr. zák. se promlčení trestního stíhání přerušuje 

a)sdělením obvinění pro trestný čin, o jehož promlčení jde, jakož i po něm 
následujícími. úkony policejního orgánu, státního zástupce nebo soudu 
směřujícími k trestnímu stíhání pachatele, nebo 

b)spáchá-li pachatel v promlčecí době trestný čin nový, na který tento zákon 
stanoví trest stejný nebo přísnější. 

Podle § 67 odst. 4 tr. zák. přerušením promlčení počíná nová promlčecí doba.

Podle § 11 odst. 1 písm. b) tr. ř. trestní stíhání nelze zahájit, a bylo-li již 
zahájeno, nelze v něm pokračovat a musí být zastaveno, je-li trestní stíhání 
promlčeno.

Po přezkoumání předmětného trestního spisu nezbývá než konstatovat, že 
samosoudce Okresního soudu v Chomutově se výše citovanými ustanoveními neřídil, 
když rozhodl o zastavení trestního stíhání obviněného podle § 314c odst. 1 
písm. b) tr. ř. a nikoli podle písm. a) předmětného ustanovení. 

Podle § 67 odst. 1 tr. zák. zaniká trestnost činu uplynutím promlčecí doby, 
která je konkrétně uvedena v písm. a) až d) cit. ustanovení. V projednávané 
trestní věci, v níž byly činy obviněného posouzeny jako trestný čin 
neoprávněného užívání cizí věci podle § 249 odst. 1 tr. zák., trestný čin 
neoprávněného držení platební karty podle § 249b tr. zák. a trestný čin krádeže 
podle § 247 odst. 1 písm. e) tr. zák., u nichž shodně zákon ve zvláštní části 
stanoví trest odnětí svobody až na dva roky, je podle § 67 odst. 1 písm. d) tr. 
zák. promlčecí doba stanovena na tři léta. Z dikce tohoto ustanovení plyne, že  
při promlčení trestního stíhání zaniká trestní odpovědnost pachatele trestného 
činu uplynutím doby stanovené zákonem. Důvody promlčení jsou především 
hmotněprávní, protože uplynutím času postupně slábne, až docela zaniká potřeba 
trestněprávní reakce na trestný čin, a to jak z hlediska generální prevence 
(např. na trestný čin se zapomíná, negativní ovlivnění společenského vědomí 
mizí a nebezpečnost činu se snižuje), tak i z hlediska prevence individuální (u 
pachatele, který nespáchal další trestný čin stejně nebo přísněji trestný, se 
předpokládá pozitivní změna jeho osoby, která rovněž přestala být pro 
společnost nebezpečnou). Zanikla-li uplynutím doby nebezpečnost činu pro 
společnost, je důvodný i zánik trestní odpovědnosti za takový čin. K těmto 
důvodům pak podpůrně přistupují i důvody procesní, které spočívají v obtížích 
při dokazování spojených s tím, že uplynutím času se oslabuje síla důkazních 
prostředků (např. svědci zapomínají), protože ty pozbývají spolehlivosti, nebo 
je nelze vůbec opatřit. Další důvod lze spatřovat v tom, aby byly orgány činné 
v trestním řízení stimulovány k potřebné aktivitě při plnění svého poslání a k 
urychlení trestního řízení. Jedinou podmínkou zániku trestnosti činu je tedy 
uplynutí zákonem stanovené promlčecí doby uvedené v § 67 odst. 1 tr. zák. 

Okolnosti, které mají vliv na běh promlčecí doby, jsou uvedeny v § 67 odst. 2 
až 4 tr. zák. Podle § 67 odst. 3 písm. a) tr. zák. se promlčení trestního 
stíhání přerušuje sdělením obvinění pro trestný čin, o jehož promlčení jde, 
jakož i po něm následujícími úkony policejního orgánu, státního zástupce nebo 
soudu, směřujícími k trestnímu stíhání pachatele. Podle písm. b) (§ 67 odst. 3 
tr. zák.) se promlčení trestního stíhání přerušuje spáchá-li pachatel v 
promlčecí době trestný čin nový, na který tento trestní zákon stanoví trest 
stejný nebo přísnější. Podle uvedených ustanovení se promlčení trestního 
stíhání přerušuje a začíná proto běžet nová promlčecí doba jednak sdělením 
obvinění pro trestný čin, o jehož promlčení jde, jakož i po něm následujícími 
úkony policejního orgánu, státního zástupce nebo soudu směřujícími k trestnímu 
stíhání pachatele, a jednak spácháním nového trestného činu, na který zákon 
stanoví trest stejný nebo přísnější. Určité úkony již v důsledku své povahy 
směřují k trestnímu stíhání, tedy způsobují přerušení promlčecí doby vždy 
(např. sdělení obvinění pro trestný čin, o jehož promlčení jde, ve formě 
zahájení trestního stíhání podle § 160 odst. 1 tr. ř., podání obžaloby ve 
smyslu § 176 a § 180 tr. ř., předvolání obviněného k výslechu podle § 90 tr. 
ř.), u ostatních úkonů je však nutno posoudit jejich způsobilost přivodit 
přerušení promlčecí doby podle konkrétních okolností případu, a to vzhledem k 
tomu, zda jde o úkony skutečně směřující k trestnímu stíhání obviněného. 

Jestliže trestní zákon v ustanovení § 67 odst. 3 písm. a) tr. zák. s přerušením 
promlčecí doby spojuje „úkon směřující k trestnímu stíhání pachatele“, musí jít 
o úkon, provedený až po sdělení obvinění ve výše uvedeném smyslu (arg. slovy „…
jakož i po něm následujícími úkony…“) a musí to být úkon učiněný některým z 
orgánů činných v trestním řízení, tedy policejním orgánem, státním zástupcem 
nebo soudem. Mezi takové úkony patří např. předvolání nebo předvedení 
obviněného k výslechu (§ 90 tr. ř.), vydání příkazu k zatčení (§ 69 tr. ř.), 
opatření k vypátrání pobytu obviněného apod. Uvedeným úkonem může být i 
rozhodnutí o zastavení trestního stíhání obviněného (srov. rozhodnutí č. 
24/1972 Sb. rozh. tr.), usnesení o předložení věci k rozhodnutí o příslušnosti 
soudu, usnesení o odnětí a přikázání věci (srov. rozhodnutí č. 39/1984 Sb. 
rozh. tr.), usnesení o spojení věcí atd. Promlčení nepřerušují úkony nebo 
opatření jiných orgánů (např. ani opatření předsedy soudu o přidělení trestní 
věci k vyřízení konkrétnímu soudci – srov. rozhodnutí č.  40/1998 Sb. rozh. 
tr.), úkony, které předcházejí zahájení trestního stíhání, ani úkony, které 
nesměřují k trestnímu stíhání pachatele. Skutečnost, zda určitý úkon směřuje k 
trestnímu stíhání pachatele, či nikoli, však nutno posuzovat podle konkrétních 
okolností, za nichž byl proveden, a nikoli jen podle druhu úkonu. Až na malé 
výjimky (např. přiznání svědečného, znalečného) může v zásadě každý procesní 
úkon orgánu činného v trestním řízení směřovat k trestnímu stíhání pachatele, 
ale rovněž může být takový úkon učiněn pouze formálně, aniž by jeho provedení 
skutečně sledovalo trestní stíhání pachatele a bylo pro jeho průběh podstatné. 
V takovém případě by formálně učiněný úkon promlčecí dobu nepřerušoval.

Jak vyplývá ze spisu Okresního soudu v Chomutově, sp. zn. 29 T 297/2004, byla 
Okresním státním zastupitelstvím v Chomutově dne 22. 12. 2004 podána na 
obviněného J. O. obžaloba pod sp. zn. 2 Zt 900/2003. Samosoudce Okresního soud 
v Chomutově po nápadu obžaloby opakovaně požádal o prodloužení lhůty k 
provedení úkonů směřujících k rozhodnutí ve věci podle § 181 odst. 3 tr. ř., a 
to dne 7. 1. 2005, kdy mu byla lhůta prodloužena do 22. 12. 2005, dne 20. 12. 
2005, kdy mu byla lhůta prodloužena do 22. 12. 2006 a konečně dne 22. 12. 2006, 
kdy mu byla lhůta prodloužena do 30. 12. 2007. Dne 5. 12. 2007 dal samosoudce 
kanceláři pokyn k zajištění nového rejstříku trestů a provedení nové soudní 
lustrace, ověření trvalého pobytu obviněného, zda se nenachází ve výkonu vazby 
či trestu a další. Okresní soud následně obdržel opis rejstříku trestů ze dne 
5. 2. 2008 a zprávu z místa trvalého bydliště obviněného ze dne 13. 2. 2008. 
Dalším nejbližším úkonem soudu, který po obdržení vyžádaných zpráv následuje, 
je usnesení Okresního soudu v Chomutově ze dne 29. 5. 2008, sp. zn. 29 T 
297/2004, kterým bylo podle § 314c odst. 1 písm. b) tr. ř. za použití § 172 
odst. 2 písm. a) tr. ř. trestní stíhání obviněného J. O. pro skutky uvedené v 
obžalobě zastaveno.

Z obsahu spisu Okresního soudu v Chomutově, sp. zn. 29 T 297/2004, tak Nejvyšší 
soud zjistil, že po podání obžaloby dne 22. 12. 2004 nebyl proveden jediný 
úkon, až po shora zmíněný referát samosoudce ze dne 5. 12. 2007, po němž 
následovalo dne 29. 5. 2008 vydání usnesení o zastavení trestního stíhání. 
Takovýto úkon s ohledem na více jak tříletou nečinnost soudu je nutno považovat 
za úkon zcela formální, nepodstatný pro průběh trestního stíhání, který 
vzhledem ke shora uvedenému nemůže být považován za úkon směřující k rozhodnutí 
ve věci a k přerušení promlčecí doby trestního stíhání obviněného.

Ze spisového materiálu rovněž vyplývá, že obviněný J. O. po podání obžaloby 
Okresního státního zástupce v Chomutově ze dne 20. 12. 2004,  sp. zn. 2 Zt 
900/2003, v páchání trestné činnosti pokračoval a byl za ni pravomocně odsouzen 
rozsudkem Okresního soudu v Chomutově ze dne 5. 8. 2005, sp. zn. 6 T 90/2005. 
Tímto rozsudkem byl uznán vinným ze spáchání trestných činů krádeže podle § 247 
odst. 1 písm. b), e), odst. 2 tr. zák. a poškozování cizí věci podle § 257 
odst. 1 tr. zák., když trestné činy spáchal v období od 19. 2. 2005 do 2. 3. 
2005.  V zhledem k ustanovení § 67 odst. 3 písm. b) tr. zák., dle kterého se 
promlčení trestního stíhání přerušuje spáchá-li pachatel v promlčecí době 
trestný čin nový, na který tento trestní zákon stanoví trest stejný nebo 
přísnější, je třeba konstatovat, že dnem 2. 3. 2005 došlo k přerušení promlčení 
trestního stíhání obviněného J. O. v trestní věci Okresního soudu v Chomutově, 
sp. zn. 29 T 297/2004, neboť obviněný spáchal v promlčecí době trestný čin, na 
nějž zákon stanoví trest přísnější (podle  § 247 odst. 2 tr. zák. lze pachateli 
uložit trest odnětí svobody v trvání 6 měsíců až 3 roky), tedy tříletá 
promlčecí doba pro trestný čin krádeže podle § 247 odst. 1 tr. zák. v této 
trestní věci nově počala běžet dne 2. 3. 2005 a uplynula dnem 2. 3. 2008 
(původní lhůta by uplynula dne 22. 12. 2007, tj. 3 roky po nápadu obžaloby). 

S ohledem na shora uvedené skutečnosti je nepochybné, že v trestní věci 
obviněného J. O. došlo (i přes nový běh promlčecí doby) k promlčení trestního 
stíhání dříve než samosoudce Okresního soudu v Chomutově rozhodl o zastavení 
trestního stíhání podle § 314c odst. 1 písm. b) tr. ř. a trestní stíhání 
obviněného J. O. mělo být zastaveno v souladu  s ustanovením § 11 odst. 1 písm. 
b) tr. ř. z důvodu nepřípustnosti trestního stíhání pro jeho promlčení. V daném 
případě se jedná o důvod příznivější, než který použil samosoudce Okresního 
soudu v Chomutově (tj. z důvodu, že trest, k němuž může trestní stíhání vést, 
je zcela bez významu vedle trestu, který pro jiný čin byl obviněnému již uložen 
nebo který ho podle očekávání postihne). 

Za této situace Nejvyšší soud přisvědčil názoru ministra spravedlnosti 
uvedenému ve stížnosti pro porušení zákona, že usnesením Okresního soudu v 
Chomutově ze dne 29. 5. 2008, sp. zn. 29 T 297/2004, byl porušen zákon v 
neprospěch obviněného J. O.

Nejvyšší soud podle § 268 odst. 2 tr. ř. vyslovil, že usnesením Okresního soudu 
v Chomutově ze dne 29. 5. 2008, sp. zn. 29 T 297/2004, byl porušen zákon v 
ustanovení  § 314c odst. 1 písm. b) tr. ř. a § 172 odst. 2 písm. a) tr. ř. a v 
řízení předcházejícím v § 2 odst. 6 tr. ř. v neprospěch obviněného J. O., podle 
§ 269 odst. 2 tr. ř. napadené usnesení zrušil. Nejvyšší soud dále zrušil i 
všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu. 

Podle § 271 odst. 1 tr. řádu může Nejvyšší soud při zrušení napadeného 
rozhodnutí také sám hned rozhodnout ve věci, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn. 
Jak již bylo uvedeno shora v trestním stíhání obviněného J. O. nelze nadále 
pokračovat a musí být zastaveno vzhledem k ustanovení § 11 odst. 1 písm. b) tr. 
ř. z důvodů uvedených v ustanovení § 67  odst. 1 písm. d) tr. zák. Proto 
Nejvyšší soud trestní stíhání obviněného J. O. pro skutky přesně označené ve 
výroku tohoto rozsudku zastavil.

Poučení: Proti tomuto rozhodnutí není opravný prostředek přípustný.

V Brně dne 11. června  2009

Předseda senátu:

JUDr. Petr Šabata  

	

	
