Soud: Nejvyšší soud

Spisová značka: 4 Tz 23/2003

Datum rozhodnutí: 26.03.2003

Typ rozhodnutí: Rozsudek




4 Tz 23/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném dne 26. 
března 2003 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného L. S.,  proti trestnímu příkazu 
Okresního soudu v Tachově ze dne 10. 2. 2000, čj. 2 T 287/99-37,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Trestním příkazem Okresního soudu v Tachově ze dne 10. 2. 2000, čj. 2 T 
287/99-37, byl v ustanovení § 36 tr. zák. a v řízení, které mu předcházelo v 
ustanovení § 2 odst. 5, odst. 6 tr. ř., porušen zákon v neprospěch obviněného 
L. S.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu soudu v Tachově se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Trestním příkazem Okresního soudu v Tachově ze dne 10. 2. 2000, čj. 2 T 
287/99-37, byl obviněný L. S. uznán vinným trestným činem zanedbání povinné 
výživy podle 213 odst. 1 tr. zák. na tom skutkovém základě, že v období od 
ledna 1999 do 3. 11. 1999, s výjimkou měsíců března, dubna a května 1999, 
neplnil řádně svou vyživovací povinnost na nezletilou dceru J. S.,  bytem u 
matky J. S. v A.,  stanovenou mu rozsudkem Okresního soudu v Chebu sp. zn. 10 C 
59/96, podle něhož měl platit 1.000,- Kč výživného k rukám matky do každého 15. 
dne v měsíci předem, přičemž za uvedené období činí jeho dluh na výživném 
8.000,- Kč. Za to byl odsouzen podle 213 odst. 1 tr. zák. s použitím § 45 odst. 
1, odst. 2  a § 45a odst. 1 tr. zák. k trestu obecně prospěšných prací ve 
výměře 250 hodin. Trestní příkaz nabyl právní moci dne 

24. 2. 2000, když proti němu nebyl podán oprávněnými osobami odpor.

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného L. S. Okresnímu soudu vytýká, že 
napadeným trestním příkazem byla překročena maximálně přípustná výměra trestu 
obecně prospěšných prací, která je podle § 45a odst. 1 tr. zák. 400 hodin. 
Uvedenou skutečnost dokládá pravomocným trestním příkazem Okresního soudu v 
Příbrami ze dne 21. 6. 1999, sp. zn. 2 T 103/99, jímž byl obviněný L. S. uznán 
vinným trestným činem krádeže ve spolupachatelství podle § 9 odst. 2 a § 247 
odst. 1 písm. a), e) tr. zák. a odsouzen podle § 247 odst. 1 tr. zák. za 
použití § 45 odst. 1 a § 45a odst. 1 tr. zák. k trestu obecně prospěšných prací 
ve výměře 400 (správně 300) hodin. K tomu dodal, že obviněný nastoupil výkon 
tohoto trestu až dne 17. 4. 2000 (tedy po vydání napadeného trestního příkazu) 
a do 31. 4. 2000 (zřejmě do 30. 4. 2000) vykonal jen 93 hodin. Z toho je 
zřejmé, že obviněný v době právní moci trestního příkazu Okresního soudu v 
Tachově ze dne 10. 2. 2000 sp. zn. 2 T 103/99 (správně 2 T 287/99) dosud výkon 
trestu obecně prospěšných prací, uloženého mu samosoudcem Okresního soudu v 
Příbrami nenastoupil, a tudíž měl vykonat tresty obecně prospěšných prací  v 
úhrnné výměře 550 hodin, když s ohledem na znění ustanovení §§ 45a odst. 1 a 36 
tr. zák. mu bylo uloženo o 150 hodin více než je zákonem dovoleno. Navrhl 
proto, aby Nejvyšší soud podle § 268 odst. 2 tr. ř. vyslovil, že trestním 
příkazem Okresního soudu v Tachově ze dne 10. 2. 2000, sp. zn. 2 T 287/99, byl 
v neprospěch obviněného L. S. porušen zákon v ustanovení § 36 tr. zák., aby 
podle § 269  odst. 2 tr. ř. napadený trestní příkaz zrušil, včetně všech 
obsahově navazujících rozhodnutí a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř., účinného do 31. 12. 2001, orgány  činné v  trestním 
řízení  postupují tak,  aby byl zjištěn  skutkový stav  věci, o  němž nejsou  
důvodné pochybnosti, a to  v  rozsahu,  který  je  nezbytný  pro jejich 
rozhodnutí. Bez návrhu  stran  objasňují  stejně  pečlivě  okolnosti  svědčící  
ve prospěch i  v neprospěch obviněného.  Doznání obviněného nezbavuje orgány  
činné  v  trestním  řízení  povinnosti  přezkoumat všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 tr. zák. jestliže  soud  odsuzuje  pachatele  za  trestný  čin,  
který spáchal  před  tím,  než  byl  trest  uložený  dřívějším rozsudkem 
vykonán, a ukládá mu trest stejného druhu, nesmí tento trest spolu s dosud  
nevykonanou  částí  trestu  uloženého dřívějším rozsudkem přesahovat nejvyšší 
výměru dovolenou  tímto zákonem pro tento druh trestu. 

Podle § 45a odst. 1, věty prvé, tr. zák., trest obecně prospěšných prací může 
soud uložit  ve výměře od 50 do 400 hodin.

Citovanými ustanoveními trestního zákona a trestního řádu se Okresní soud v 
Tachově  při vydání trestního příkazu ze dne 10. 2. 2000, čj. 2 T 287/99-37, 
neřídil. Při jeho vydání již totiž existoval trestní příkaz Okresního soudu v 
Příbrami ze dne 21. 6. 1999, sp. zn. 2 T 103/99, jímž byl obviněnému L. S. 
uložen trest obecně prospěšných prací ve výměře 300 hodin, což vyplývalo, jak z 
opisu rejstříku trestů na č. l. 30, tak z podané obžaloby. Pokud by si byl 
Okresní soud v Tachově vyžádal uvedený trestní spis Okresního soudu v Příbrami, 
jak byl ostatně povinen, zjistil by, že trest obecně prospěšných prací, uložený 
mu tímto soudem, nebyl do dne vydání napadeného trestního příkazu ani jen 
zčásti  vykonán. Jak se později ukázalo, obviněný z trestu 300 hodin obecně 
prospěšných prací, uložených mu Okresním soudem v Příbrami, vůbec vykonal jen 
93 hodin, a to až v době od 17. do 30. 4. 2000.   

Pokud Okresní soud v Tachově uložil obviněnému L. S. dalších 250 hodin obecně 
prospěšných prací, bez zjištění, zda dříve uložený trest obecně prospěšných 
prací byl již vykonán, nesplnil především povinnost vyplývající z ustanovení § 
2 odst. 5, odst. 6 tr. ř., když požadavek na řádné zjištění skutkového stavu a 
odpovědné zhodnocení důkazů, se nepochybně vztahuje i na prověření osoby 
obviněného, včetně jeho kriminální minulosti, neboť poznatky v daném směru 
přímo ovlivňují druh a výměru trestu a překročením povolené výměry trestu přímo 
porušil  zákon v ustanovení § 36 tr. zák. Vzhledem k tomu, že takto uložený 
trest je nutno vždy posuzovat jako trest, který je ve zřejmém nepoměru ke 
stupni nebezpečnosti činu pro společnost, byla stížnost pro porušení zákona 
shledána přípustnou podle § 266 odst. 2 tr. ř. 

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného L. S. v ustanovení § 36 tr. 
zák., a v řízení, které jeho vydání předcházelo, tj. v činnosti soudce, jenž ve 
smyslu § 314e odst. 1 tr. ř. je povinen zkoumat, zda skutkový stav je 
spolehlivě prokázán, a to i z hlediska volby a uložení trestu, též v ustanovení 
§ 2 odst. 5, odst. 6 tr. ř.

Poté Nejvyšší soud podle § 269 odst. 2 tr. ř. napadený trestní příkaz, jakož i 
na něj všechna obsahově navazující rozhodnutí, zrušil v celém rozsahu. V tomto 
směru se odkazuje na R 56/2000 Sbírky soudních rozhodnutí a stanovisek, v němž 
bylo vysvětleno, že je-li trestní příkaz zatížen vadou, v důsledku níž se jako 
institut s povahou odsuzujícího rozsudku stal nezákonným a je třeba jej proto 
podle § 269 odst. 2 tr. ř. zrušit, je nutno v případě, kdy nápravu lze zjednat 
jen pokračováním v řízení, jej zrušit celý, i když zjištěná vada dopadá pouze 
na správnost výroku o trestu (v daném případě trest obecně prospěšných prací). 

V souladu s tímto výrokem pak Nejvyšší soud Okresnímu soudu v Tachově podle § 
270 odst. 1 tr. ř. přikázal, aby věc v potřebném rozsahu znovu projednal a 
rozhodl. V konkrétním případě to znamená znovu rozhodnout o obžalobě Okresního 
státního zastupitelství v Tachově ze dne 14. prosince 1999, sp. zn. Zt 1387/99. 
Při novém rozhodování bude nutno vzít zřetel na citovaný trestní příkaz 
Okresního soudu v Příbrami ze dne 21. 6. 1999, čj. 2 T 103/99-101, přičemž 
obviněnému L. S., bude-li opět shledán vinným, bude nutno uložit trest za 
dodržení zásady uvedené v ustanovení § 36 tr. zák. V této souvislosti se 
okresnímu soudu zároveň připomíná, že je vázán právním názorem zde Nejvyšším 
soudem vysloveným (§ 270 odst. 4 tr. ř.), jakož i zásadou vyplývající z 
ustanovení § 273 věty první tr. ř.,  tj. vyslovil-li Nejvyšší soud, že zákon 
byl porušen v neprospěch obviněného, nemůže v novém řízení dojít ke změně 
rozhodnutí v jeho neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 26. března 2003

Předseda senátu:

JUDr. Juraj  M a l i k    

	

	
