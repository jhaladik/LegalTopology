Soud: Nejvyšší soud

Spisová značka: 7 Tz 15/2011

Datum rozhodnutí: 23.03.2011

Typ rozhodnutí: ROZSUDEK


Heslo: Zanedbání povinné výživy

Dotčené předpisy: § 213 odst. 1 tr. zák.

Kategorie rozhodnutí: C




7 Tz 15/2011-15

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání dne 23. 3. 2011 v 
senátě složeném z předsedy JUDr. Jindřicha Urbánka a soudců JUDr. Petra 
Hrachovce a JUDr. Michala Mikláše stížnost pro porušení zákona, kterou podal 
ministr spravedlnosti ve prospěch obviněného M. K. proti výroku o trestu 
rozsudku Okresního soudu v Domažlicích ze dne 11. 3. 2010, sp. zn. 1 T 31/2010, 
a podle § 268 odst. 2 tr. ř., § 269 odst. 2 tr. ř. a § 270 odst. 1 tr. ř. 
rozhodl  t a k t o : 

Pravomocným rozsudkem Okresního soudu v Domažlicích ze dne 11. 3. 2010, sp. zn. 
1 T 31/2010, byl porušen zákon v ustanoveních § 3 odst. 1 a § 63 odst. 1 tr. 
zákoníku ve výroku, kterým byl obviněnému M. K. uložen trest obecně prospěšných 
prací ve výměře 400 hodin.

	Tento rozsudek se  z r u š u j e  ve výroku o trestu.

	Zrušují se také další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

	Okresnímu soudu v Domažlicích se  p ř i k a z u j e , aby věc v 
potřebném rozsahu znovu projednal a rozhodl. 




Odůvodnění:

Rozsudkem Okresního soudu v Domažlicích ze dne 11. 3. 2010, sp. zn. 1 T 
31/2010, byl obviněný M. K. uznán vinným trestným činem zanedbání povinné 
výživy podle § 213 odst. 1 tr. zák. účinného do 31. 12. 2009 a za tento trestný 
čin byl odsouzen podle § 213 odst. 1 tr. zák. za použití § 45 odst. 1 tr. zák. 
a § 45a odst. 1 tr. zák. účinného do 31. 12. 2009 k trestu obecně prospěšných 
prací ve výměře 400 hodin. Podle § 45a odst. 1 tr. zák. účinného do 31. 12. 
2009 byla obviněnému uložena povinnost podle svých sil uhradit během výkonu 
uloženého trestu dlužné výživné. Rozsudek nabyl právní moci dne 11. 3. 2010.
 
Ministr spravedlnosti podal dne 17. 2. 2011 ve prospěch obviněného M. K. 
stížnost pro porušení zákona proti výroku o trestu pravomocného rozsudku 
Okresního soudu v Domažlicích ze dne 11. 3. 2010, sp. zn. 1 T 31/2010. S 
odkazem na § 3 odst. 1 tr. zákoníku č. 40/2009 Sb., ve znění pozdějších 
předpisů (dále jen „tr. zákoník“) a § 63 odst. 1 tr. zákoníku namítl, že soud 
prvního stupně porušil zákon v neprospěch obviněného, když mu za účinnosti 
trestního zákoníku uložil trest obecně prospěšných prací ve výměře 400 hodin, 
ačkoliv nový trestní zákoník neumožňuje uložení trestu obecně prospěšných prací 
v takové výměře. Uložený druh trestu vzhledem k jeho nezákonné výměře je proto 
ve zřejmém rozporu s účelem trestu. Poukázal přitom také na názor vyslovený v 
odůvodnění rozsudku Nejvyššího soudu České republiky ze dne 20. 9. 2010, sp. 
zn. 4 Tz 61/2010, z něhož vyplývá, že překročení horní hranice zákonné trestní 
sazby některého druhu trestu je nutno považovat za uložení druhu trestu, který 
je ve zřejmém rozporu s jeho účelem podle § 266 odst. 2 tr. ř., neboť k 
dosažení účelu trestu musí být správně rozhodnuto nejen o druhu, ale i o výměře 
trestu.
 
Ministr spravedlnosti z těchto důvodů navrhl, aby Nejvyšší soud České republiky 
podle § 268 odst. 2 tr. ř. vyslovil, že pravomocným rozsudkem Okresního soudu v 
Domažlicích ze dne 11. 3. 2010, sp. zn. 1 T 31/2010, pokud jím byl obviněnému 
M. K. uložen trest obecně prospěšných prací ve výměře 400 hodin, byl porušen 
zákon v ustanovení § 3 odst. 1 tr. zákoníku a v ustanovení § 63 odst. 1 tr. 
zákoníku v neprospěch obviněného M. K. Dále navrhl, aby podle § 269 odst. 2 tr. 
ř. zrušil napadený rozsudek ve výroku o trestu a zrušil též další rozhodnutí na 
zrušené rozhodnutí obsahově navazující, pokud vzhledem ke změně, k níž došlo 
zrušením, pozbyla podkladu, a aby postupoval podle § 270 odst. 1 tr. ř. a 
přikázal Okresnímu soudu v Domažlicích, aby věc v potřebném rozsahu znovu 
projednal a rozhodl.
 
Nejvyšší soud přezkoumal podle § 267 odst. 3 tr. ř. napadené rozhodnutí i 
řízení, které mu předcházelo a shledal, že zákon byl porušen v neprospěch 
obviněného M. K.

Podle § 266 odst. 2 tr. ř. proti výroku o trestu lze stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo poměru pachatele, neboť jestliže uložený 
druh trestu je ve zřejmém rozporu s účelem trestu. 

Nejvyšší soud při projednání a rozhodování o stížnosti pro porušení zákona 
vycházel z toho, že podle § 3 odst. 1 tr. zákoníku, který nabyl účinnosti dne 
1. 1. 2010, pachateli lze uložit vždy pouze takový druh trestu, který dovoluje 
uložit zákon účinný v době, kdy se o trestném činu rozhoduje. Podle § 63 odst. 
1 tr. zákoníku trest obecně prospěšných prací může soud uložit ve výměře od 50 
do 300 hodin. Soud prvního stupně však uložil obviněnému M. K. trest obecně 
prospěšných prací podle § 45 odst. 1 tr. zák. a § 45a odst. 1 tr. zák. účinného 
do 31. 12. 2009. Podle § 45a odst. 1 tr. zák. mohl soud uložit trest obecně 
prospěšných prací ve výměře od 50 do 400 hodin. Je tedy zřejmé, že uložený 
trest obecně prospěšných prací ve výměře 400 hodin, který přesahuje o 100 hodin 
zákonnou výměru trestu obecně prospěšných prací, který lze uložit podle nyní 
účinného trestního zákoníku, je ve zřejmém rozporu s účelem trestu.

Nejvyšší soud proto vyslovil zjištěné porušení zákona a zrušil napadený 
rozsudek ve výroku o trestu, zrušil také další rozhodnutí na zrušený výrok 
obsahově navazující, pokud vzhledem ke změně, k níž došlo jeho zrušením, 
pozbyla podkladu. Dále přikázal Okresnímu soudu v Domažlicích, aby věc v 
potřebném rozsahu znovu projednal a rozhodl. Soud prvního stupně odstraní vady 
vytknuté tímto rozsudkem Nejvyššího soudu a znovu rozhodne o uložení trestu 
obviněnému. 

P o u č e n í :  Proti tomuto rozsudku není opravný prostředek přípustný.  

V Brně dne 23. března 2011

Předseda senátu
JUDr. Jindřich Urbánek 


