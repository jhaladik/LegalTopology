Právní věta: 
Uložení dohledu nad chováním odsouzeného podle § 99 odst. 6 tr. zákoníku je podmíněno tím, že soud  rozhodne o jeho propuštění z ochranného léčení. Jestliže soud rozhodne pouze o změně formy  ochranného léčení z ústavní na ambulantní podle § 99 odst. 5 tr. zákoníku, nelze odsouzenému tento  dohled uložit.

Soud: Nejvyšší soud

Spisová značka: 7 Tz 21/2011

Datum rozhodnutí: 23.03.2011

Typ rozhodnutí: ROZSUDEK


Heslo: Dohled, Ochranné léčení ambulantní

Dotčené předpisy: § 99 odst. 5 tr. zákoníku, § 99 odst. 6 tr. zákoníku

Kategorie rozhodnutí: A


Publikováno ve sbírce pod číslem: 12 / 2012



7 Tz 21/2011-22

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud v senátě složeném z předsedy JUDr. Petra Hrachovce a soudců JUDr. 
Michala Mikláše a JUDr. Jindřicha Urbánka projednal ve veřejném zasedání dne 
23. 3. 2011 stížnost pro porušení zákona podanou ministrem spravedlnosti ve 
prospěch obviněného S.  H. ,  proti usnesení Okresního soudu v Havlíčkově Brodě 
ze dne 10. 6. 2010, sp. zn. 0 Nt 728/2009, a podle § 268 odst. 2 tr. ř., § 269 
odst. 2 tr. ř. rozhodl takto:

Pravomocným usnesením Okresního soudu v Havlíčkově Brodě ze dne 10. 6. 2010, 
sp. zn. 0 Nt 728/2009,

b y l   p o r u š e n   z á k o n

v ustanovení § 99 odst. 6 tr. zákoníku v neprospěch obviněného   S.  H. 

Toto usnesení se  z r u š u j e  ve výroku o uložení dohledu probačního 
úředníka.

Zrušují se také další rozhodnutí na zrušenou část usnesení obsahově navazující, 
pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Usnesením Okresního soudu v Havlíčkově Brodě ze dne 10. 6. 2010, sp. zn. 0 Nt 
728/2009, bylo rozhodnuto
- výrokem podle § 99 odst. 5 tr. zákoníku tak, že ústavní ochranné léčení 
uložené obviněnému S.  H.   rozsudkem Vrchního soudu v Praze ze dne 10. 6. 1999 
, sp. zn. 2 To 55/99, bylo přeměněno na formu ambulantní,
- výrokem podle § 99 odst. 6 tr. zákoníku tak, že obviněnému S.  H.   byl 
uložen dohled probačního úředníka na dobu tří let.

Usnesení nabylo právní moci dne 10. 6. 2010 v řízení před Okresním soudem v 
Havlíčkově Brodě jako soudem prvního stupně.

Ministr spravedlnosti podal dne 18. 2. 2011 ve prospěch obviněného S.  H.  
stížnost pro porušení zákona proti usnesení Okresního soudu v Havlíčkově Brodě. 
Napadl pouze výrok o uložení dohledu probačního úředníka. Vytkl, že Okresní 
soud v Havlíčkově Brodě porušil zákon v ustanoveních § 2 odst. 5, 6 tr. ř., § 
99 odst. 6 tr. zákoníku. Namítl, že pro uložení dohledu probačního úředníka 
nebyla splněna základní podmínka spočívající v tom, že ochranné léčení je 
ukončeno. Poukázal na to, že došlo jen ke změně formy ochranného léčení, a 
uvedl, že za této situace nepřichází uložení dohledu probačního úředníka v 
úvahu. Ministr spravedlnosti navrhl, aby Nejvyšší soud vyslovil vytýkané 
porušení zákona, ke kterému došlo v neprospěch obviněného, aby zrušil napadené 
usnesení ve výroku o uložení dohledu probačního úředníka, a aby zrušil také 
další obsahově navazující rozhodnutí.

Nejvyšší soud přezkoumal podle § 267 odst. 3 tr. ř. napadené usnesení, pokud 
jde o výrok o uložení dohledu probačního úředníka, jakož i řízení předcházející 
této části napadeného usnesení, a shledal, že zákon byl porušen.

Ustanovení § 99 odst. 6 tr. zákoníku upravuje délku trvání ochranného léčení a 
v této souvislosti mimo jiné stanoví, že je-li nebezpečí, že odsouzený spáchá 
další trestný čin, soud v rozhodnutí o propuštění z ochranného léčení uloží 
odsouzenému dohled nad jeho chováním až na dobu pěti let, přičemž na výkon 
dohledu se užije obdobně ustanovení § 49 až § 51 tr. zákoníku.

Z ustanovení § 99 odst. 6 tr. zákoníku jasně vyplývá, že uložení dohledu nad 
chováním odsouzeného je podmíněno tím, že odsouzený je z ochranného léčení  p r 
o p u š t ě n . Propuštěním z ochranného léčení se rozumí jeden ze způsobů 
jeho  u k o n č e n í . Logika věci je v tom, že při ukončení ochranného léčení 
je potřeba určité kontroly chování odsouzeného, jestliže tu je nebezpečí, že po 
ukončení ochranného léčení spáchá další trestný čin. Tato potřeba nevyvstává, 
jestliže výkon ochranného léčení – byť ve změněné formě – pokračuje, protože 
tím je kontrola chování odsouzeného nadále zajištěna.

V posuzovaném případě nebyl obviněný S.  H.   z ochranného léčení propuštěn, 
ale došlo u něho jen ke změně formy ochranného léčení z ústavní na ambulantní. 
Při této změně bylo ochranné léčení dále vykonáváno. S uvedenou změnou 
nespojuje ustanovení § 99 odst. 6 tr. zákoníku nutnost ani možnost uložit 
obviněnému dohled probačního úředníka, jak o tom rozhodl Okresní soud v 
Havlíčkově Brodě. Napadené usnesení neobsahuje odůvodnění (§ 134 odst. 3 tr. 
ř.), takže nelze zjistit, jakými úvahami se Okresní soud v Havlíčkově Brodě při 
rozhodování řídil. V každém případě však Okresní soud v Havlíčkově Brodě 
pochybil, pokud obviněnému podle § 99 odst. 6 tr. zákoníku uložil dohled 
probačního úředníka.

Nejvyšší soud proto vyslovil porušení zákona v ustanovení § 99 odst. 6 tr. 
zákoníku s tím, že zákon byl v tomto ustanovení porušen v neprospěch 
obviněného, zrušil napadené usnesení ve výroku o uložení dohledu probačního 
úředníka a zrušil také všechna další obsahově navazující rozhodnutí, která tím 
ztratila podklad. Nejvyšší soud se omezil na zrušení vadného výroku a obsahově 
navazujících rozhodnutí, neboť ve věci není třeba učinit žádné nové rozhodnutí.

Pro úplnost Nejvyšší soud dodává, že neshledal porušení zákona v ustanoveních § 
2 odst. 5, 6 tr. ř. Tato ustanovení upravují postup orgánů činných v trestním 
řízení při zjišťování skutkového stavu věci a při hodnocení důkazů. V tomto 
ohledu se Okresní soud v Havlíčkově Brodě žádného pochybení nedopustil. Jeho 
pochybení spočívalo v tom, že na správně zjištěný skutkový stav vadně aplikoval 
hmotné právo, konkrétně ustanovení § 99 odst. 6 tr. zákoníku v části, která 
stanoví podmínky, za nichž je možné uložit dohled.

Poučení :  Proti tomuto rozsudku není opravný prostředek přípustný.  


V Brně dne 23. března 2011

                                                                                
                                                                                
                                                       Předseda senátu:
                                                                                
                                                                                
                                                  JUDr. Petr Hrachovec 

	
	



