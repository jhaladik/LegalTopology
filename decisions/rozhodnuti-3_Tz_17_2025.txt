Soud: Nejvyšší soud

Spisová značka: 3 Tz 17/2025

Datum rozhodnutí: 28.05.2025

Typ rozhodnutí: ROZSUDEK


Heslo: Neslučitelnost trestních sankcí, Souhrnný trest

Dotčené předpisy: § 53 odst. 1 tr. zákoníku, § 43 odst. 2 tr. zákoníku

Kategorie rozhodnutí: C




3 Tz 17/2025- 



ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud rozhodl v neveřejném zasedání konaném dne 28. 5. 2025 v senátě 
složeném z předsedy JUDr. Aleše Koláře a soudců JUDr. Petra Šabaty a Mgr. 
Ondřeje Vítů o stížnosti pro porušení zákona, kterou podal ministr 
spravedlnosti České republiky ve prospěch obviněného Š. D. proti pravomocnému 
rozsudku Okresního soudu v Příbrami ze dne 10. 4. 2024, č. j. 15 T 144/2023–
207, takto: 
I.	Podle § 268 odst. 2 tr. ř. se vyslovuje, že rozsudkem Okresního soudu 
v Příbrami ze dne 10. 4. 2024, č. j. 15 T 144/2023-207, byl porušen zákon v 
ustanovení § 53 odst. 1 tr. zákoníku, a to v neprospěch obviněného Š. D. 

II.	Podle § 269 odst. 2 tr. ř. se zrušuje výrok o trestu z rozsudku 
Okresního soudu v Příbrami ze dne 10. 4. 2024, č. j. 15 T 144/2023–207, jakož i 
všechna další rozhodnutí na zrušený výrok obsahově navazující, pokud vzhledem 
ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se Okresnímu soudu v Příbrami přikazuje, 
aby věc v potřebném rozsahu znovu projednal a rozhodl.


O d ů v o d n ě n í:


I.
Dosavadní průběh jednání
1.	Shora citovaným rozsudkem byl obviněný Š. D. uznán vinným přečinem 
ohrožení pod vlivem návykové látky podle § 274 odst. 1 tr. zákoníku. Za to a za 
sbíhající se trestnou činnost jednak z trestního příkazu Okresního soudu v 
Teplicích sp. zn. 4 T 149/2023 a jednak z rozsudku Okresního soudu v Teplicích 
sp. zn. 2 T 121/2023 byl odsouzen k souhrnnému trestu
·	odnětí svobody v trvání tří měsíců s ostrahou, 
·	obecně prospěšných prací ve výměře 180 hodin se zpřísňující povinností 
zdržet se po dobu výkonu tohoto druhu trestu požívání návykových látek 
odlišných od alkoholu a 
·	zákazu řízení motorových vozidel všech druhů ve výměře 22 měsíců.
Současně s uložením souhrnného trestu byly zrušeny výroky o trestech z 
citovaných rozhodnutí Okresního soudu v Teplicích sp. zn. 4 T 149/2023 a 2 T 
121/2023, jakož i všechna další rozhodnutí na zrušené výroky obsahově 
navazující, pokud vzhledem ke změně, k níž došlo zrušením, pozbyla podkladu. 
Rozsudek Okresního soudu v Příbrami nabyl právní moci v den jeho vyhlášení, kdy 
se oprávněné osoby vzdaly práva odvolání. 
2.	Tříměsíční trest odnětí svobody obviněný vykonal od 21. 8. 2023 do 
21. 11. 2023 (v rámci ukládání souhrnného trestu byl tento trest mající původ v 
rozsudku Okresního soudu v Teplicích sp. zn. 2 T 121/2023 toliko takzvaně 
zopakován) a z trestu 180 hodin obecně prospěšných prací obviněný nevykonal 
nic. Aktuálně se obviněný nachází ve výkonu trestu odnětí svobody uloženého mu 
v jiné trestní věci – rozsudkem Okresního soudu v Teplicích sp. zn. 6 T 
219/2024. 

II.
Stížnost pro porušení zákona a vyjádření k ní 

3.	Proti výroku o trestu z citovaného rozsudku Okresního soudu v 
Příbrami podal dne 27. 3. 2025 ministr spravedlnosti ve prospěch obviněného 
stížnost pro porušení zákona. To s argumentací, že napadeným výrokem byl v 
neprospěch obviněného porušen zákon v ustanoveních § 37 odst. 1 a § 53 odst. 1 
tr. zákoníku. Obviněnému totiž byly v rámci ukládání souhrnného trestu uloženy 
dva druhy trestů, jejichž kumulaci zákon zakazuje. V tomto ohledu stěžovatel 
poukázal na ustanovení § 53 odst. 1 tr. zákoníku, které ocitoval. Navrhl, aby 
Nejvyšší soud 
·	vyslovil, že napadeným rozsudkem byl v neprospěch obviněného porušen 
zákon v citovaných ustanoveních, 
·	zrušil výrok o trestu z napadeného rozsudku, jakož i všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu a 
·	Okresnímu soudu v Příbrami přikázal, aby věc v potřebném rozsahu znovu 
projednal a rozhodl.
4.	Státní zástupce Nejvyššího státního zastupitelství i obviněný 
prostřednictvím ustanoveného obhájce se s mimořádným opravným prostředkem 
ministra spravedlnosti ztotožnili a ve shodě s ním učinili i své závěrečné 
návrhy. 

III.
Důvodnost stížnosti pro porušení zákona

5.	Nejvyšší soud z podnětu podané stížnosti pro porušení zákona 
přezkoumal podle § 267 odst. 3 tr. ř. zákonnost a odůvodněnost napadeného 
výroku, a to v rozsahu a z důvodů v ní uvedených, přezkoumal i řízení 
předcházející napadenému rozhodnutí a dospěl k závěru, že byl porušen zákon v 
neprospěch obviněného. 
6.	Podle § 53 odst. 1 tr. zákoníku stanoví-li trestní zákon za některý 
trestný čin několik trestů, lze uložit každý tento trest samostatně nebo i více 
těchto trestů vedle sebe. Vedle trestu, který stanoví trestní zákon za některý 
trestný čin, lze uložit i jiné tresty uvedené v § 52. Nelze však uložit domácí 
vězení vedle odnětí svobody a obecně prospěšných prací, obecně prospěšné práce 
vedle odnětí svobody, peněžitý trest vedle propadnutí majetku a zákaz pobytu 
vedle vyhoštění. Uložil-li Okresní soud v Příbrami napadaným rozsudkem vedle 
sebe trest odnětí svobody (byť převzatý z původního rozsudku, k němuž ukládal 
souhrnný trest a byť již vykonaný k momentu ukládání souhrnného trestu) a trest 
obecně prospěšných prací, dostal se tak do kolize s třetí větou zmíněného 
zákonného ustanovení. Tím porušil zákon v neprospěch obviněného, na něhož byly 
uvaleny tresty, které vedle sebe nemohou současně obstát. 
7.	To platí i přesto, že motivací soudu prvního stupně byla patrně 
naopak snaha postupovat vůči obviněnému co nejvstřícněji a v jeho prospěch. 
Prvostupňový soud se zřejmě uložením trestu obecně prospěšných prací k již 
vykonanému tříměsíčnímu trestu odnětí svobody snažil dostát podmínkám 
ustanovení § 43 odst. 2, věta třetí tr. zákoníku, podle něhož souhrnný trest 
nesmí být mírnější než trest uložený rozsudkem dřívějším. Ačkoliv by se mohlo 
zdát, že obecně prospěšné práce vedle již vykonaného nepodmíněného trestu 
odnětí svobody jsou mírnějším postihem, než kdyby okresní soud navýšil 
nepodmíněný trest odnětí svobody, nelze konstatovat, že zakázaný postup 
prvostupňového soudu byl ve prospěch obviněného. Zpřísnění původního trestu, k 
němuž je souhrnný trest ukládán, lze totiž realizovat nejen navýšením 
dřívějšího nepodmíněného trestu odnětí svobody, ale i zkombinováním původního 
trestu odnětí svobody s takovým druhem trestu, který není (na rozdíl od soudem 
zvolených obecně prospěšných prací) zákonem zapovězen. K porušení zákona tak 
nade vši pochybnost došlo v neprospěch obviněného. 

IV.
Způsob rozhodnutí

8.	Z popsaných podstatných důvodů Nejvyšší soud vyslovil, že napadeným 
rozsudkem byl porušen zákon, dotčený výrok a výroky na něj navazující zrušil a 
prvostupňovému soudu přikázal, aby věc v potřebném rozsahu znovu projednal a 
rozhodl, neboť po zrušení přetrvává potřeba učinit rozhodnutí nové. Nejvyšší 
soud takto rozhodl v neveřejném zasedání, a to s oporou v ustanovení § 274 
odst. 3 písm. a) tr. ř.
9.	V dalším řízení bude muset prvostupňový soud znovu rozhodnout o 
souhrnném trestu, který bude muset koncipovat tak, aby jednak dostál podmínkám 
§ 43 odst. 2, věta třetí tr. zákoníku a jednak patřičně zohlednil i omezení 
vyplývající z ustanovení § 273 tr. ř.


Poučení: Proti tomuto rozhodnutí není přípustný opravný prostředek.


V Brně dne 28. 5. 2025


JUDr. Aleš Kolář
předseda senátu


Zpracoval
Mgr. Ondřej Vítů



