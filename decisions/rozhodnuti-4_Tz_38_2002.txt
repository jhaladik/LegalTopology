Soud: Nejvyšší soud

Spisová značka: 4 Tz 38/2002

Datum rozhodnutí: 10.07.2002

Typ rozhodnutí: Rozsudek




4 Tz  38/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 10. 
července 2002 v senátě složeném z předsedy JUDr. Juraje Malika a soudců JUDr. 
Františka Hrabce a  JUDr. Danuše Novotné stížnost pro porušení zákona podanou 
ministrem spravedlnosti ve prospěch obviněného J. B., roz. H. v trestní věci 
vedené u Okresního soudu v Litoměřicích pod  sp. zn. 3 T 39/93, proti  
rozsudku  Krajského soudu  v  Ústí  nad  Labem  ze dne 28. března  1996, č. j. 
6 To 416/95-133, 

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Rozsudkem Krajského soudu v Ústí nad Labem ze dne 28. března 1996, č. j. 6 To 
416/95-133, byl v ustanoveních § 254 odst. 1 a § 259 odst. 3 tr. ř., ve znění 
platném do 31. 12. 2001, a v řízení, které mu předcházelo v ustanoveních § 2 
odst. 5. odst. 6 tr. ř., porušen zákon v neprospěch obviněného J. B. (dříve H.).

Tento rozsudek, pokud jím bylo podle § 259 odst. 3 tr. ř. rozhodnuto tak, že 
obžalovaný J. H., se odsuzuje za trestný čin maření výkonu úředního rozhodnutí, 
jehož se dopustil skutkem pod bodem 1) napadeného rozsudku a ohledně něhož 
zůstal napadený rozsudek nezměněn, podle § 171 odst. 1 tr. zák. k trestu odnětí 
svobody v trvání 6 (šesti) měsíců nepodmíněně, pro jehož výkon se podle § 39a 
odst. 2 písm. c) tr. zák. zařazuje do věznice s ostrahou, se v uvedené části 
zrušuje. 

Dále se zrušují všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Ústí nad Labem se přikazuje, aby věc v potřebném rozsahu 
znovu projednal a rozhodl.  

O d ů v o d n ě n í :

Rozsudkem Okresního soudu v Litoměřicích ze dne 3. 5. 1955, č. j. 3 T 
39/93-112, byl J. B., tehdy ještě pod příjmením H., uznán vinným trestnými činy 
maření výkonu úředního rozhodnutí podle § 171 odst. 1 písm. e) tr. zák. a 
padělání a pozměňování veřejné listiny podle § 176 odst. 1 tr. zák. na tom 
skutkovém základě, že 1/ dne 1. 5. 1990 do 19.00 hod. se nevrátil do věznice MS 
v L., kde vykonával trest odnětí svobody, který mu byl dne 28. 4. 1990 přerušen 
na dobu čtyř dnů a do výkonu trestu byl dodán až po svém zadržení dne 30. 3. 
1992; 2/ v přesně nezjištěnou dobu mezi 28. 4. 1990 až 30. 3. 1990 užíval jako 
pravé padělaný cestovní pas č. 8518124 a padělaný řidičský průkaz č. 289483 
série AC, za což byl odsouzen podle § 176 odst. 1 tr. zák. za použití § 35 
odst. 1 tr. zák. k úhrnnému nepodmíněnému trestu odnětí svobody v trvání deseti 
měsíců odnětí svobody, k jehož výkonu byl podle § 39a odst. 1, odst. 2 písm. c) 
tr. zák. zařazen do věznice s ostrahou. 

Z podnětu odvolání obžalovaného se věcí zabýval Krajský soud v Ústí nad Labem, 
který rozsudkem ze dne 28. března 1996, č. j. 6 To 416/95-133, zrušil podle § 
259 odst. 1 písm. b), d), odst. 2 tr. ř. napadený rozsudek ve výroku o vině 
trestným činem padělání a pozměňování veřejné listiny podle § 176 odst. 1 tr. 
zák., jakož i ve výroku o trestu a způsobu jeho výkonu a obžaloby pro skutek, 
kterým měl být tento trestný čin spáchán, jej podle § 226 písm. a) tr. ř. 
zprostil. Poté podle § 259 odst. 3 tr. ř. rozhodl znovu tak, že při nedotčeném 
výroku o vině trestným činem maření výkonu úředního rozhodnutí podle § 171 
odst. 1 písm. e) tr. zák. se J. H. odsuzuje podle  § 171 odst. 1 tr. zák. k 
trestu odnětí svobody v trvání šesti měsíců nepodmíněně, pro jehož výkon byl 
podle § 39a odst. 2 písm. c) tr. zák. zařazen do věznice s ostrahou. 

Proti tomuto pravomocnému rozsudku odvolacího soudu podal ministr spravedlnosti 
stížnost pro porušení zákona ve prospěch obviněného J. B. Odvolacímu soudu 
stěžovatel vytýká nesplnění přezkumné povinnosti, jakož i to, že sám rozhodl ve 
věci aniž by si udělal jasno v otázce, zda nepřichází v úvahu uložení 
souhrnného trestu podle § 35 odst. 2 tr. zák., když o tom, že by se mohlo 
jednat o sbíhající se trestnou činnost ve smyslu cit. ustanovení byly ve spise 
konkrétní signály. Posléze odkázal na rozsudek Okresního soudu Plzeň - město 
sp. zn. 7 T 218/94 ze dne 17. 2. 1995, který nabyl právní moci dnem 10. 5. 
1995, kdy Krajský soud v Plzni odvolání obviněného zamítl. Navrhl proto, aby 
Nejvyšší soud podle § 268 odst. 2 tr. ř. vyslovil, že rozsudkem Krajského soudu 
v Ústí nad Labem ze dne 28. března 1996, sp. zn. 6 To 416/95, pokud jím bylo 
podle § 259 odst. 3 tr. ř. rozhodnuto, že se obviněný podle § 171 odst. 1 tr. 
zák. odsuzuje k nepodmíněnému trestu odnětí svobody v trvání šesti měsíců, byl 
porušen zákon v neprospěch obviněného J. B. v ustanoveních § 254 odst. 1 a § 
259 odst. 3 tr. ř. a § 35 odst. 2 tr. zák., a v řízení které mu předcházelo v 
ustanoveních § 2 odst. 5 tr. ř., aby podle § 269 odst. 2 tr. ř. ve vymezeném 
rozsahu napadený rozsudek zrušil a aby dále postupoval podle § 270 odst. 1 tr. 
ř. Posledně uvedený návrh v průběhu veřejného zasedání intervenující státní 
zástupkyně upřesnila tak, že je navrhováno přikázání věci k novému projednání a 
rozhodnutí Krajskému soudu v Ústí nad Labem.  

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen.

Podle § 254 odst. 1 tr. ř., ve znění platném do 31. 12. 2001, nezamítl-li 
odvolací  soud   odvolání  podle §  253, přezkoumal zákonnost a  odůvodněnost 
všech  výroků rozsudku, proti nimž mohl  odvolatel podat odvolání,  i správnost 
postupu  řízení, které  předcházelo rozsudku,  přihlížeje přitom  i  k  vadám, 
které nebyly odvoláním vytýkány.

Krajský soud v Ústí nad Labem se tímto ustanovením důsledně neřídil, když 
nepřezkoumal napadený rozsudek i v tom směru, zda soud prvního stupně 
postupoval správně při ukládání trestu i z hlediska ustanovení § 35 odst. 1, 
odst. 2 tr. zák., tj. podle zásad o ukládání trestu za více trestných činů, 
zejména když, jak to stížnost pro porušení zákona správně vytýká, ve spise měl 
dostatečné podklady pro pochybnost, zda projednávanou trestnou činnost obviněný 
nespáchal dříve než byl Okresním soudem Plzeň - město vyhlášen odsuzující 
rozsudek  za jiný jeho trestný  čin. 

Podle § 35 odst. 1 tr. zák., odsuzuje-li totiž soud pachatele  za dva  nebo 
více  trestných činů, uloží mu úhrnný trest podle toho zákonného ustanovení, 
které se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. ř. pak soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Z trestního spisu Okresního soudu Plzeň - město sp. zn. 7 T 218/94 je zřejmé, 
že v této věci vydal samosoudce dne 11. 11. 1994 trestní příkaz, jímž byl 
obviněný J. H., uznán vinným trestným činem maření výkonu úředního rozhodnutí 
podle § 171 odst. 1 písm. e) tr. zák. za to, že „poté, co mu byl rozhodnutím 
ředitele věznice P. – B., ze dne 5. 10. 1993, č. j. UVT 994/01 - 93, přerušen 
výkon trestu odnětí svobody na dobu od 07.00 hod. dne 8. 10. 1993 do 19.00 hod. 
11. 10. 1993, se přes náležité ponaučení včas nevrátil zpět do výkonu trestu, 
zdržoval se na neznámém místě a byl až dne 11. 8. 1994 v 01.00 hod. zadržen 
orgány Policie ČR OOP J., okr. Ch. a následně eskortován zpět  do  věznice  P. 
– B.“.  Tento trestní  příkaz  převzal  obviněný dne 25. 11. 1994. 

Přestože již tato skutečnost postačuje pro závěr, že byl soudem prvního stupně 
vyhlášen odsuzující rozsudek za jiný (byť stejné povahy) trestný čin 
obviněného  ve smyslu § 35 odst. 2 tr. zák., ze spisu vyplývá dále to, že sice 
tento trestní příkaz byl zrušen podáním odporu, avšak rozsudkem téhož soudu ze 
dne 17. února 1995, č. j. 7 T 218/94-49, ve spojení s usnesením Krajského soudu 
v Plzni ze dne 10. května 1995, č. j. 9 To 57/95-65, byl znovu uznán vinným 
výše uvedeným trestným činem, spáchaným cit. skutkem a odsouzen k nepodmíněnému 
trestu tří měsíců odnětí svobody s výkonem ve věznici s ostrahou. 

V projednávané věci byl obviněný J. B. stíhán pro trestný čin, který páchal v 
době od 19.00 hod. dne 1. 5. 1990 do 30. 3. 1992. Z porovnání obou rozhodných 
údajů je zřejmé, že trestného činu maření výkonu úředního rozhodnutí podle § 
171 odst. 1 písm. e) tr. zák., jímž byl uznán vinným rozsudkem Okresního soudu 
v Litoměřicích a za nějž mu pak Krajský soud v Ústí nad Labem ukládal nový 
trest odnětí svobody, aniž by dbal zásad uvedených v ustanoveních § 35 odst. 1, 
odst. 2 tr. zák., obviněný skutečně spáchal dříve, než mu byl doručen  výše 
uvedený trestní příkaz (což podle platné judikatury je nutno posuzovat stejně 
jako vyhlášení odsuzujícího rozsudku soudem prvního  stupně) ohledně jiného 
jeho trestného činu. Jen pro úplnost je nutno dodat, že podmínky pro uložení 
souhrnného trestu by byly splněny, i kdyby se vycházelo z vyhlášení rozsudku ze 
dne 17. 2. 1995, k čemuž ovšem v projednávané věci nebyl důvod, neboť cit. 
trestní příkaz byl obviněnému doručen (tvrzení stížnosti pro porušení zákona v 
tomto směru tedy není správné). Došlo tak k tomu, že místo maximálního trestu 
ve výši šesti měsíců, který ze zákona přicházel v úvahu, byly obviněnému v 
součtu uloženy tři měsíce navíc. Takto uložený trest je nutno považovat, rovněž 
v souladu s konstantní judikaturou, za trest, který je ve zřejmém nepoměru k 
stupni nebezpečnosti činu pro společnost ve smyslu § 266 odst. 2 tr. ř.   

Nejvyšší soud proto podle § 268 odst. 2 tr. ř. vyslovil, že Krajský soud v Ústí 
nad Labem porušil zákon v ustanovení § 254 odst. 1 tr. ř., ve znění platném do 
31. 12. 2001, v neprospěch obviněného J. B., když nepřezkoumal zákonnost a  
odůvodněnost všech  výroků odvoláním napadeného rozsudku soudu prvního stupně, 
proti nimž mohl  odvolatel podat odvolání, jakož  i správnost postupu  řízení, 
které  předcházelo rozsudku,  přihlížeje přitom  i k  vadám, které nebyly 
odvoláním vytýkány a při svém rozhodování, kdy obviněnému ukládal nový trest 
odnětí svobody též v ustanoveních § 259 odst. 3 tr. ř., ve znění platném do 31. 
12. 2001, protože obviněnému neuložil souhrnný trest  s použitím § 35 odst. 2 
tr. zák., za současného zrušení výroku o trestu uloženém dřívějším rozsudkem, 
ačkoli důkazy, nacházející se ve spise, naznačovaly eventuální nutnost takového 
postupu. Stalo se tak zjevně i porušením ustanovení § 2 odst. 5, odst. 6 tr. 
ř., ve znění platném do 31. 12. 2001, a to v řízení, které jeho rozhodnutí 
předcházelo. Podle cit. ustanovení byly oba rozhodující soudy povinny 
postupovat tak, aby byl zjištěn  skutkový stav  věci, o  němž nejsou  důvodné 
pochybnosti, a to  v  rozsahu,  který  je  nezbytný  pro jejich rozhodnutí. Bez 
návrhu  stran měly objasňovat  stejně  pečlivě  okolnosti  svědčící  ve 
prospěch i  v neprospěch obviněného, když doznání obviněného je nezbavilo 
povinnosti  přezkoumat všechny okolnosti případu a hodnotit důkazy podle svého 
vnitřního  přesvědčení založeného  na  pečlivém   uvážení  všech okolností 
případu jednotlivě i v jejich souhrnu. Krajský soud nechal zcela bez povšimnutí 
zjištění soudu prvního stupně, že „obž. byl odsouzen před 3 měsíci OS v Plzni, 
předseda senátu byl JUDr. M.k“ (č. l. 107 p. v.), sdělení Okresního soudu Plzeň 
- město ze dne 14. 4. 1995 o odsouzení J. H. rozsudkem ze dne 18. 2. 1995, sp. 
zn. 7 T 218/94 (č. l. 108) a ze čteného opisu rejstříku trestů (č. l. 128), z 
něhož bylo patrné pravomocné odsouzení J. H. „O. s. Plzeň - 17. 2. 95, 7T 
218/94, § 171/1e tr.z., 3 měs. OS NEPO“, nevyvodil odpovídající závěry. Za této 
situace bylo povinností krajského soudu před rozhodováním o trestu provést 
důkaz  uvedeným trestním spisem. 

V důsledku vysloveného porušení zákona v neprospěch obviněného Nejvyšší soud 
podle § 269 odst. 2 tr. ř. zrušil v napadeném rozsudku jeho odsuzující výrok, 
jakož i všechna další rozhodnutí na zrušenou část rozsudku obsahově navazující, 
pokud vzhledem ke změně,   k níž došlo zrušením, pozbyla podkladu a podle § 270 
odst. 1 tr. ř. přikázal Krajskému soudu v Ústí nad Labem, aby věc v potřebném 
rozsahu znovu projednal a jsa vázán právním názorem vysloveným v tomto rozsudku 
rozhodl znovu o trestu. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

 V Brně dne 10. července 2002

Předseda senátu:

JUDr. Juraj  M a l i k   
