Soud: Nejvyšší soud

Spisová značka: 4 Tz 162/2003

Datum rozhodnutí: 18.11.2003

Typ rozhodnutí: Rozsudek




4 Tz 162/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 18. listopadu 
2003 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného Z. B., nyní 
již zemřelého, proti usnesení bývalého Vojenského obvodového soudu v Brně ze 
dne 23. 1. 1992, sp. zn. 4 Rtv 125/91, a podle § 268 odst. 2, § 269 odst. 2 a § 
270 odst. 1 tr. ř. rozhodl  t a k t o :

Pravomocným usnesením bývalého Vojenského obvodového soudu v Brně ze dne 23. 1. 
1992, sp. zn. 4 Rtv 125/91, a řízením, jež mu předcházelo,   b y l    p o r u š 
e n  z á k o n   v ustanoveních §  1 odst. 1, odst. 2  zákona č. 119/1990 Sb., 
o soudní rehabilitaci, ve znění zákona č. 47/1991 Sb. a § 2 odst. 5. odst. 6 
tr. ř. ve znění účinném do 31. 12. 1993 v neprospěch obviněného Z. B.

Napadené usnesení  se   z r u š u j e .

Zrušují se také usnesení bývalého Vojenského obvodového soudu v Brně ze dne 27. 
2. 1992, sp. zn. 4 Rtv 125/91 a rozsudek téhož soudu ze dne 4. 6. 1992, sp. zn. 
4 Rtv 125/91.

Zrušují se též všechna další rozhodnutí, jež na zrušená rozhodnutí obsahově 
navazují, pokud vzhledem ke změně, k níž došlo zrušením, pozbyla podkladu.

Městskému soudu v Brně   se   p ř i k a z u j e , aby věc v potřebném rozsahu 
znovu projednal a rozhodl.

O d ů v o d n ě n í :

Usnesením bývalého Vojenského obvodového soudu v Brně ze dne 23. 1. 1992, sp. 
zn. 4 Rtv 125/91 rozhodl tento soud tak, že k žádosti obviněného Z. B. podle § 
14   odst. 1 písm.f) zákona č. 119/1990 Sb., o soudní rehabilitaci, zrušil 
rozsudek bývalého Nižšího vojenského soudu v Brně PSP 47 ze dne 28. 9. 1953, 
sp. zn. T 42/53, ve výroku o trestu. Podle § 14 odst. 3 citovaného zákona 
zrušil také všechna další rozhodnutí, na zrušenou část obsahově navazující, 
pokud vzhledem ke změně, k níž došlo zrušením, pozbyla podkladu. Toto usnesení 
nabylo právní moci téhož dne, když obviněný i intervenující vojenský prokurátor 
se práva stížnosti výslovně vzdali. Bývalý Vojenský obvodový soud v Brně poté 
ve věci rozhodl usnesením ze dne 27. 2. 1992, sp. zn. 4 Rtv 125/91, tak, že 
podle čl. V z důvodů části II čl. III rozhodnutí prezidenta republiky o 
amnestii ze dne 9. 5. 1960 zastavil trestní stíhání pro skutek spočívající v 
tom, že dne 26. 5. 1953 u svého útvaru v K. po novém nástupu k výkonu vojenské 
základní služby si odmítl obléci vojenský stejnokroj a plnit uložené mu 
povinnosti, odvolávaje se na to, že se to příčí jeho vyznání Svědka Jehovova, v 
němž byl spatřován trestný čin vyhýbání se služební povinnosti podle  § 270 
odst. 1 písm. b) tr. zák. ve znění zákona č. 86/1950 Sb. Obviněný Z. B. učinil 
prohlášení, jež bylo tomuto soudu doručeno dne 16. 3. 1992, že ve smyslu 
ustanovení § 15 odst. 3 zákona č. 119/1990 Sb., o soudní rehabilitaci, žádá, 
aby v řízení bylo pokračováno. Bývalý Vojenský obvodový soud v Brně poté 
rozhodl rozsudkem ze dne 4. 6. 1992, sp. zn. 4 Rtv 125/91 tak, že při 
nezměněném výroku o vině rozsudku bývalého Nižšího vojenského soudu v Brně PSP 
47 ze dne 28. 9. 1953, sp. zn. T 42/53, kterým byl uznán vinným trestným činem 
vyhýbání se služební povinnosti podle § 270 odst. 1 písm. b) tr. zák. ve znění 
zákona  č. 86/1950 Sb., z důvodů § 227 tr. ř. neuložil trest. Tento rozsudek 
nabyl právní moci dne 20. 6. 1992.

Proti usnesení bývalého Vojenského obvodového soudu v Brně ze dne 23. 1. 
1992,       sp. zn. 4 Rtv 125/92, podal ministr spravedlnosti stížnost pro 
porušení zákona ve prospěch obviněného Z. B. Uvádí v ní, že zákon byl porušen v 
neprospěch obviněného v ustanovení § 1 odst. 1, odst. 2 zákona č. 119/1990 Sb., 
o soudní rehabilitaci, a v ustanovení § 2 odst. 6 tr. ř.v tehdy platném znění.

Z napadeného usnesení a také z dalších navazujících rozhodnutí bývalého 
Vojenského obvodového soudu je jednoznačně patrno, že tento soud vycházel ze 
zjištění, že důvodem odmítnutí vojenské služby bylo náboženské přesvědčení 
obviněného, aniž  by byla vyhodnocena konkrétní situace v době, kdy k trestné 
činnosti došlo. Přes obecně deklarovanou náboženskou svobodu nebyla současně 
zajištěna možnost tuto svobodu realizovat v situaci, kdy se dostala do 
konfliktu s danými občanskými povinnostmi. Nebylo přiměřeně vzato v úvahu ani 
základní právo obviněného vyplývající z článku 18 Všeobecné deklarace lidských 
práv, jímž je právo na svobodu svědomí, které nelze zaměňovat se svobodou víry, 
ani svobodou náboženskou, zejména když motiv jednání pod imperativem svědomí je 
v případě odmítání vojenské služby nutno považovat za určující. Vzhledem k této 
argumentaci podle ministra spravedlnosti bývalý Vojenský obvodový soud 
pochybil, když v rehabilitačním řízení ponechal výrok o vině nezměněn.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil porušení zákona v namítaném 
rozsahu, k němuž došlo v neprospěch obviněného, aby toto rozhodnutí podle § 269 
odst. 2 tr. ř. zrušil, včetně rozhodnutí obsahově navazujících, a dále aby 
postupoval podle § 270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 1 odst. 1 zákona č. 119/1990 Sb., o soudní rehabilitaci, ve znění 
zákona  č. 47/1991 Sb. (dále jen rehabilitační zákon), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech  a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odstavce 2 
citovaného zákonného ustanovení činy, které směřovaly k uplatnění práv a svobod 
občanů zaručených ústavou a vyhlášených ve Všeobecné deklaraci lidských práv a 
v navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem a mezinárodnímu právu odporovalo také jejich trestní 
stíhání a trestání.

Jak je zřejmé z napadeného rozhodnutí bývalý Vojenský obvodový soud v Brně se 
výrokem o vině v rozsudku bývalého Nižšího vojenského soudu v Brně ze dne 28. 
9. 1953,  sp. zn. T 42/53, blíže nezabýval, považoval jej za správný a zaměřil 
se jen na posouzení přiměřenosti trestu. Tento závěr je zřejmý z odůvodnění 
napadeného usnesení ze dne 23. 1. 1992, kde se konstatuje, že výrok o vině z 
výše citovaného rozsudku je správný, bývalý Nižší vojenský soud v Brně provedl 
úplná a správná skutková zjištění, jimž se nedá nic vytknout, a tomu odpovídá i 
adekvátní právní posouzení skutku coby trestného činu vyhýbání se služební 
povinnosti podle § 270 odst. 1 písm. b) tr. zák. ve znění zákona č. 86/1950 Sb. 
Obdobný závěr přejal bývalý Vojenský obvodový soud i do svého rozsudku ze dne 
4. 6. 1992, sp. zn. 4 Rtv 125/91, když nenabyl pochybností o správnosti výroku 
o vině, pokud jej ponechal beze změn. Je třeba konstatovat, že Nejvyšší soud 
neměl k dispozici spis bývalého Nižšího vojenského soudu v Brně sp. zn. PSP 47 
sp. zn. T 42/53, když vzhledem dle sdělení Vojenského ústředního archívu v P. 
ze dne 6. 6. 2003 je zřejmé, že spis byl v souvislosti s povodněmi v P. v srpnu 
2002 zatopen. Z odůvodnění napadeného usnesení je však zřejmé, že se obviněný 
měl skutku dopustit tím, že „dne 26. 5. 1953 u svého útvaru v K. po novém 
nástupu k výkonu základní vojenské služby omítl si obléci vojenský stejnokroj  
a plnit uložené mu povinnosti, odvolávaje se na to, že se to příčí jeho vyznání 
Svědka Jehovova“

Ústava 9. května ve znění zákona č. 150/1948 Sb. zaručovala v čl. 15 odst. 1 
právo na svobodu svědomí  a náboženského přesvědčení, na druhé straně tyto 
deklarované svobody nepřípustně omezila v odst. 2 citovaného článku, podle 
něhož víra nebo přesvědčení nemohly být nikomu na újmu, ale zároveň nemohly být 
důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí negovalo  i ustanovení čl. 34 odst. 2 
Ústavy pokud byla každému občanu stanovena povinnost konat vojenskou službu. 
Nadto v době, kdy se obviněný měl trestné činnosti dopustit, tehdejší právní 
řád neumožňoval žádnou alternativu k výkonu základní vojenské služby pro 
případy, že by její výkon vedl k popření náboženského přesvědčení jednotlivce. 
Závazný právní názor obsažený v nálezu Ústavního soudu ČR, ze dne 11. 3. 2003, 
sp. zn. I. ÚS 671/01, který již Nejvyšší soud interpretoval ve svých 
rozhodnutích, stanoví, že pokud obviněný odmítl konat vojenskou službu z důvodu 
svého náboženského přesvědčení, a toto jeho jednání je reálně projeveným  
osobním rozhodnutím diktovaným svědomím, na kterém se zásady plynoucí z víry a 
náboženského přesvědčení toliko podílely, pak svým jednáním pouze naplňoval 
ústavou zaručené právo svobody svědomí a náboženského přesvědčení. 

K tomuto obecnému závěru v posuzované věci přistupuje ještě další zjištění, že 
totiž  odsouzení, které je předmětem řízení,  předchází jiné dřívější odsouzení 
z roku 1952, kdy bývalý Nižší vojenský soud v Brně rozsudkem ze dne 29. 7. 
1952, sp. zn. Vt 22/52 uznal obviněného Z. B. vinným trestným činem vyhýbání se 
služební povinnosti podle § 270 odst. 1 písm. b) tr. zák. ve znění zákona č. 
86/1950 Sb., za což mu uložil nepodmíněný trest odnětí svobody v trvání tří 
roků a trest ztráty občanských práv na dobu sedmi let. Tento rozsudek byl 
změněn rozhodnutím Vyššího vojenského soudu v Trenčíně ze dne 11. 9. 1952, sp. 
zn. Vto 182/52-I., kdy obviněnému byl nepodmíněný trest odnětí svobody snížen 
na dva roky. V nyní posuzované trestní věci pak jde o odsouzení druhé, takže 
mělo být zkoumáno, zda nebyla porušena zásada ne bis in idem.

Nejvyšší soud poté podle § 268 odst. 2 tr. ř. vyslovil, že pokud rehabilitační 
senát bývalého Vojenského obvodového soudu v Brně ve svém usnesení ze dne 23. 
1. 1992, sp. zn. 4 Rtv 125/91, nepřezkoumal také výrok o vině z rozsudku 
bývalého Nižšího vojenského soudu v Brně ze dne 28. 9. 1953, sp. zn. T 42/53, 
porušil zákon v ustanoveních § 1 odst. 1, odst. 2 zákona č. 119/1990 Sb., o 
soudní rehabilitaci, ve znění zákona č. 47/1991 Sb.,  a v řízení, které mu 
předcházelo, také v ustanovení § 2 odst. 5, odst. 6 tr. ř. ve znění tehdy 
účinném v neprospěch obviněného Z. B. Podle § 269 odst. 2 tr. ř. Nejvyšší soud 
napadené usnesení zrušil  stejně jako další rozhodnutí výslovně ve výroku 
tohoto rozsudku citovaná, jakož i všechna další rozhodnutí, jež na zrušená 
rozhodnutí obsahově navazovala, pokud vzhledem ke změně, k níž došlo zrušením, 
pozbyla podkladu. Věc poté podle § 270 odst. 1 tr. ř. přikázal soudu prvního 
stupně, aby ji v potřebném rozsahu znovu projednal  a rozhodl. Tímto soudem je 
podle zákona č. 284/1993 Sb. po zrušení vojenských soudů Městský soud v Brně.

Nejvyšší soud nemohl v tomto ohledu akceptovat návrh státního zástupce a 
obhájce, aby ve věci rozhodl sám a obviněného zprostil od obžaloby. Procesní 
postup podle § 271  odst. 1 tr. ř. přichází v úvahu pouze tehdy, může-li 
Nejvyšší soud učinit rozhodnutí na podkladě skutkového stavu, který byl v 
napadeném rozhodnutí správně zjištěn. Konstatuje-li Nejvyšší soud, že právě v 
řízení, které napadenému rozhodnutí předcházelo, byl zákon porušen mj. v 
ustanovení § 2 odst. 5 tr. ř., což znamená že byla povedena nedostatečná 
skutková zjištění soudem prvního stupně, nemůže současně při existenci této 
vady sám ve věci rozhodovat. Další překážkou bránící tomuto postupu je 
skutečnost, že není k dispozici spis bývalého Nižšího vojenského soudu v Brně 
sp. zn. T 42/53, ale ani  věrohodná kopie rozsudku. Pro Městský soud v Brně, 
jemuž věc byla přikázána, z toho plyne povinnost vyžádat znovu od Vojenského 
archivu v P. zachované písemnosti o odsouzení obviněného v této trestní věci, 
vyžádat také spis bývalého Nižšího vojenského soudu v Brně sp. zn. Vt 22/52 o 
prvním odsouzení obviněného, a na základě těchto, případně dalších důkazů ve 
veřejném zasedání nově rozhodnout o návrhu obviněného Z. B. na zahájení 
rehabilitačního řízení podle § 119/1990 Sb., přičemž při svém rozhodování bude 
podle § 270 odst. 4 tr. ř.  vázán právním názorem, který v tomto rozsudku 
Nejvyšší soud vyslovil.

P o u č e n í :  Proti tomuto rozhodnutí není opravný prostředek přípustný.

V Brně dne 18. listopadu 2003

                                                                                
     Předsedkyně senátu:

JUDr. Danuše   N o v o t n á   
