Právní věta: 
	Do trestu odnětí svobody je třeba podle § 38 odst. 1 tr. zák. započítat i vazbu, kterou  obviněný vykonával v původně odděleně probíhajícím trestním řízení o sbíhajícím se trestném činu,  pokud později došlo ke spojení věcí do společného řízení. Skutečnost, že nakonec věc, v níž byl  obviněný ve vazbě, byla vyloučena k samostatnému projednání a rozhodnutí a trestní stíhání v ní  bylo zastaveno podle § 172 odst. 2 písm. a) tr. ř., na tomto závěru nemůže nic změnit.

Soud: Nejvyšší soud

Spisová značka: 4 Tz 42/2003

Datum rozhodnutí: 29.04.2003

Typ rozhodnutí: ROZSUDEK


Heslo: Vazba

Dotčené předpisy: § 38 odst. 1 tr. zák.

Kategorie rozhodnutí: A


Publikováno ve sbírce pod číslem: 14 / 2004



4 Tz 42/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne          29. dubna 2003 v senátě složeném z předsedy JUDr. Jiřího Pácala a 
soudců JUDr. Františka Hrabce a JUDr. Juraje Malika stížnost pro porušení 
zákona, kterou podal ministr spravedlnosti České republiky ve prospěch 
obviněného R. K., proti pravomocnému usnesení Okresního soudu v Karlových 
Varech ze dne 2. 11. 2001, sp. zn. 4 T 75/99, a podle § 268 odst. 2, § 269 
odst. 2 a § 270  odst. 1 tr. ř. rozhodl  t a k t o :

Pravomocným usnesením Okresního soudu v Karlových Varech ze dne 2. 11. 2001, 
sp. zn. 4 T 75/99,  b y l   p o r u š e n   z á k o n   v ustanoveních § 38 
odst. 1 tr. zák. a § 334 odst. 1 tr. ř.  v neprospěch obviněného R. K.

Napadené usnesení  s e  z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Karlových Varech s e  p ř i k a z u j e, aby věc v potřebném 
rozsahu znovu projednal a rozhodl. 

Odůvodnění:

Okresním státním zástupcem v Karlových Varech byly na obviněného R. K. podány u 
Okresního soudu v Karlových Varech obžaloby v trestních věcech vedených u 
jmenovaného soudu pod sp. zn. 4 T 75/99 a sp. zn. 4 T 201/99.

Usnesením Okresního soudu v Karlových Varech ze dne 18. 11. 1999, sp. zn. 4 T 
75/99, byly podle § 23 odst. 3 tr. ř. spojeny ke společnému projednání a 
rozhodnutí trestní věci vedené u Okresního soudu v Karlových Varech pod sp. zn. 
4 T 75/99 a 4 T 201/99 s tím, že obě budou nadále vedeny pod společnou spisovou 
značkou 4 T 75/99.

Usnesením Okresního soudu v Karlových Varech ze dne 5. 10. 2000, sp. zn. 4 T 
75/99, byla podle § 23 odst. 1 tr. ř. trestní věc původně vedená pod sp. zn. 4 
T 201/99 týkající se obviněného R. K. vyloučena k samostatnému projednání a 
rozhodnutí.

Rozsudkem Okresního soudu v Karlových Varech ze dne 5. 10. 2000, sp. zn. 4 T 
75/99, ve znění rozsudku Krajského soudu v Plzni ze dne 12. 7. 2001, sp. zn. 7 
To 82/2001, byl obviněný R. K. uznán vinným pokračujícím trestným činem krádeže 
podle § 247 odst. 1 písm. b), odst. 3 písm. b) tr. zák. dílem dokonaným, dílem 
nedokonaným, pokračujícím trestným činem porušování domovní svobody podle § 238 
odst. 1, odst. 2 tr. zák. dílem dokonaným, dílem nedokonaným a pokračujícím 
trestným činem poškozování cizí věci podle § 257 odst. 1 tr. zák., za což byl 
obviněnému R. K. podle § 247 odst. 3, § 35 odst. 2 tr. zák. uložen souhrnný 
trest odnětí svobody na 4 roky nepodmíněně se zařazením pro výkon trestu do 
věznice s ostrahou. Současně byl zrušen výrok o trestu z rozsudku Okresního 
soudu v Karlových Varech ze dne 13. 1. 2000, sp. zn. 3 T 38/98.

Usnesením Okresního soudu v Karlových Varech ze dne 18. 12. 2001, sp. zn. 4 T 
201/99, bylo podle § 231 odst. 1, § 223 odst. 2 tr. ř. z důvodů uvedených v § 
172 odst. 2 písm. a) tr. ř. trestní stíhání obviněného R. K. ve věci vedené pod 
sp. zn. 4 T 201/99 zastaveno.

Usnesením Okresního soudu v Karlových Varech ze dne 2. 11. 2001, sp. zn. 4 T 
75/99, bylo rozhodnuto, že se obviněnému R. K. podle § 38 odst. 2 tr. zák.  a § 
334 odst. 1 tr. ř. započítává do trestu odnětí svobody v trvání 4 roky 
uloženého rozsudkem Okresního soudu v Karlových Varech ze dne 5. 10. 2000, sp. 
zn. 4 T 75/99, dosud vykonaný trest odnětí svobody od 8. 6. 2001 do 2. 11. 2001 
uložený rozsudkem Okresního soudu v Karlových Varech ze dne 13. 1. 2000, sp. 
zn. 3 T 38/98. Usnesení nabylo právní moci 11. 12. 2001.

Dne 2. 1. 2002 nařídil Okresní soud v Karlových Varech výkon trestu odnětí 
svobody v trvání 4 roků obviněného R. K., který byl obviněnému uložen rozsudkem 
Okresního soudu v Karlových Varech ze dne 5. 10. 2000, sp. zn. 4 T 75/99.

Proti pravomocnému usnesení Okresního soudu v Karlových Varech ze 
dne                2. 11. 2001, sp. zn. 4 T 75/99, podal ministr spravedlnosti 
České republiky stížnost pro porušení zákona ve prospěch obviněného R. K. Vytkl 
v ní, že zákon byl porušen v ustanovení § 2 odst. 6 tr. ř. ve vztahu k 
ustanovení § 38 odst. 2 tr. zák. a § 334 odst. 1 tr. ř. 

V odůvodnění stížnosti pro porušení zákona ministr spravedlnosti uvádí, že 
Okresní soud v Karlových Varech nepostupoval při vydávání napadeného usnesení 
podle § 38 odst. 2 tr. zák. a § 334 odst. 1 tr. ř. Vzhledem k tomu, že usnesení 
Okresního soudu v Karlových Varech ze dne 2. 11. 2001, sp. zn. 4 T 75/99, bylo 
věznici doručeno až 23. 1. 2001, obviněný R. K. mezitím vykonal celý 
šestiměsíční trest odnětí svobody uložený mu rozsudkem Okresního soudu v 
Karlových Varech ze dne 13. 1. 2000, sp. zn. 3 T 38/98, přesto, že jeho výrok o 
uloženém trestu byl zrušen rozsudkem Okresního soudu v Karlových Varech ze dne 
5. 10. 2000, sp. zn. 4 T 75/99. Ze spisu Okresního soudu v Karlových Varech, 
sp. zn.   4 T 201/99, který byl spojen ke společnému projednání a rozhodnutí se 
spisem téhož soudu, sp. zn. 4 T 75/99, bylo zjištěno, že obviněný byl zadržen 
7. 6. 1999 v 18.05 hod. a vzat do vazby Okresním soudem v Karlových Varech 
usnesením ze dne 8. 6. 1999 z důvodů uvedených v ustanovení § 67 písm. a), c) 
tr. ř. s účinností od 7. 6. 1999 v 18.05 hod. Podle hlášení změn Vězeňské 
služby, věznice O. ze dne 9. 1. 2002 obviněný R. K. v trestní věci, sp. zn. 4 T 
75/99, vedené u Okresního soudu v Karlových Varech byl ve vazbě od 7. 6. 1999 
do 7. 6. 2001, kdy byl na příkaz Okresního soudu v Karlových Varech v trestní 
věci, sp. zn. 4 T 201/99, převeden do výkonu trestu 6 měsíců odnětí svobody, 
který mu byl uložen rozsudkem Okresního soudu v Karlových Varech pod sp. zn. 3 
T 38/98, a ze kterého byl propuštěn dne 7. 12. 2001. Z výše uvedeného je podle 
ministra spravedlnosti zřejmé, že usnesení Okresního soudu v Karlových Varech 
ze dne 2. 11. 2001, sp. zn. 4 T 75/99, je nezákonné, neboť obviněnému měla být 
započtena do trestu 4 roků odnětí svobody vazba od 7. 6. 1999 do 7. 6. 2001 a 
vykonaný trest odnětí svobody od 8. 6. 2001 do 7. 12. 2001. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Karlových Varech ze dne 2. 11. 2001, sp. zn. 4 T 75/99, byl porušen zákon v 
neprospěch obviněného R. K. ve vytýkaném směru, aby podle § 269 odst. 2 tr. ř. 
napadené usnesení zrušil a dále postupoval podle § 270 odst. 1, event. podle § 
271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a  dospěl k závěru, že zákon porušen byl.

Podle § 38 odst. 1 tr. zák. platí, že pokud se vedlo proti pachateli trestní 
řízení ve vazbě a dojde v tomto řízení k jeho odsouzení, započítá se mu doba 
strávená ve vazbě do uloženého trestu, popřípadě do trestu úhrnného nebo 
souhrnného, pokud je vzhledem k druhu uloženého trestu započítání možné. V 
odst. 2 citovaného ustanovení je stanoveno, že pokud byl pachatel soudem nebo 
jiným orgánem potrestán a došlo k jeho novému odsouzení pro týž skutek, 
započítá se mu vykonaný trest do uloženého trestu, pokud je vzhledem k druhu 
uloženého trestu započítání možné, obdobně postupuje soud tehdy, uložil-li 
pachateli trest úhrnný nebo souhrnný.

Možnost započítání vazby a trestu vytrpěných pro týž skutek vyplývá ze zásady, 
že nikdo nemá být potrestán dvakrát pro totéž jednání (srov. čl. 40 odst. 5 
Listiny základních práv a svobod). I když vazba ve smyslu § 67 a násl. tr. ř. 
není trestem, dochází jejím uvalením ke zbavení osobní svobody a k výraznému 
omezení dalších základních práv pachatele ještě před vynesením pravomocného 
odsuzujícího rozsudku, vazba navíc může plnit některé úkoly podobně jako trest 
odnětí svobody. Započítání vazby a trestu podle § 38 odst. 1 a 2 tr. zák. je 
obligatorní v tom smyslu, že pokud tomu odpovídá druh uloženého trestu, soud o 
započtení musí rozhodnout a nemá zde možnost volné úvahy ani co do rozsahu 
započítání, protože se vždy započítá celá doba vykonané vazby a celý vykonaný 
trest.

Vazbu je přitom možno započítat jen do trestu, který byl uložen v tomtéž 
trestním řízení, v němž byl pachatel ve vazbě. Do úhrnného (či souhrnného) 
trestu se vazba započítá také bez ohledu na to, ve kterém z původně odděleně 
probíhajících řízení o sbíhajících se trestných činech téhož pachatele byl 
tento ve vazbě, pokud ke spojení věci do společného řízení došlo teprve 
později. Do souhrnného trestu se započítává nejen ta doba, kterou pachatel 
strávil ve vazbě v řízení, ve kterém byl uložen souhrnný trest, nýbrž i doba 
strávená ve vazbě v dřívějším řízení. Vazba se započítá podle stavu (délky 
trvání) ke dni nařízení výkonu trestu, a to od doby, kdy byla osobní svoboda 
obviněného omezena (§ 334 odst. 1 tr. ř.).

Trestem, který lze započítat do nově uloženého trestu, bude zejména trest 
uložený soudem za trestný čin. Aby bylo možné započítání podle § 38 odst. 2 tr. 
zák., musí jít o nové odsouzení pro týž skutek, za který již byl pachateli 
trest uložen. Do souhrnného trestu se započítá také trest vykonaný na podkladě 
dřívějšího rozsudku jenž byl zrušen rozsudkem, kterým se souhrnný trest uložil. 

V ustanovení § 334 tr. ř. je upraven postup při rozhodování o započítání vazby 
a trestu podle § 38 odst. 1 a 2 tr. zák. Zápočet vazby přichází v úvahu pouze v 
případě, že trestní stíhání skončilo uložením trestu odnětí svobody. Zápočet 
trestu učiní soud v případech, kdy byl pravomocný rozsudek později zrušen 
přinejmenším ve výroku o trestu (v řízení o obnově, v řízení o stížnosti pro 
porušení zákona, při uložení souhrnného trestu), a nové řízení skončilo 
opětovným uložením trestu takového druhu, že započítání je možné (§ 38 odst. 2 
tr. zák.).

O započítání vazby a trestu rozhodne předseda senátu zpravidla zároveň s 
nařízením výkonu trestu. K výjimce z této zásady dojde především tehdy, 
jestliže výkon nepodmíněného trestu odnětí svobody nařídí podle § 321 odst. 1 
tr. ř. předseda senátu odvolacího soudu po vyhlášení rozhodnutí odvolacího 
soudu, jinak se o započítání vazby a trestu rozhoduje zásadně současně s 
nařízením výkonu trestu.

V případě projednávané trestní věci bylo z obsahu trestních spisů zjištěno, že 
obviněný R. K. byl v trestní věci, sp. zn. 4 T 201/99, vedené u Okresního soudu 
v Karlových Varech ve vazbě od 7. 6. 1999 do 7. 6. 2001, přičemž trestní věc 
vedená pod sp. zn. 4 T 201/99 byla usnesením Okresního soudu v Karlových Varech 
ze dne 18. 11. 1999, sp. zn. 4 T 75/99, spojena ke společnému projednání a 
rozhodnutí s trestní věcí vedenou u téhož soudu pod sp. zn. 4 T 75/99, s tím, 
že obě budou nadále vedeny pod společnou spisovou značkou 4 T 75/99. Dne 7. 6. 
2001 byl obviněný R. K. na příkaz Okresního soudu v Karlových Varech, sp. zn. 4 
T 201/99, převeden do výkonu trestu odnětí svobody, který mu byl uložen 
rozsudkem Okresního soudu v Karlových Varech ze dne 13. 1. 2001, sp. zn.  3 T 
38/98. 

V trestní věci vedené pod sp. zn. 4 T 75/99 byl obviněnému R. K. rozsudkem 
Okresního soudu v Karlových Varech ze dne 5. 10. 2000 uložen souhrnný trest 
odnětí svobody na 4 roky nepodmíněně se zařazením pro výkonu trestu do věznice 
s ostrahou, současně byl zrušen výrok o trestu odnětí svobody v trvání 6 měsíců 
nepodmíněně uložený rozsudkem Okresního soudu v Karlových Varech ze dne 13. 1. 
2000, sp. zn. 3 T 38/98. Obviněný R. K. přesto trest odnětí svobody v trvání 6 
měsíců, jež mu byl uložen následně zrušeným výrokem o trestu z rozsudku ze dne 
13. 1. 2000, sp. zn. 3 T 38/98, vykonal v celém rozsahu v době od 7. 6. 2001 do 
7. 12. 2001.

Usnesení Okresního soudu v Karlových Varech, sp. zn. 4 T 75/99, kterým byl 
obviněnému R. K. započítán dosud vykonaný trest odnětí svobody v době od  8. 6. 
2001 do 2. 11. 2001 uložený rozsudkem Okresního soudu v Karlových Varech ze 
dne   13. 1. 2000, sp. zn. 3 T 38/98, do souhrnného trestu odnětí svobody v 
trvání 4 let uloženého rozsudkem Okresního soudu v Karlových Varech ze dne 5. 
10. 2000, sp. zn. 4 T 75/99, bylo vydáno dne 2. 11. 2001. Výkon souhrnného 
trestu odnětí svobody v trvání 4 roků však byl nařízen Okresním soudem v 
Karlových Varech až dne 2. 1. 2002.

Z uvedeného předně vyplývá, že Okresní soud v Karlových Varech při 
rozhodování      o započítání vazby a trestu podle § 38 tr. zák. pochybil, když 
obviněnému R. K. nezapočítal v rozporu s ustanovením § 38 odst. 1 tr. zák. do 
souhrnného trestu odnětí svobody uloženého rozsudkem Okresního soudu v 
Karlových Varech ze dne 5. 10. 2000, sp. zn. 4 T 75/99, i vazbu, kterou 
obviněný R. K. začal vykonávat v původně odděleně probíhajícím trestním řízení 
o sbíhajícím se trestném činu vedeném pod sp. zn. 4 T 201/99, když později 
došlo ke spojení věcí do společného řízení vedeného pod sp. zn. 4 T 75/99. 
Skutečnost, že později došlo opět k vyloučení trestní věci původně vedené pod 
sp. zn. 4 T 201/99 k samostatnému projednání a rozhodnutí a následně bylo 
trestní stíhání obviněného R. K. zastaveno z důvodu uvedeného v § 172 odst. 2 
písm. a) tr. ř., nic nemění na závěru o nutnosti započítání vazby do uloženého 
souhrnného trestu ve věci vedené pod sp. zn. 4 T 75/99. I v tomto případě je 
splněna podmínka stanovená trestním zákonem v ustanovení § 38 odst. 1 tr. zák., 
že vazbu je možno započítat do trestu, který byl uložen v tomtéž trestním 
řízení, v němž byl pachatel ve vazbě, neboť obviněný R. K. byl ve vazbě v 
trestním řízení vedeném pod sp. zn. 4 T 75/99, v tomtéž trestním řízení mu pak 
byl rozsudkem Okresního soudu v Karlových Varech ze dne 5. 10. 2000, sp. zn. 4 
T 75/99, uložen souhrnný trest odnětí svobody.

V této souvislosti je třeba dále uvést, že podle publikované judikatury platí, 
že pokud soud zastaví trestní stíhání z důvodu uvedeného v § 172 odst. 2 písm. 
a) tr. ř., neboť dospěje k závěru, že by přicházelo v úvahu upuštění od 
souhrnného trestu (§ 37 tr. zák.), musí dobu, kterou pachatel v tomto řízení 
strávil ve vazbě, započítat do trestu uloženého dřívějším rozsudkem (§ 38 odst. 
1 per analogiam tr. zák.), pokud je započítání možné (rozhodnutí publikované 
pod č. 12/1999 Sb.rozh.trest.). Z uvedeného právního názoru je třeba vycházet i 
při posouzení projednávané trestní věci, neboť trestné činy, pro které byla 
proti obviněnému R. K. vedena jednotlivá trestní řízení vedená u Okresního 
soudu v Karlových Varech pod sp. zn. 4 T 201/99, a sp. zn. 4 T 75/99, jsou ve 
vztahu souběhu, takže v řízení vedeném pod sp. zn. 4 T 201/99, které bylo 
zastaveno podle § 172 odst. 1 písm. a) tr. ř., bylo třeba rozhodovat o uložení 
souhrnného trestu.

Okresní soud v Karlových Varech postupoval také v rozporu s ustanovením § 334 
odst. 1 tr. ř. a porušil pravidlo v tomto ustanovení vyjádřené, podle něhož je 
třeba zpravidla rozhodovat o započítání vazby a trestu zároveň s nařízením 
výkonu trestu, když o započítání trestu rozhodl usnesením již dne 2. 11. 2001, 
zatímco výkon souhrnného trestu odnětí svobody v trvání 4 roků nařídil až dne 
2. 1. 2002. V důsledku tohoto pochybení pak Okresní soud v Karlových Varech 
nezapočítal obviněnému R. K. do souhrnného trestu z rozsudku ze dne 5. 10. 
2000, sp. zn. 4 T 75/99, celý vykonaný trest odnětí svobody v trvání 6 měsíců 
uložený obviněnému rozsudkem ze dne 13. 1. 2000, sp. zn. 3 T 38/98, ale pouze 
jeho část od 7. 6. 2001 do 2. 11. 2001.

Ze všech výše uvedených důvodů Nejvyšší soud podle § 268 odst. 2 tr. ř. 
vyslovil, že pravomocným usnesením Okresního soudu v Karlových Varech ze dne 2. 
11. 2001, sp. zn. 4 T 75/99,  byl porušen zákon v ustanoveních § 38 odst. 1 tr. 
zák. a § 334 odst. 1 tr. ř.  v neprospěch obviněného R. K., podle § 269 odst. 2 
tr. ř. zrušil napadené usnesení, jakož i všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu.

Okresnímu soudu v Karlových Varech bylo přikázáno, aby věc v potřebném rozsahu 
znovu projednal a rozhodl, tedy aby obviněnému R. K. započítal do souhrnného 
trestu odnětí svobody uloženého rozsudkem Okresního soudu v Karlových Varech ze 
dne 5. 10. 2000, sp. zn. 4 T 75/99, v plném rozsahu vazbu, kterou obviněný R. 
K. vykonal ve věci původně vedené u Okresního soudu v Karlových Varech pod sp. 
zn. 4 T 201/99, i celý trest odnětí svobody, který obviněný R. K. vykonal na 
základě rozsudku Okresního soudu v Karlových Varech ze dne 13. 1. 2000, sp. zn. 
3 T 38/98. Jelikož Nejvyšší soud vyslovil, že zákon byl porušen v neprospěch 
obviněného, nemůže v novém řízení dojít ke změně rozhodnutí v jeho neprospěch 
(§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 29. dubna 2003 

Předseda senátu:

JUDr. Jiří Pácal   

