Soud: Nejvyšší soud

Spisová značka: 4 Tz 62/2003

Datum rozhodnutí: 21.05.2003

Typ rozhodnutí: Rozsudek




4 Tz 62/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            21. května 2003 v senátě složeném z předsedy JUDr. Jiřího Pácala 
a soudců JUDr. Juraje Malika a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
obviněného T. K., proti pravomocnému trestnímu příkazu Okresního soudu v 
Českých Budějovicích ze dne 23. 9. 2002, sp. zn. 31 T 116/2002, a podle § 268  
odst. 2, § 269 odst. 2 a § 270 odst. 1 tr. ř. rozhodl   t a k t o :

Pravomocným trestním příkazem Okresního soudu v Českých Budějovicích ze dne 23. 
9. 2002, sp. zn. 31 T 116/2002, a v řízení předcházejícím   b y l   p o r u š e 
n   z á k o n  v ustanoveních § 2 odst. 5, odst. 6 tr. ř., § 35 odst. 2, § 36 a 
§ 45a odst. 1 tr. zák. v neprospěch obviněného T. K.

Napadený trestní příkaz   s e    z r u š u j e    v celém rozsahu.

Zrušují se též všechna další rozhodnutí na zrušený trestní příkaz navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Českých Budějovicích   s e   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Trestním příkazem Obvodního soudu pro Prahu 9 ze dne 18. 4. 2001, sp. zn. 2 T 
71/2001, doručeným obviněnému 10. 8. 2001, který nabyl právní moci téhož dne, 
byl obviněný T. K. uznán vinným trestným činem podvodu podle § 250 odst. 1 tr. 
zák. a odsouzen k trestu obecně prospěšných prací ve výměře 350 hodin. Trestný 
čin spáchal koncem měsíce listopadu roku 2000.

Trestním příkazem Obvodního soudu pro Prahu 9 ze dne 26. 3. 2002, sp. 
zn.           21 T 65/2002, doručeným obviněnému 15. 4. 2002, který nabyl 
právní moci 24. 4. 2002, byl obviněný T. K. odsouzen pro trestný čin krádeže 
podle  § 247 odst. 1 písm. a) tr. zák. k souhrnnému trestu obecně prospěšných 
prací též ve výměře 400 hodin, a to s uložením povinnosti dle § 45a odst. 1 tr. 
zákona během výkonu trestu nahradit způsobenou škodu. Trestný čin spáchal 12. 
7. 2001. Zároveň byl zrušen výrok o trestu obecně prospěšných prací ve výměře 
350 hodin uložený trestním příkazem Obvodního soudu pro Prahu 9 ze dne 18. 4. 
2001, sp. zn.  2 T 71/2001.

Trestním příkazem Okresního soudu v Českých Budějovicích ze dne 23. 9. 
2002,         sp. zn. 31 T 116/2002, byl obviněný T. K. uznán vinným trestným 
činem zpronevěry podle § 248 odst. 1 tr. zák., jehož se dopustil tím, že dne 
24. 7. 2001 prodal na vrakovišti F. – Š. v Č. B.,  majitele J. S. za částku 1 
000,- Kč osobní motorové vozidlo zn. Fiat Uno 1.1  poškozeného A. M.,  i když 
věděl, že toto má od poškozeného na přechodnou dobu od 1. 6. 2001 do 7. 6. 
2001, čímž poškozenému A. M. způsobil škodu ve výši 16 200,- Kč. Za uvedený 
trestný čin byl obviněnému uložen podle § 45 odst. 1, 2 a § 45a odst. 1, 2 tr. 
zák. trest obecně prospěšných prací ve výměře 400 hodin a v rámci tohoto trestu 
pak dle § 45a odst. 1 tr. zák. povinnost nahradit způsobenou škodu. Citovaný 
trestní příkaz, který byl doručen obviněnému 30. 10. 2002, nabyl právní moci 
dnem 8. 11. 2002.

Proti trestnímu příkazu Okresního soudu v Českých Budějovicích ze dne 23. 9. 
2002, sp. zn.  31 T 116/2002, podal ministr spravedlnosti České republiky 
stížnost pro porušení zákona ve prospěch obviněného T. K. Vytkl v ní porušení 
zákona v ustanovení § 2 odst. 5 tr. ř. vzhledem k § 36, § 45a odst. 1 a § 35 
odst. 2 tr. zák.

V odůvodnění stížnosti pro porušení zákona ministr spravedlnosti mimo jiné 
uvedl, že přiložená zpráva Probační a mediační služby ČR, střediska P. z 24. 2. 
2003 (č. l. 80 spisu 31 T 116/2002 Okresního soudu v Českých Budějovicích) 
dokládá, že obviněný T. K. z trestu uloženého mu Obvodním soudem pro Prahu 9 
pod sp. zn. 21 T 65/2002 nevykonal do současného dne ani jeho část. Celkem by 
tedy měl dle obou trestních příkazů vykonat trest obecně prospěšných prací ve 
výměře 800 hodin, což je ve zjevném rozporu s výše citovaným ustanovením § 36 
tr. zák., když celková výměra všech uložených a dosud nevykonaných trestů 
obecně prospěšných prací nesmí přesáhnout 400 hodin. Dále z výše uvedeného 
vyplývá, že trestný čin zpronevěry podle § 248 odst. 1 tr. zák., za který byl 
odsouzen trestním příkazem Okresního soudu v Českých Budějovicích ze dne  23. 
9. 2002, sp. zn. 31 T 116/2002, doručeným 30. 10. 2002, spáchal 24. 7. 2001, 
tedy před tím, než mu byl doručen trestní příkaz Obvodního soudu pro Prahu 9 ze 
dne 18. 4. 2001, sp. zn.  2 T 71/2001, to je přede dnem 10. 8. 2001. Jsou tedy 
tresty uložené trestním příkazem Okresního soudu v Českých Budějovicích ze dne 
23. 9. 2002, sp. zn. 31 T 116/2002 a trestním příkazem Obvodního soudu pro 
Prahu 9 ze dne 18. 4. 2001, sp. zn. 2 T 71/2001, ve vztahu souhrnnosti. Měl být 
tedy trestním příkazem Okresního soudu v Českých Budějovicích ze dne 23. 9. 
2002, sp. zn. 31 T 116/2002, uložen souhrnný trest obecně prospěšných prací za 
současného zrušení trestního příkazu Obvodního soudu pro Prahu 9 ze dne 26. 3. 
2002, sp. zn. 21 T 65/2002.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že napadeným trestním 
příkazem byl ve vytýkaném směru porušen zákon, aby podle § 269 odst. 2 tr. ř. 
tento trestní příkaz zrušil a dále aby postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal 
zákonnost       a odůvodněnost těch výroků rozhodnutí, proti nimž byla stížnost 
pro porušení zákona podána, v rozsahu a z důvodů v ní uvedených, jakož i řízení 
napadené části rozhodnutí předcházející, a dospěl k závěru, že zákon porušen 
byl.

Je třeba přisvědčit závěru uvedenému ve stížnosti pro porušení zákona, že 
Okresní soud v Českých Budějovicích trestním příkazem ze dne 23. 9. 2002, sp. 
zn. 31 T 116/2002, odsoudil obviněného T. K. za trestný čin spáchaný 24. 7. 
2001, tedy před tím, než byl vykonán trest obecně prospěšných prací ve výměře 
400 hodin uložený trestním příkazem Obvodního soudu pro Prahu 9 ze dne 26. 3. 
2002, sp. zn. 21 T 65/2002 (tento trest podle zprávy Probační a mediační 
služby, střediska P., nebyl ani zčásti vykonán ke dni 24. 2. 2003), a uložil 
obviněnému T. K. trest stejného druhu obecně prospěšných prací ve výměře 400 
hodin. V rozporu s ustanovením § 36 tr. zák. proto tento trest spolu s 
nevykonaným dřívějším trestem obecně prospěšných prací činil 800 hodin, tedy o 
400 hodin přesáhl výměru trestu stanovenou § 45a odst. 1 tr. zák. pro trest 
obecně prospěšných prací, která činí 50 – 400 hodin. 

Správný je i závěr uvedený ve stížnosti pro porušení zákona, že trestný čin 
zpronevěry podle § 248 odst. 1 tr. zák., za který byl obviněný T. K. odsouzen 
trestním příkazem Okresního soudu v Českých Budějovicích ze dne 23. 9. 2002, 
sp. zn. 31 T 116/2002, spáchal 24. 7. 2001, tedy před tím, než mu byl doručen 
10. 8. 2001 trestní příkaz Obvodního soudu pro Prahu 9 ze dne 18. 4. 2001, sp. 
zn. 2 T 71/2001, i před tím, než mu byl 15. 4. 2002 doručen trestní příkaz 
Obvodního soudu pro Prahu 9 ze dne 26. 3. 2002, sp. zn. 21 T 65/2002. Trestním 
příkazem Okresního soudu v Českých Budějovicích ze dne 23. 9. 2002, sp. zn. 31 
T 116/2002, měl být tedy  obviněnému T. K. ukládán souhrnný trest podle  § 35 
odst. 2 tr. zák. za současného zrušení výroku o trestu trestního příkazu 
Obvodního soudu pro Prahu 9 ze dne 26. 3. 2002, sp. zn. 21 T 65/2002, neboť 
všechny posuzované trestné činy, kterými byl obviněný T. K. uznán vinným třemi 
shora uvedenými trestními příkazy, byly spáchány v souběhu a měl za ně být 
uložen jeden souhrnný trest podle § 35 odst. 2  tr. zák.

Ze všech výše uvedených důvodů Nejvyšší soud vyslovil podle § 268 odst. 2 tr. 
ř., že napadeným trestním příkazem Okresního soudu v Českých Budějovicích ze 
dne 23. 9. 2002, sp. zn. 31 T 116/2002, byl porušen zákon v ustanoveních § 36 a 
§ 45a odst. 1 tr. zák., neboť uložený trest obecně prospěšných prací spolu s 
nevykonaným dřívějším trestem obecně prospěšných prací přesahuje o 400 hodin 
horní hranici zákonné sazby tohoto trestu. Právě překročení horní hranice 
zákonné trestní sazby umožňuje ve smyslu ustanovení § 266 odst. 2 tr. ř. podat 
stížnost pro porušení zákona proti výroku o trestu. Dále vyslovil Nejvyšší soud 
porušení zákona v ustanovení § 35 odst. 2 tr. zák., protože napadeným trestním 
příkazem měl být ukládán souhrnný trest a v ustanovení § 2 odst. 5, odst. 6 tr. 
ř., jelikož Okresní soud v Českých Budějovicích při ukládání trestu nezjistil 
skutkový stav věci v rozsahu nezbytném pro své rozhodnutí, při chybném 
hodnocení důkazů. Zákon byl porušen v neprospěch obviněného T. K., neboť byl 
obviněnému uložen trest nad horní hranici zákonné trestní sazby a místo jednoho 
souhrnného trestu mu byly uloženy tresty dva.

Nejvyšší soud následně podle § 269 odst. 2 tr. ř. zrušil napadený trestní 
příkaz v celém rozsahu, neboť výrok o vině v trestním příkazu nemůže sám o sobě 
zůstat pravomocný se zřetelem na důsledky případně podaného odporu proti výroku 
o trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud také zrušil všechna další rozhodnutí na zrušený trestní 
příkaz obsahově navazující, pokud vzhledem ke změně, k níž došlo zrušením, 
pozbyla podkladu

Podle § 270 odst. 1 tr. ř. bylo přikázáno Okresnímu soudu v Českých 
Budějovicích, aby věc v potřebném rozsahu znovu projednal a rozhodl, přičemž 
bude nezbytné při rozhodování o trestu respektovat ustanovení § 35 odst. 2, § 
36 a § 45a odst. 1 tr. zák. Nejvyšší soud v této souvislosti zdůrazňuje, že v 
novém řízení nemůže dojít ke změně rozhodnutí v neprospěch obviněného T. K., a 
tedy ani k uložení přísnějšího trestu, neboť Nejvyšší soud vyslovil, že zákon 
byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 21. května 2003

Předseda senátu:

JUDr. Jiří Pácal   

	

	
