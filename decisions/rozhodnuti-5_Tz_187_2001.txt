Soud: Nejvyšší soud

Spisová značka: 5 Tz 187/2001

Datum rozhodnutí: 25.10.2001

Typ rozhodnutí: Rozsudek




5 Tz 187/2001 

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
října 2001 v senátě složeném z předsedy JUDr. Jiřího Horáka a soudců JUDr. 
Františka Púryho a JUDr. Jindřicha Urbánka stížnost pro porušení zákona, kterou 
podal ministr spravedlnosti v neprospěch obviněného P. B., proti usnesení 
Okresního soudu v Českém Krumlově ze dne 15. 1. 2001, sp. zn. 3 T 6/2000, a 
rozhodl podle § 268 odst. 2, § 269 odst. 2, § 270 odst. 1 tr. ř. a za podmínek 
§ 272 odst. 1 tr. ř.   t a k t o :

Pravomocným usnesením Okresního soudu v Českém Krumlově ze dne 15. 1. 2001, sp. 
zn. 3 T 6/2000, a v řízení, které mu předcházelo,  b y l   p o r u š e n   z á 
k o n v ustanoveních § 2 odst. 5, 6, § 231 odst. 1, § 223 odst. 2 a § 172 odst. 
2 písm. a) tr. ř. ve prospěch obviněného P. B.

Citované usnesení se   z r u š u j e . Současně se zrušují všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.

Okresnímu soudu v Českém Krumlově se   p ř i k a z u j e , aby věc v potřebném 
rozsahu znovu projednal a rozhodl. 

O d ů v o d n ě n í :

Usnesením Okresního soudu v Českém Krumlově ze dne 15. 1. 2001, sp. zn. 3 T 
6/2000, bylo podle § 231 odst. 1, § 223 odst. 2 a § 172 odst. 2 písm. a) tr. ř. 
zastaveno trestní stíhání obviněného P. B.  pro trestný čin ublížení na zdraví 
podle § 221 odst. 1, 2 písm. c) tr. zák., kterého se měl dopustit tím, že dne 
5. 9. 1999 kolem 13.20 hodin v H. na Š., okr. Č. K., přistoupil k Ing. K. V.,  
a udeřil jej do obličeje, čímž přivodil jeho pád na asfaltový povrch vozovky a 
způsobil mu vlasovou zlomeninu pyramidy levé spánkové kosti s výtokem moku a 
krve z levého zvukovodu, zhmoždění mozku na spodině levého spánkového laloku a 
podvrtnutí krční páteře s dobou léčení tři měsíce. Usnesení nabylo právní moci 
dne 30. 1. 2001.

Proti tomuto usnesení podal ministr spravedlnosti podle § 266 odst. 1 tr. ř. a 
ve lhůtě uvedené v § 272 odst. 1 tr. ř. stížnost pro porušení zákona v 
neprospěch obviněného P. B.

V písemném zdůvodnění mimořádného opravného prostředku ministr spravedlnosti 
poukazuje na ustanovení § 2 odst. 5, § 231 odst. 1, § 223 odst. 2 a § 172 odst. 
2 písm. a) tr. ř. a namítá, že se jimi okresní soud při rozhodování neřídil. 
Konstatuje, že okresní soud odůvodnil své rozhodnutí tím, že proti obviněnému 
je vedeno trestní stíhání jednak u Obvodního soudu pro Prahu 6 pod sp. zn. 16 T 
34/98 pro trestný čin vydírání podle § 235 odst. 1, 2 písm. b), c) tr. zák. a 
dále u Městského státního zastupitelství v Praze pod sp. zn. KZv 162/2000 pro 
trestný čin podvodu podle § 250 odst. 1, 4 tr. zák.

Ministr spravedlnosti poukazuje na trestní sazby stanovené trestním zákonem na 
trestný čin ublížení na zdraví podle § 221 odst. 1, 2 písm. c) tr. zák. a na 
trestný čin vydírání podle § 235 odst. 1, 2 písm. b), c) tr. zák. Podle jeho 
názoru nelze jejich porovnáním učinit závěr, že by trest hrozící obviněnému v 
trestní věci vedené u Okresního soudu v Českém Krumlově pod sp. zn. 3 T 6/2000 
byl zcela bez významu v poměru k trestu, který mu hrozí v trestní věci vedené u 
Obvodního soudu pro Prahu 6 pod sp. zn. 16 T 34/98. Zdůrazňuje, že se jedná o 
trestné činy srovnatelné závažnosti, za které by bylo na místě ukládat i 
srovnatelné tresty. Navíc nelze vycházet jen z porovnání trestních sazeb, ale i 
z porovnání trestů, které by měly být za jednotlivé trestné činy uloženy. Touto 
otázkou se však okresní soud vůbec nezabýval.

Podle ministra spravedlnosti sice obviněnému hrozí v případě trestního stíhání 
pro trestný čin podvodu podle § 250 odst. 1, 4 tr. zák. výrazně přísnější trest 
a to vzhledem na trestní sazbu stanovenou zákonem na tento trestný čin. V této 
souvislosti namítá, že okresní soud si neopatřil podklady, ze kterých by 
zjistil, pro jaký skutek a pro jak vysokou škodu je obviněný v této věci 
stíhán. Konstatuje, že i v tomto případě bylo nutno porovnávat konkrétní tresty 
hrozící podle příslušných zákonných hledisek obviněnému. Okresní soud neměl ani 
ověřeno, zda v dohledné době nemůže dojít v trestní věci majetkového charakteru 
na základě novelizace trestního zákona k překvalifikaci jednání obviněného. 

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Okresního soudu 
v Českém Krumlově ze dne 15. 1. 2001, sp. zn. 3 T 6/2000, a v řízení, které mu 
předcházelo, byl ve prospěch obviněného P. B.  porušen zákon v ustanoveních § 2 
odst. 5, § 231 odst. 1, § 223 odst. 2 a § 172 odst. 2 písm. a) tr. ř. Dále aby 
podle § 269 odst. 2 tr. ř. napadené usnesení zrušil, včetně obsahově 
navazujícího usnesení Krajského soudu v Českých Budějovicích ze dne 31. 1. 
2001, sp. zn. 3 To 94/2001. Poté aby Nejvyšší soud postupoval podle § 270 odst. 
1 tr. ř.

Nejvyšší soud přezkoumal na podkladě stížnosti pro porušení zákona a spisového 
materiálu podle § 267 odst. 1 tr. ř. správnost výroku napadeného usnesení a 
řízení, které mu předcházelo a shledal, že zákon porušen byl.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. Podle § 231 
odst. 1 tr. ř. vyjde&#64979;li najevo mimo hlavní líčení některá z okolností 
uvedených v § 223 odst. 1, 2, § 223a odst. 1 nebo § 224 odst. 1, 2 tr. ř., soud 
rozhodne o zastavení trestního stíhání nebo o jeho přerušení, o podmíněném 
zastavení trestního stíhání, nebo o schválení narovnání. Podle § 223 odst. 2 
tr. ř. soud může zastavit trestní stíhání též tehdy, shledá-li za hlavního 
líčení, že tu je některý z důvodů uvedených v § 172 odst. 2 tr. ř. Podle § 172 
odst. 2 písm. a) tr. ř. vyšetřovatel může zastavit trestní stíhání, je-li 
trest, k němuž může stíhání vést, zcela bez významu vedle trestu, který pro 
jiný čin byl obviněnému uložen nebo který ho podle očekávání postihne.

Podle názoru Nejvyššího soudu nepostupoval Okresní soud v Českém Krumlově 
důsledně podle výše citovaných ustanovení trestního řádu, když v napadeném 
usnesení dospěl k závěru, že trest, který lze obviněnému P. B. uložit za 
trestný čin ublížení na zdraví podle § 221 odst. 1, 2 písm. c) tr. zák., je 
zcela bez významu vzhledem k trestům, které obviněnému hrozí za trestný čin 
vydírání podle § 235 odst. 1, 2 písm. b), c) tr. zák. v trestní věci vedené u 
Obvodního soudu pro Prahu 6 pod sp. zn. 16 T 34/98 a za trestný čin podvodu 
podle § 250 odst. 1, 4 tr. zák. v trestní věci vedené u Městského státního 
zastupitelství v Praze pod sp. zn. KZv 162/2000. Při rozhodování okresní soud 
chybně vycházel pouze ze vzájemného porovnání trestních sazeb, které trestní 
zákon stanoví za uvedené trestné činy a neučinil porovnání trestů, které by 
měly být podle kriterií uvedených v § 31 tr. zák. obviněnému uloženy za 
jednotlivé trestné činy. Pro takové porovnání měl okresní soud podklady jen 
ohledně věci vedené u Obvodního soudu pro Prahu 6 pod sp. zn. 16 T 34/98, a to 
sdělení obvinění K. B. a obžalobu, kterou na jmenovaného podala obvodní státní 
zástupkyně pro Prahu 6 dne 7. 4. 1998, sp. zn. 1 Zt 1823/95, pro trestný čin 
vydírání podle § 235 odst. 1, 2 písm. b), c) tr. zák. V této souvislosti nutno 
zdůraznit, že na jejich základě nebylo možno učinit spolehlivý závěr, že jsou 
splněny zákonné podmínky pro rozhodnutí podle § 231 odst. 1, § 223 odst. 2 a § 
172 odst. 2 písm. a) tr. ř. Navíc okresní soud neměl žádné podklady (např. 
sdělení obvinění) pokud jde o věc vedenou u Městského státního zastupitelství v 
Praze pod sp. zn. KZv 162/2000, ze kterých by mohl učinit zjištění, jaký trest 
obviněnému hrozí za trestný čin podvodu podle § 250 odst. 1, 4 tr. zák., např. 
v čem mělo podvodné jednání spočívat, jaká výše škody měla být způsobena a pod.

Vzhledem k uvedeným skutečnostem neprovedl okresní soud všechny důkazy potřebné 
ke zjištění, zda jsou splněny zákonné podmínky pro rozhodnutí ve věci podle § 
231 odst. 1, § 223 odst. 2 a § 172 odst. 2 písm. a) tr. ř. a v důsledku toho je 
i provedené hodnocení stávajících důkazů, spočívající jen v porovnání trestní 
sazeb u shora uvedených trestných činů, nedostatečné a chybné. Proto je vadný i 
celý výrok napadeného usnesení.

Ze všech výše konstatovaných důvodů Nejvyšší soud podle § 268 odst. 2 tr. ř. 
vyslovil, že napadeným usnesením byl ve prospěch obviněného P. B.  porušen 
zákon v těch ustanoveních trestního řádu, jak bylo ve výroku tohoto rozsudku 
uvedeno. Protože byly splněny všechny podmínky § 272 odst. 1 tr. ř. (ministr 
spravedlnosti ve stížnosti pro porušení zákona podané do šesti měsíců od právní 
moci napadeného usnesení navrhl postup podle § 269 odst. 2 až § 271 tr. ř. a 
Nejvyšší soud o této stížnosti rozhodl do tří měsíců od jejího podání), tak 
Nejvyšší soud podle § 269 odst. 2 tr. ř. napadené usnesení zrušil. Současně 
zrušil všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu. Tím došlo mimo jiné 
i ke zrušení usnesení Krajského soudu v Českých Budějovicích ze dne 31. 1. 
2001, sp. zn. 3 To 94/2001, kterým byla podle § 148 odst. 1 písm. b) tr. ř. 
zamítnuta stížnost poškozeného Ing. K. V. proti usnesení Okresního soudu v 
Českém Krumlově ze dne 15. 1. 2001, sp. zn. 3 T 6/2000. Dále Nejvyšší soud 
podle § 270 odst. 1 tr. ř. Okresnímu soudu v Českém Krumlově přikázal, aby věc 
v potřebném rozsahu znovu projednal a rozhodl.

Po zrušení napadeného usnesení se trestní věc obviněného P. B.  dostala do 
procesního stadia jako po podání obžaloby. Úkolem Okresního soudu v Českém 
Krumlově bude při dodržení všech v úvahu přicházejících ustanovení trestního 
řádu věc projednat a učinit zákonu odpovídající meritorní rozhodnutí, přičemž 
nelze vyloučit ani opětovné rozhodnutí podle § 231 odst. 1, § 223 odst. 2 a § 
172 odst. 2 písm. a) tr. ř. v případě, že budou splněny příslušné zákonné 
podmínky. V této souvislosti Nejvyšší soud připomíná, že při aplikaci 
ustanovení § 172 odst. 2 písm. a) tr. ř. v situaci, kdy o jiné trestné činnosti 
ještě není pravomocně rozhodnuto a obviněnému trest teprve hrozí, je na místě 
jistá opatrnost, protože hrozba musí být reálná, podložená výsledky trestního 
řízení v další trestní věci. Příčilo by se účelu trestního řádu i trestního 
řízení (§ 1 odst. 1 tr. ř.), jímž je mimo jiné spravedlivé potrestání pachatelů 
trestných činů, jestliže by bylo zastaveno trestní stíhání obviněného z důvodu, 
že mu hrozí významnější trest z jiného trestního stíhání, které by nakonec 
skončilo např. zproštěním obviněného obžaloby nebo uložením takového trestu, 
vedle něhož trest, k němuž stíhání v rozhodované věci může vést, by nebyl zcela 
bez významu.

Poučení: Proti tomuto rozsudku není stížnost pro porušení zákona přípustná.

V Brně dne 25. října 2001

Předseda senátu:

JUDr. Jiří  H o r á k 
