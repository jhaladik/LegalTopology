Soud: Nejvyšší soud

Spisová značka: 4 Tz 79/2002

Datum rozhodnutí: 20.11.2002

Typ rozhodnutí: Rozsudek




4 Tz 79/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne    20. 
listopadu 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Danuše Novotné stížnost pro porušení zákona podanou 
ministrem spravedlnosti ve prospěch obviněných V. K.,  E. K.,  bytem M. J. 18, 
S., okr. J. H. proti trestnímu příkazu Okresního soudu v Českých Budějovicích 
ze dne 27. 11. 2001, sp. zn. 4 T 138/2001, 

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Napadeným trestním příkazem byl v ustanovení § 314e odst. 1 tr. ř., porušen 
zákon v neprospěch obviněných V. K. a E. K.

Tento trestní příkaz se v celém rozsahu zrušuje. Současně se zrušují všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením, pozbyla podkladu.

Okresnímu soudu v Českých Budějovicích se přikazuje, aby věc v potřebném 
rozsahu znovu projednal a rozhodl.

O d ů v o d n ě n í :

Trestním příkazem Okresního soudu v Českých Budějovicích ze dne 27. 11. 
2001,    čj. 4 T 138/2001-75, byl obviněný V. K. v bodě 1) tohoto trestního 
příkazu uznán vinným trestným činem krádeže podle § 247 odst. 1 písm. e) tr. 
zák., jehož se měl dopustit tím, že dne 27. 11. 2000 kolem 9.00 hod. v 
megamarketu P. v J. H. odcizil různé zboží, čímž způsobil společnosti A. C. R., 
a. s., pobočka P. J. H., J. 838, škodu v celkové výši 577,30 Kč a tohoto činu 
se dopustil přesto, že byl trestním příkazem Okresního soudu v Jihlavě ze dne 
31. 5. 2000, čj.   13 T 187/2000-65, který nabyl právní moci dne 13. 6. 2000, 
uznán vinným z trestného činu krádeže podle § 247 odst. 1 písm. a) tr. zák. a 
odsouzen k trestu odnětí svobody v trvání dvou měsíců, jehož výkon mu byl 
podmíněně odložen na zkušební dobu jednoho roku, dále obvinění V. K. a E. K. v 
bodě 2) byli uznáni vinnými trestným činem krádeže podle § 247 odst. 1 písm. 
a), e) tr. zák., kterého se dopustili tím, že dne 30. 3. 2001 v době od 11.30 
hod. do 15.35 hod. v Č. B. postupně odcizili v supermarketu I. ve  S. ul. čp. 
1272 a v supermarketu T. různé zboží, čímž způsobili společnosti S. Č. o. s. s. 
r. o., filiálka I. Č. B. škodu v celkové výši 281,10 Kč a společnosti Jednota 
spotřební družstvo, L. 1625/156, Č. B., škodu v celkové výši 2.217,50 Kč a 
takto jednali přesto, že byli trestním příkazem Okresního soudu v Jihlavě ze 
dne 31. 5. 2000, čj. 13 T 187/2000-65, který nabyl právní moci dne   13. 6. 
2000, uznáni vinnými z trestného činu krádeže podle § 247 odst. 1 písm. a) tr. 
zák. a odsouzeni k trestu odnětí svobody v délce dvou měsíců, jehož výkon byl 
oběma podmíněně odložen na zkušební dobu jednoho roku.

Za to byl obviněný V. K. podle § 247 odst. 1 tr. zák  s přihlédnutím k § 35 
odst. 1 tr. zák. odsouzen k úhrnnému trestu odnětí svobody v trvání sedmi 
měsíců a obviněná E. K. odsouzena podle § 247 odst. 1  tr. zák  k trestu odnětí 
svobody v trvání šesti měsíců, přičemž oběma obviněným byl výkon těchto trestů 
podle § 58 odst. 1 písm. a) a § 59 odst. 1 tr. zák. podmíněně odložen na 
zkušební dobu dvou let a šesti měsíců. Trestní příkaz nabyl právní moci dnem 
20. 12. 2001, když žádným z obviněných proti němu nebyl  v zákonné lhůtě podán 
odpor.

Proti tomuto pravomocnému trestnímu příkazu podal ministr spravedlnosti 
stížnost pro porušení zákona ve prospěch obviněných V. K. a E. K. Okresnímu 
soudu vytýká, že vzhledem k důkazní situaci nebylo možno považovat skutkový 
stav v této trestní věci za natolik spolehlivě prokázaný jak má na mysli 
ustanovení § 314e odst. 1 tr. ř.

Toto tvrzení dokládá ministr spravedlnosti tím, že provedeným dokazováním 
nebyla pokud jde o trestnou činnost v bodě 1) trestního příkazu u obviněného V. 
K. znaleckým posudkem z oboru zdravotnictví odvětví psychiatrie prověřena 
obhajoba obviněného, že kritického dne jednal pod vlivem léků a vůbec si 
neuvědomoval své jednání. Důkazní situace v bodě 2) trestního příkazu je podle 
názoru ministra spravedlnosti ještě složitější, neboť obvinění V. K. a E. K. 
byli ponecháni pracovníky ostrahy ve své činnosti a prováděli další nákupy a 
krádeže, což komplikuje vyčíslení výše škody, přičemž hlavním nedostatkem 
dokazování je ta skutečnost, že nebylo žádným způsobem dokladováno, jaká část 
zajištěného zboží byla obviněnými řádně zakoupena a zaplacena. Ministr 
spravedlnosti dále uvádí, že bezpečně nebyla vyvrácena ani obhajoba obviněných, 
že část zboží byla jimi již  přivezena z místa jejich bydliště pro dceru. V 
tomto případě měla být vyslechnuta jako svědkyně také dcera obviněných V. K., 
jak již navrhoval obhájce obviněných při seznámení s výsledky vyšetřování. 
Navrhl proto, aby Nejvyšší soud podle § 268 odst. 2 tr. ř. vyslovil, že 
trestním příkazem Okresního soudu v Českých Budějovicích ze dne 27. 11. 2001, 
čj. 4 T 138/2001-75, jakož i v řízení jemu předcházejícím, byl porušen zákon v 
ustanovení § 2 odst. 5 tr. ř. a  § 314e odst. 1 tr. ř. a aby podle § 269 odst. 
2 tr. ř. napadený trestní příkaz zrušil a dále postupoval podle § 270 odst. 1 
tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 314e odst. 1 tr. ř., ve znění platném do 31. 12. 2001, samosoudce  
může  bez  projednání  věci  v hlavním líčení vydat  trestní  příkaz,  
jestliže   skutkový  stav  je  spolehlivě prokázán opatřenými důkazy.

Citovanými ustanoveními trestního řádu se Okresní soud v Českých Budějovicích 
neřídil, neboť vzhledem k uplatněné obhajobě obviněných nelze považovat 
skutkový  stav za  spolehlivě prokázaný opatřenými důkazy. V souvislosti s 
obhajobou obviněného V. K. ke skutku uvedenému v bodě I. napadeného trestního 
příkazu, že vlivem léků si vůbec neuvědomoval své jednání, je nutno 
konstatovat, že skutkový stav nebyl  v tomto směru spolehlivě prokázán, pokud v 
přípravném řízení tato obhajoba nebyla vyvrácena. Zde je možno odkázat na R 
33/1968 Sbírky soudních rozhodnutí a stanovisek, v němž  již bylo vysvětleno, 
že nasvědčují-li konkrétní okolnosti tomu, že obviněný může trpět duševní 
poruchou, která v době činu mohla vylučovat nebo snižovat jeho příčetnost, musí 
být tato možnost v trestním řízení ověřena a otázka duševního zdraví obviněného 
objasněna, a to zpravidla přibráním znalce. I když ne každá taková obhajoba 
vede nutně ke zkoumání duševního stavu znalcem, její existence vylučuje věc 
vyřídit bez dalšího trestním příkazem.  

Okresní soud v Českých Budějovicích nerozhodoval na základě důkazů před ním 
provedených v hlavním líčení, jak bylo navrženo v obžalobě ze dne 29. 10. 2001, 
nýbrž pouze na základě spisového materiálu, který mu byl spolu s podanou 
obžalobou předložen. Jak již bylo zmíněno, rozhodující podmínkou pro vydání 
trestního příkazu je spolehlivé prokázání skutkového stavu opatřenými důkazy. 
Samosoudce tedy musí hodnotit předložené důkazy spolu s podanou obžalobou v tom 
směru, zda jimi je prokázán skutkový stav, o němž nejsou důvodné pochybnosti, v 
rozsahu potřebném pro vydání trestního příkazu. Pokud jde o bod II. trestního 
příkazu samosoudce přehlédl nebo nevzal v úvahu námitky obviněných ohledně  
seznamu odcizených věcí a tudíž i vyčíslení výše škody, které důkazy 
provedenými v přípravném řízení nelze považovat  za plně vyvrácené. Za této 
situace tedy nebylo možné ve věci rozhodnout o vině a trestu bez jejího 
projednání v hlavním líčení. 

	

Nejvyšší soud proto podle § 268 odst. 2 tr. ř. vyslovil porušení zákona v 
neprospěch obviněných V. K. a E. K. v ustanovení § 314e odst. 1 tr. ř., v 
podstatě v souladu s návrhem ministra spravedlnosti, neakceptoval jen namítané 
porušení zákona též v ustanovení § 2 odst. 5 tr. ř., ve znění platném do 31. 
12. 2001, podle něhož orgány  činné v trestním řízení  postupují tak,  aby byl 
zjištěn  skutkový stav  věci, o  němž nejsou  důvodné pochybnosti, a to  v  
rozsahu,  který  je  nezbytný  pro jejich rozhodnutí. Bez návrhu  stran  
objasňují  stejně  pečlivě  okolnosti  svědčící  ve prospěch i  v neprospěch 
obviněného.  Doznání obviněného nezbavuje orgány  činné  v  trestním  řízení  
povinnosti  přezkoumat všechny okolnosti případu. Podle přesvědčení Nejvyššího 
soudu povaha a závažnost nedostatků ve skutkovém zjištění v projednávané věci 
nebránily postavení obviněných před soud, bránily však rozhodnutí formou 
trestního příkazu.  

Po vyslovení porušení zákona v neprospěch obviněných pak Nejvyšší soud podle § 
269 odst. 2 tr. ř. zrušil nejen napadený trestní příkaz v celém rozsahu, nýbrž 
i všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu. Načež  Okresnímu 
soudu v Českých Budějovicích podle § 270 odst. 1 tr. ř. přikázal, aby věc v 
potřebném rozsahu znovu projednal a rozhodl. Za dané  důkazní situace to 
znamená projednat obžalobu Okresního státního zastupitelství v Českých 
Budějovicích ze dne 29. 10. 2001, sp. zn. 1 Zt 564/200, v hlavním líčení a 
znovu rozhodnout o vině a trestu obviněných V.  K.  a E. K. Okresnímu soudu se 
v té souvislosti připomíná, že podle § 273 věty první tr. ř., jestliže Nejvyšší 
soud vyslovil, že zákon byl porušen v neprospěch obviněného, nemůže v novém 
řízení dojít ke změně rozhodnutí v jeho neprospěch a je povinen respektovat i 
ustanovení § 270 odst. 4 tr. ř. 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. ř.). V 
Brně dne 20. listopadu 2002

Předseda senátu:

JUDr. Juraj  M a l i k  

	
