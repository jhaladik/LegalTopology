Soud: Nejvyšší soud

Spisová značka: 7 Tz 22/2001

Datum rozhodnutí: 21.02.2001

Typ rozhodnutí: Rozsudek




7 Tz 22/2001

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud projednal ve veřejném zasedání dne 21. února 2001 v senátě 
složeném z předsedy JUDr. Petra Hrachovce a soudců JUDr. Zdeňka Sováka a JUDr. 
Jana Engelmanna stížnost pro porušení zákona podanou ministrem spravedlnosti ve 
prospěch obviněného J. D., v trestní věci vedené u Okresního soudu ve 
Strakonicích pod sp. zn. 3 T 112/2000 a podle § 268 odst. 2 tr. ř., § 269 odst. 
2 tr. ř. rozhodl t a k t o :

Pravomocným rozsudkem Okresního soudu ve Strakonicích ze dne 22. 8. 2000, sp. 
zn. 3 T 112/2000,

b y l p o r u š e n z á k o n 

v ustanoveních § 23 odst. 1 tr. zák., § 45 odst. 2 tr. zák. v neprospěch 
obviněného J. D.

	V tomto rozsudku Okresního soudu ve Strakonicích se z r u š u j e výrok 
o uložení trestu obecně prospěšných prací. Zrušují se také další rozhodnutí na 
zrušenou část rozsudku obsahově navazující, pokud vzhledem ke změně, k níž 
došlo zrušením, pozbyla podkladu.

Odůvodnění:

Rozsudkem Okresního soudu ve Strakonicích ze dne 22. 8. 2000, sp. zn. 3 T 
112/2000, byl obviněný J. D. uznán vinným trestným činem porušování domovní 
svobody podle § 238 odst. 1 tr. zák. a trestným činem krádeže podle § 247 odst. 
1 písm. a), b) tr. zák. a odsouzen za tyto trestné činy a dále za trestný čin 
krádeže podle § 247 odst. 1 písm. e) tr. zák., jímž byl uznán vinným trestním 
příkazem Okresního soudu v Českých Budějovicích ze dne 26. 4. 2000, sp. zn. 4 T 
52/2000, podle § 238 odst. 1 tr. zák., § 35 odst. 2 tr. zák. k souhrnnému 
trestu odnětí svobody na osm měsíců, jehož výkon byl podle § 58 odst. 1 písm. 
a) tr. zák. podmíněně odložen na zkušební dobu, která byla podle § 59 odst. 1 
tr. zák. stanovena na dva roky, a podle § 45 odst. 1, 2 tr. zák., § 45a odst. 
1, 2 tr. zák. k trestu obecně prospěšných prací na 80 hodin. Zároveň byl zrušen 
výrok o trestu v trestním příkazu Okresního soudu v Českých Budějovicích ze dne 
26. 4. 2000, sp. zn. 4 T 52/2000, a všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Podle § 229 odst. 1 tr. ř. byla poškozená obchodní společnost M+S, s. 
r. o., S., V. 217, s nárokem na náhradu škody odkázána na řízení ve věcech 
občanskoprávních.

Trestného činu porušování domovní svobody podle § 238 odst. 1 tr. zák. se 
obviněný dopustil podle zjištění Okresního soudu ve Strakonicích tím, že v 
přesně nezjištěné době v nočních hodinách ze 4. 1 na 5. 1. 2000 ve V., okr. S., 
za účelem přespání neoprávněně vnikl rozbitou skleněnou výplní okna do 
rekreačního domku v ulici V L., který patří majitelkám B. B. a Z. Š., a v tomto 
objektu se zdržel do dopoledních hodin dne 5. 1. 2000, přičemž dům opustil 
kolem 11.00 hodin a byl zadržen policejním orgánem. 

Trestného činu krádeže podle § 247 odst. 1 písm. a), b) tr. zák. se obviněný 
dopustil podle zjištění Okresního soudu ve Strakonicích společně s odsouzeným 
mladistvým D. N. za použití klíčů, které předtím odcizil mladistvý D. N., tím, 
že dne 6. 3. 1999 kolem 22.30 hodin ve V., okr. S., vnikl do prodejny obchodní 
společnosti M+S, s. r. o., na B. ulici a z pokladny odcizil hotovost nejméně 
318 Kč ke škodě obchodní společnosti M+S, s. r. o., S., V. 217, a dále tím, že 
dne 7. 3. 1999 kolem 04.30 hodin vnikl do téže prodejny uvedené obchodní 
společnosti a odcizil tam jednak ke škodě obchodní společnosti M+S, s. r. o., 
vrtačku v hodnotě 4 300 Kč, elektrickou řetězovou pilu v hodnotě 3 700 Kč a 
balení svářecího drátu v hodnotě 700 Kč, jednak ke škodě vedoucího prodejny S. 
K. elektrický holicí strojek v hodnotě 950 Kč.

Rozsudek nabyl právní moci v řízení před Okresním soudem ve Strakonicích jako 
soudem prvního stupně.

Ministr spravedlnosti podal dne 19. 1. 2001 ve prospěch obviněného stížnost pro 
porušení zákona proti pravomocnému rozsudku Okresního soudu ve Strakonicích s 
tím, že tento soud porušil v neprospěch obviněného zákon, pokud mu vedle trestu 
odnětí svobody, byť podmíněně odloženého, uložil trest obecně prospěšných 
prací. Ministr spravedlnosti poukázal na to, že takové rozhodnutí o trestu je v 
rozporu s ustanovením § 45 odst. 2 tr. zák. Proto ministr spravedlnosti navrhl, 
aby Nejvyšší soud vyslovil toto porušení zákona, aby zrušil napadený rozsudek a 
aby dále postupoval podle § 270 odst. 1 tr. ř., tj. aby přikázal nové 
projednání a rozhodnutí věci.

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost všech výroků napadeného rozsudku, jakož i řízení, jež 
mu předcházelo, a shledal, že zákon byl porušen.

Napadený rozsudek je výsledkem řízení, v němž bylo postupováno podle trestního 
řádu a v němž nedošlo k žádným podstatným vadám, zejména pokud by mohly mít 
vliv na objasnění věci nebo na možnost uplatnění práva obhajoby. V tomto řízení 
Okresní soud ve Strakonicích provedl všechny důkazy nutné pro zjištění 
skutkového stavu, o němž nejsou důvodné pochybnosti, a vyvodil z nich 
odpovídající skutková zjištění. Správně zjištěný skutkový stav Okresní soud ve 
Strakonicích posoudil v souladu se zákonem jednak jako trestný čin porušování 
domovní svobody podle § 238 odst. 1 tr. zák., pokud jde o vniknutí do 
rekreačního domku B. B. a Z. Š., a jednak jako trestný čin krádeže podle § 247 
odst. 1 písm. a), b) tr. zák., pokud jde o odcizení peněz a věcí v prodejně 
obchodní společnosti M+S, s. r. o. Výrok o vině obviněného je tedy správný.

Na meritorní správnosti výroku o vině nic nemění ani drobné nepřesnosti, které 
napadený rozsudek vykazuje. Ve skutkové části výroku o vině trestným činem 
krádeže je v souladu s výsledky dokazování uvedeno, že obviněný odcizil dne 7. 
3. 1999 v prodejně obchodní společnosti M+S, s. r. o., ke škodě této obchodní 
společnosti vrtačku v hodnotě 4 300 Kč, elektrickou řetězovou pilu v hodnotě 3 
700 Kč a jedno balení svářecího drátu v hodnotě 700 Kč. Celková hodnota těchto 
věcí je 8 700 Kč, a nikoli 7 800 Kč, jak chybně uvedl Okresní soud ve 
Strakonicích v napadeném rozsudku. Okresnímu soudu ve Strakonicích je třeba 
vytknout také to, že ačkoli jinak správně uznal obviněného vinným trestným 
činem krádeže podle § 247 odst. 1 písm. a), b) tr. zák., neuvedl v tzv. právní 
větě výroku o vině to, že obviněný způsobil škodu nikoli nepatrnou, což je 
zákonný znak trestného činu krádeže podle § 247 odst. 1 písm. a) tr. zák.

Při rozhodování o trestu Okresní soud ve Strakonicích správně postřehl, že je 
namístě uložit obviněnému souhrnný trest podle § 35 odst. 2 tr. zák. jednak za 
trestné činy, jimiž obviněného sám uznal vinným napadeným rozsudkem, a jednak 
za trestný čin krádeže podle § 247 odst. 1 písm. e) tr. zák., jímž byl obviněný 
pravomocně uznán vinným trestním příkazem Okresního soudu v Českých 
Budějovicích ze dne 26. 4. 2000, sp. zn. 4 T 52/2000. Tento trestný čin 
spočíval v tom, že obviněný dne 6. 3. 2000 odcizil v prodejně drogerie barvu na 
vlasy v hodnotě 72,90 Kč, ačkoli předtím byl pro dva trestné činy krádeže podle 
§ 247 odst. 1 písm. b), odst. 2 tr. zák. jako mladistvý odsouzen v trestní věci 
vedené u Okresního soudu v Českých Budějovicích pod sp. zn. 3 T 121/98 (v 
trestním příkaze je nepřesně uvedeno 3 T 131/98). Citovaným trestním příkazem 
Okresního soudu v Českých Budějovicích byl obviněnému uložen trest obecně 
prospěšných prací na 80 hodin.

Pokud Okresní soud ve Strakonicích uložil obviněnému za všechny sbíhající se 
trestné činy souhrnný trest odnětí svobody na osm měsíců podmíněně se zkušební 
dobou na dva roky, rozhodl způsobem, na němž nemá Nejvyšší soud co měnit, 
protože uvedený podmíněný trest odnětí svobody není ve zřejmém nepoměru k 
stupni nebezpečnosti trestných činů pro společnost nebo poměrům pachatele a 
jako druh trestu není ve zřejmém rozporu s účelem trestu (§ 266 odst. 2 tr. ř.).

Avšak tím, že Okresní soud ve Strakonicích v rámci souhrnného trestu uložil 
obviněnému ještě trest obecně prospěšných prací, rozhodl způsobem, na který se 
vztahuje ustanovení § 266 odst. 2 tr. ř. potud, že trest obecně prospěšných 
prací jako druh trestu je v posuzované věci ve zřejmém rozporu s účelem trestu 
vymezeným v § 23 odst. 1 tr. zák. V evidentním rozporu s účelem trestu je 
uložený trest obecně prospěšných prací již proto, že jeho uložení vedle trestu 
odnětí svobody je výslovně vyloučeno ustanovením § 45 odst. 2 tr. zák.

Nejvyšší soud proto vyslovil, že napadeným rozsudkem byl porušen zákon v 
ustanoveních § 23 odst. 1 tr. zák., § 45 odst. 2 tr. zák. v neprospěch 
obviněného, a zrušil napadený rozsudek ve výroku o uložení trestu obecně 
prospěšných prací. Zároveň zrušil všechna další rozhodnutí, která na výrok o 
uložení trestu obecně prospěšných prací obsahově navazují a která zrušením 
tohoto výroku pozbyla podkladu. Výrok o uložení podmíněného trestu odnětí 
svobody zůstal v napadeném rozsudku nedotčen.

V souvislosti s uložením souhrnného trestu Okresní soud ve Strakonicích správně 
zrušil výrok o trestu v trestním příkaze Okresního soudu v Českých Budějovicích 
ze dne 26. 4. 2000, sp. zn. 4 T 52/2000, a další obsahově navazující 
rozhodnutí, která zrušením uvedeného výroku pozbyla podkladu. V tomto ohledu 
zůstal napadený rozsudek Okresního soudu ve Strakonicích rovněž nedotčen.

Beze změny zůstal také výrok, jímž Okresní soud ve Strakonicích odkázal 
poškozenou obchodní společnost M+S, s. r. o., S., V. 217, s nárokem na náhradu 
škody na řízení ve věcech občanskoprávních.

Poučení: Proti tomuto rozsudku není opravný prostředek přípustný.

V Brně dne 21. února 2001

Předseda senátu:

JUDr. Petr Hrachovec
