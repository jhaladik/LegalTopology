Soud: Nejvyšší soud

Důvod dovolání: § 314 odst. 2 písm.e) tr. ř. 

Spisová značka: 8 Tz 6/2011

Datum rozhodnutí: 27.04.2011

Typ rozhodnutí: ROZSUDEK


Heslo: Trestní příkaz

Dotčené předpisy: § 314e odst. 2 písm. a) tr. ř.

Kategorie rozhodnutí: D




8 Tz 6/2011
ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud České republiky projednal ve veřejném zasedání konaném dne 27. 
dubna 2011 v senátě složeném z předsedy JUDr. Jana Bláhy a soudkyň JUDr. Věry 
Kůrkové a JUDr. Milady Šámalové stížnost pro porušení zákona, kterou podal 
ministr spravedlnosti České republiky ve prospěch obviněného R. Z., proti 
pravomocnému trestnímu příkazu samosoudce Okresního soudu v Prostějově ze dne 
30. 6. 2008, sp. zn. 1 T 113/2008, a rozhodl  t a k t o :

I.

Podle § 268 odst. 2 tr. ř. se vyslovuje, že pravomocným trestním příkazem    
Okresního soudu v Prostějově ze dne 30. 6. 2008, sp. zn. 1 T 113/2008,  byl  
porušen  zákon  v ustanovení § 314e odst. 2 písm. a) tr. ř. (ve znění účinném v 
době jeho vydání) v neprospěch obviněného R. Z.

Podle § 269 odst. 2 tr. ř. se napadený trestní příkaz zrušuje ve výroku o 
uloženém trestu odnětí svobody, jeho podmíněném odkladu a současně vysloveném 
dohledu. 
 
Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

II.

Podle § 271 odst. 1 tr. ř. se rozhoduje tak, že obviněnému R. Z.  s e   u k l á 
d á  za trestný čin nedovolené výroby a držení omamných a psychotropních látek 
a jedů podle § 187a odst. 1 tr. zák., ohledně něhož zůstal napadený trestní 
příkaz nedotčen, podle § 187a odst. 1 tr. zák. trest odnětí svobody v trvání 
dvanácti měsíců, jehož výkon se podle § 60a odst. 1, 2 tr. zák. podmíněně 
odkládá na zkušební dobu v trvání dvou let za současného vyslovení dohledu.
Odůvodnění:

	
	Státní zástupce Okresního státního zastupitelství v Prostějově podal 
dne 25. 4. 2008 pod sp. zn. 1 ZT 92/2008 u Okresního soudu v Prostějově 
obžalobu na obviněného R. Z. (dále jen „obviněný“) pro trestný čin nedovolené 
výroby a držení omamných a psychotropních látek a jedů podle § 187 odst. 1 
zákona č. 140/1961 Sb., trestního zákona, ve znění pozdějších předpisů (dále 
jen „tr. zák.“), jehož se měl dopustit tím, že „od v blíže neurčené doby na 
jaře 2007 do 9. října 2007 v místě trvalého bydliště v obci Š., okres P., kdy 
bez příslušného povolení, za účelem výroby drogy tzv. marihuany, pěstoval 
rostliny cannabis sativa, které následně zpracovával do podoby využitelné k 
toxikomanii, tedy do sušené hmoty, která obsahovala psychotropní látku 
tetrahydrokanabinol, jež je zařazena v příloze č. 5 zákona č. 167/1998 Sb., o 
návykových látkách a o změně některých dalších zákonů, ve znění pozdějších 
předpisů, a je zařazena do seznamu II podle Úmluvy o psychotropních látkách 
(vyhláška č. 62/1989), s vědomím, že se o takovou látku jedná“. 
Samosoudce Okresního soudu v Prostějově trestním příkazem ze dne 30. 6. 2008, 
sp. zn. 1 T 113/2008, uznal obviněného vinným, že „od blíže neurčené doby na 
jaře 2007 do 9. října 2007 v místě svého trvalého bydliště v obci Š., okres P., 
bez příslušného povolení, za účelem opatření drogy tzv. marihuany pro svoji 
potřebu pěstoval rostliny cannabis sativa, které následně zpracovával do podoby 
využitelné k toxikomanii, tedy do 643 g sušené hmoty, která obsahovala 
psychotropní látku tetrahydrokonabinol, jež je zařazena v příloze č. 5 zákona 
č. 167/1998 Sb., o návykových látkách a o změně, některých dalších zákonů, ve 
znění pozdějších předpisů, a je zařazena do seznamu II podle Úmluvy o 
psychotropních látkách (vyhláška č. 62/1989 Sb.), s vědomím, že se o takovou 
látku jedná“. Takto poněkud upřesněný skutek právně kvalifikoval (na rozdíl od 
obžaloby) jako trestný čin nedovolené výroby a držení omamných a psychotropních 
látek a jedů podle § 187a odst. 1 tr. zák. a obviněnému podle téhož ustanovení 
s přihlédnutím k § 314e odst. 2 tr. ř. uložil trest odnětí svobody v trvání 
šestnácti měsíců, jehož výkon podle § 60a odst. 1, 2 tr. zák. podmíněně odložil 
na zkušební dobu v trvání dvou let za současného vyslovení dohledu, a podle § 
55 odst. 1 písm. a) tr. zák. trest propadnutí věcí (blíže specifikovaných ve 
výrokové části rozhodnutí), které podle § 55 odst. 5 tr. zák. připadají státu. 
Tento trestní příkaz nabyl právní moci dne 23. 8. 2008, takže konec zkušební 
doby byl obviněnému vyznačen dnem 23. 8. 2010. Nedlouho před jejím uplynutím 
samosoudce okresního soudu zjistil, že trest odnětí svobody, který mu trestním 
příkazem uložil, přesahuje nejvyšší přípustnou výměru stanovenou v § 314e odst. 
2 písm. a) tr. ř., a proto inicioval podnět ke stížnosti pro porušení zákona.
Ministr spravedlnosti tento podnět akceptoval a dne 21. 1. 2011 podal u 
Nejvyššího soudu České republiky (dále jen „Nejvyšší soud“) podle § 266 odst. 1 
tr. ř. proti citovanému trestnímu příkazu stížnost pro porušení zákona ve 
prospěch obviněného. 
V odůvodnění této stížnosti ministr spravedlnosti (mimo jiné) uvedl, že podle § 
314e odst. 2 písm. a) tr. ř. (účinného v době rozhodování) lze trestním 
příkazem uložit trest odnětí svobody do jednoho roku s podmíněným odkladem jeho 
výkonu. Toto ustanovení však Okresní soud v Prostějově v době vydání trestního 
příkazu porušil, když obviněnému uložil trest odnětí svobody v trvání šestnácti 
měsíců. Zjištěné porušení zákona je proto třeba napravit, přestože uložený 
trest je v rámci trestní sazby trestu odnětí svobody podle § 187a odst. 1 tr. 
zák. účinného v době rozhodování. Pokud soud považoval právě trest tohoto druhu 
a stanovené výměry za zákonu odpovídající a přiměřený, neměl rozhodovat formou 
trestního příkazu, ale trest měl uložit v hlavním líčení. 
Z tohoto důvodu ministr spravedlnosti v závěru podané stížnosti pro porušení 
zákona navrhl, aby Nejvyšší soud: 
1.	podle § 268 odst. 2 tr. ř. vyslovil, že trestním příkazem Okresního 
soudu v Prostějově ze dne 30. 6. 2008, sp. zn. 1 T 113/2008, a v řízení, které 
jeho vydání předcházelo, byl porušen zákon v neprospěch obviněného, a to v 
ustanovení § 314e odst. 2 písm. a) tr. ř., 
2.	podle § 269 odst. 2 tr. ř. napadené rozhodnutí v celém rozsahu 
zrušil, včetně dalších rozhodnutí na něho obsahově navazujících, pokud vzhledem 
ke změně, k níž zrušením došlo, pozbyla podkladu; 
3.	  a dále postupoval podle § 270 odst. 1 tr. ř. 

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a dospěl k závěru, že zákon byl porušen. 

Podle § 266 odst. 1 věty první tr. ř. platí, že proti pravomocnému rozhodnutí 
soudu nebo státního zástupce, jímž byl porušen zákon nebo které bylo učiněno na 
podkladě vadného postupu řízení, může ministr spravedlnosti podat u Nejvyššího 
soudu stížnost pro porušení zákona. Odst. 2 tohoto ustanovení sice obsahuje 
omezení v tom směru, že proti výroku o trestu lze stížnost pro porušení zákona 
podat jen tehdy, jestliže trest je ve zřejmém nepoměru k stupni nebezpečnosti 
činu pro společnost nebo k poměrům pachatele nebo jestliže uložený druh trestu 
je v zřejmém rozporu s účelem trestu, avšak podle názoru Nejvyššího soudu právě 
překročení horní hranice zákonné trestní sazby stanovené pro trestní příkaz 
(jakož i pro trest stejného druhu), je třeba považovat (v širším slova smyslu) 
za uložení druhu trestu, který je v zřejmém rozporu s jeho účelem. 
Pachatele trestného činu nedovolené výroby a držení omamných a psychotropních 
látek a jedů podle § 187a odst. 1 tr. zák. (ve znění účinném v době, kdy jej 
obviněný spáchal) bylo možné potrestat odnětím svobody až na dvě léta nebo 
peněžitým trestem. Uložil-li proto samosoudce okresního soudu obviněnému shora 
citovaným trestním příkazem trest odnětí svobody v trvání šestnácti měsíců, 
jehož výkon podle § 60a odst. 1, 2 tr. zák. podmíněně odložil na zkušební dobu 
v trvání dvou let za současného vyslovení dohledu, je zřejmé, že tak učinil v 
rámci zákonné trestní sazby [pro úplnost lze poznamenat, že trest propadnutí 
věci podle § 55 odst. 1 písm. a) tr. zák. bylo možno obviněnému uložit vzhledem 
k ustanovení § 28 odst. 1 tr. zák.]. 
Rozhodl-li se ovšem samosoudce okresního soudu vydat v dané věci trestní 
příkaz, byl při takovém rozhodování limitován dalším zákonným ustanovením.

Podle § 314e odst. 1 tr. ř. (ve znění účinném v době vydání trestního příkazu) 
sice platilo, že samosoudce může bez projednání věci v hlavním líčení vydat 
trestní příkaz, jestliže skutkový stav je spolehlivě prokázán opatřenými 
důkazy, a to i ve zjednodušeném řízení konaném po zkráceném přípravném řízení, 
avšak podle odst. 2 písm. a) tohoto ustanovení (rovněž ve znění účinném v době 
vydání trestního příkazu) bylo možno trestním příkazem uložit trest odnětí 
svobody do jednoho roku s podmíněným odkladem jeho výkonu [zase jen pro úplnost 
lze poznamenat, že podle jeho tehdejšího písm. e) bylo možno uložit rovněž 
trest propadnutí věci]. 

Už z toho je zřejmé, že obviněnému uložený trest odnětí svobody v trvání 
šestnácti měsíců (byť jeho výkon byl podle § 60a odst. 1, 2 tr. zák. podmíněně 
odložen na zkušební dobu v trvání dvou let za současného vyslovení dohledu) je 
trestem vyměřeným v rozporu s ustanovením § 314e odst. 2 písm. a) tr. ř. (ve 
znění účinném v době vydání trestního příkazu).

Nejvyšší soud proto nejprve podle § 268 odst. 2 tr. ř. vyslovil, že pravomocným 
trestním příkazem Okresního soudu v Prostějově ze dne 30. 6. 2008, sp. zn. 1 T 
113/2008, byl  porušen zákon v ustanovení § 314e odst. 2 písm. a) tr. ř. (ve 
znění účinném v době vydání trestního příkazu) v neprospěch obviněného. Poté 
podle § 269 odst. 2 tr. ř. tento trestní příkaz zrušil ve výroku o uloženém 
trestu odnětí svobody,  jeho podmíněném odkladu a současně vysloveném dohledu. 
Zároveň zrušil všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu. 

Pro úplnost lze poznamenat, že výrok o vině trestným činem nedovolené výroby a 
držení omamných a psychotropních látek a jedů podle § 187a odst. 1 tr. zák. a 
výrok o uloženém trestu propadnutí věci zůstal rozhodnutím Nejvyššího soudu 
nedotčen. Bylo tomu tak jednak proto, že jde o oddělitelné výroky, jednak 
proto, že ponecháním těchto výroků v platnosti si Nejvyšší soud vytvořil 
předpoklady pro navazující rozhodnutí.

Nejvyšší soud totiž neakceptoval návrh ministra spravedlnosti na další postup 
podle § 270 odst. 1 tr. ř. a Okresnímu soudu v Prostějově nepřikázal, aby věc v 
potřebném rozsahu znovu projednal a rozhodl. Postupoval naopak podle § 271 
odst. 1 tr. ř., podle něhož může při zrušení napadeného rozhodnutí také sám 
hned rozhodnout ve věci, je-li možno rozhodnutí učinit na podkladě skutkového 
stavu, který byl v napadeném rozhodnutí správně zjištěn. 

Právě o takovou situaci se jednalo i v dané věci, v níž Nejvyšší soud zjistil 
pochybení soudu prvního stupně při vydání trestního příkazu pouze ve výroku o 
výměře uloženého trestu odnětí svobody. Trestní příkaz přitom nabyl právní moci 
dne 23. 8. 2008, takže dvouletá zkušební doba obviněnému uplynula již dne 23. 
8. 2010. Za této situace a při vědomí toho, že zákon byl porušen pouze v 
neprospěch obviněného, takže v dalším řízení nemůže dojít ke změně rozhodnutí v 
jeho neprospěch (srov. § 273 tr. ř.), Nejvyšší soud chybný a v důsledku toho 
zrušený výrok o výměře uloženého trestu odnětí svobody z trestního příkazu 
soudu prvního stupně nahradil výrokem vlastním. Při stanovení výše tohoto druhu 
trestu přihlédl k tomu, že samosoudce soudu prvního stupně zvolenou výměrou 
trestu odnětí svobody ve vydaném trestním příkazu nepochybně chtěl vyjádřit, že 
stupeň společenské nebezpečnosti trestného činu je ve srovnání s jinými 
takovými činy vyšší, což je dáno jak činem samotným, tak osobou v minulosti již 
opakovaně trestaného obviněného. Proto zvolil trest ve výměře dvanácti měsíců, 
tedy v polovině zákonné trestní sazby, který mohl trestním příkazem     uložit 
– pokud by respektoval ustanovení § 314e odst. 2 písm. a) tr. ř. – i samosoudce 
soudu prvního stupně. Výkon tohoto trestu Nejvyšší soud (ve shodě s trestním 
příkazem) podle § 60a odst. 1, 2 tr. zák. podmíněně odložil na zkušební dobu v 
trvání dvou let za současného vyslovení dohledu nad obviněným.

Poučení: Proti tomuto rozhodnutí není opravný prostředek přípustný.
V Brně dne 27. dubna 2011
Předseda senátu:
JUDr.JanBláha 



