Název judikátu: Odůvodnění rozhodnutí státního zástupce

Právní věta: 
Stížnost pro porušení zákona podaná jen proti odůvodnění pravomocného rozhodnutí soudu nebo  státního zástupce není přípustná. 

Soud: Nejvyšší soud

Spisová značka: 8 Tz 46/2018

Datum rozhodnutí: 24.04.2019

Typ rozhodnutí: ROZSUDEK


Heslo: Řízení o stížnosti pro porušení zákona

Dotčené předpisy: § 266 odst. 1 tr. ř., § 267 odst. 1 tr. ř.

Kategorie rozhodnutí: A


Publikováno ve sbírce pod číslem: 52 / 2019



8 Tz 46/2018-67 



ČESKÁ REPUBLIKA
ROZSUDEK
JMÉNEM REPUBLIKY
         Nejvyšší soud projednal ve veřejném zasedání konaném dne 24. 4. 2019 v 
senátě složeném z předsedkyně JUDr. Milady Šámalové a soudců JUDr. Jana Bláhy a 
JUDr. Věry Kůrkové stížnost pro porušení zákona podanou ministrem spravedlnosti 
České republiky ve prospěch obviněných M. H., nar. XY, trvale bytem XY, M. T., 
nar. XY, trvale bytem XY, F. Š., nar. XY, trvale bytem XY, Š. K., nar. XY, 
Slovenská republika, přechodně bytem XY, L. F., nar. XY, trvale bytem XY a F. 
S., nar. XY, okres Vsetín, trvale bytem XY, proti pravomocnému usnesení státní 
zástupkyně Krajského státního zastupitelství v Brně ze dne 20. 4. 2018, sp. zn. 
2 KZV 16/2017, a rozhodl t a k t o :
I. Podle § 268 odst. 2 tr. ř. se vyslovuje, že pravomocným usnesením státní 
zástupkyně Krajského státního zastupitelství v Brně ze dne 20. 4. 2018, sp. zn. 
2 KZV 16/2017, byl porušen zákon v ustanoveních § 134 odst. 2 a § 148 odst. 1 
písm. c) tr. ř., a v řízení předcházejícím § 147 odst. 1 tr. ř. v neprospěch 
obviněných M. H., M. T., F. Š., Š. K., L. F. a F. S.

           II. Podle § 269 odst. 2 tr. ř. se zrušuje usnesení státní zástupkyně 
Krajského státního zastupitelství v Brně ze dne 20. 4. 2018, sp. zn. 2 KZV 
16/2017, jakož i všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

 	III. Podle § 270 odst. 1 tr. ř. se státní zástupkyni Krajského 
státního zastupitelství v Brně přikazuje, aby věc v potřebném rozsahu znovu 
projednala a rozhodla.

O d ů v o d n ě n í :

I. Ze stížnosti pro porušení zákona

1.	Stížnost pro porušení zákona, č. j. MSP-342/2018-OJD-SPZ/2, byla 
ministrem spravedlnosti podána ve prospěch obviněných M. H., M. T., F. Š., Š. 
K., L. F. a F. S. proti pravomocnému usnesení státní zástupkyně Krajského 
státního zastupitelství v Brně ze dne 20. 4. 2018, sp. zn. 2 KZV 16/2017, 
kterým byly podle § 148 odst. 1 písm. c) tr. ř. zamítnuty jako nedůvodné 
stížnosti podané uvedenými obviněnými směřující proti usnesení policejního 
orgánu Policie České republiky, Národní centrála proti organizovanému zločinu, 
Služba kriminální policie a vyšetřování, Expozitura Brno, ze dne 25. 1. 2018, 
č. j. NCOZ-1354-324/TČ-2016-417604, jímž bylo podle § 160 odst. 1 tr. ř. 
zahájeno trestní stíhání obviněných M. H. a M. T., pro zvlášť závažný zločin 
podvodu podle § 209 odst. 1, odst. 5 písm. a) tr. zákoníku ve spolupachatelství 
podle § 23 tr. zákoníku zčásti dokonaného a zčásti ve stadiu pokusu podle § 21 
odst. 1 tr. zákoníku, obviněných F. Š., Š. K., L. F. a F. S. pro zvlášť závažný 
zločin podvodu dle § 209 odst. 1, odst. 5 písm. a) tr. zákoníku ve formě pomoci 
podle § 24 odst. 1 písm. c) tr. zákoníku zčásti dokonaného a zčásti ve stádiu 
pokusu podle § 21 odst. 1 tr. zákoníku. 

2.	Ministr spravedlnosti odůvodnil uvedenou stížnost pro porušení zákona 
tím, že se obvinění měli vytýkaných zločinů dopustit jednáním podrobně popsaným 
ve výroku usnesení o zahájení trestního stíhání. První usnesení policejního 
orgánu ze dne 31. 5. 2017, č. j. NCOZ-1354-193/TČ-2016-417604, bylo zrušeno 
usnesením státní zástupkyně Krajského státního zastupitelství v Brně ze dne 9. 
10. 2017, č. j. 2 KZV 16/2017-68, pro absenci některých náležitostí ve smyslu § 
160 odst. 1 tr. ř., v němž ve dvou závěrečných odstavcích na straně 8 jen 
obecně konstatovala, že předmětné usnesení tyto náležitosti nesplňuje, neboť v 
popisu skutku byla opomenuta subjektivní stránka podle § 15 odst. 1 písm. a) 
nebo písm. b) tr. zákoníku. 

3.	Usnesením, které následovalo a je nyní napadeno stížností pro 
porušení zákona, státní zástupkyně včas podané stížnosti jmenovaných obviněných 
podle § 148 odst. 1 písm. c) tr. ř. zamítla, a nesplnila požadavky vyplývající 
z toho ustanovení i z § 134 odst. 2 tr. ř., podle něhož státní zástupce v 
odůvodnění svého rozhodnutí vyloží rozhodovací důvody tak, aby byl patrný 
rozsah provedeného přezkumu a dále aby bylo vysvětleno, proč o podaných 
stížnostech rozhodl určitým způsobem. V intencích těchto požadavků kladených na 
odůvodnění usnesení trestním řádem se státní zástupkyně nevypořádala ani s 
jedinou námitkou uplatněnou obviněnými v podané stížnosti, neboť toliko 
konstatovala, že usnesení splňuje všechny náležitosti uvedené v § 160 odst. 1 
tr. ř. a že se ztotožňuje se závěry obsaženými v odůvodnění usnesení 
policejního orgánu. Na konkrétní námitky stěžovatelů však státní zástupkyně 
věcně vůbec nereagovala, přestože obvinění M. H. a M. T. napadli druhé usnesení 
o zahájení trestního stíhání obsáhle odůvodněnou stížností, v níž namítali 
nedůvodnost zahájení trestního stíhání pro daný skutek, ale také skutečnost, že 
jednání, jak je popsáno v usnesení o zahájení trestního stíhání, není způsobilé 
naplnit skutkovou podstatu žádného trestného činu a poukázali na konkrétní 
důkazy obsažené ve spise. K těmto důvodům se ve svých stížnostech připojili i 
obvinění L. F., F. S. a F. Š. Rovněž obviněný Š. K. ve své stížnosti 
zpochybňoval správnost skutkových zjištění. I přes podrobná odůvodnění a 
výhrady se státní zástupkyně s argumentací žádného z obviněných vůbec 
nezabývala v konkrétní rovině. Přestože napadané usnesení obsahuje 12 stran, 
vyložení důvodů, které státní zástupkyni vedly k vyslovenému závěru, obsahuje 
jen tři odstavce, v nichž jsou obecné formulace a konstatování, že usnesení o 
zahájení trestního stíhání splňuje formální náležitosti podle trestního řádu a 
že skutečnosti odůvodňující zahájení trestního stíhání jsou obsaženy v 
odůvodnění samotného usnesení policejního orgánu.

4.	Takto uvedené skutečnosti podle ministra spravedlnosti svědčí o 
porušení zákona, protože v případě usnesení o zahájení trestního stíhání „je 
stížnost zpravidla první možností obviněného vyjádřit se ke skutečnostem, jež 
jsou mu kladeny za vinu, a podrobit tak usnesení, jímž policejní orgán zahájil 
trestní stíhání obviněného, přezkumu co do jeho zákonnosti a věcné správnosti“. 
Ministr spravedlnosti zdůraznil, že i když usnesení o zahájení trestního 
stíhání a následné usnesení státního zástupce nejsou konečnými rozhodnutími ve 
věci, není možné akceptovat naprostou rezignaci na jeho odůvodnění, neboť 
nedostatky v odůvodnění svědčí o vadách celého trestního řízení. Důsledkem 
nesprávného postupu při přezkumu usnesení o zahájení trestního stíhání státním 
zástupcem může být nezákonné vedení trestního stíhání, a tedy i závažný zásah 
do ústavně garantovaných práv obviněného. Podle ministra spravedlnosti „je tak 
namístě, aby se státní zástupce stížnostními námitkami v přiměřeném rozsahu 
zabýval a zdůvodnil, proč je shledal nedůvodnými. V daném případě není vůbec 
zřejmé, na základě jakých úvah dospěla státní zástupkyně k rozhodnutí zamítnout 
stížnost obviněných“. 

5.	Ministr spravedlnosti proto shledal, že „rozhodnutí státního 
zástupce, které je neodůvodněné, je nepřezkoumatelné, a proto i nezákonné, když 
nese znaky libovůle orgánu činného v trestním řízení, což nepřispívá k 
věrohodnosti jeho procesních úkonů a postupů“. V této souvislosti odkázal na 
nález Ústavního soudu ze dne 21. 2. 2006, sp. zn. I. ÚS 661/2005, ze kterého 
mimo jiné vyplývá, že i ve stadiu rozhodování podle § 160 odst. 1 tr. ř. musí 
rozhodnutí orgánů činných v trestním řízení splňovat základní zákonné požadavky 
na ně kladené, a to včetně odůvodnění ve smyslu ustanovení § 134 odst. 2 tr. ř. 
Odůvodnění rozhodnutí státního zástupce reagující na stížnost vůči usnesení o 
zahájení trestního stíhání, jehož důvody byly konstruovány obecným a povšechným 
způsobem, je třeba považovat za nedostatečné z hlediska ústavně zaručených 
kautel a též za nepřezkoumatelné (viz usnesení Ústavního soudu ze dne 3. 7. 
2003, sp. zn. III. ÚS 511/02). 

6.	Podle ministra spravedlnosti státní zástupkyně Krajského státního 
zastupitelství v Brně uvedeným postupem porušila zákon v neprospěch obviněných 
M H., M. T., F. Š., Š. K., L. F. a F. S., a proto navrhl, aby Nejvyšší soud 
podle § 268 odst. 2 tr. ř. vyslovil, že usnesením státní zástupkyně Krajského 
státního zastupitelství v Brně ze dne 20. 4. 2018, sp. zn. 2 KZV 16/2017, byl 
porušen zákon v ustanoveních § 134 odst. 2 a § 148 odst. 1 písm. c) tr. ř., a v 
řízení předcházejícím § 147 odst. 1 tr. ř., a to v neprospěch obviněných M. H., 
M. T., F. Š., Š. K., L. F. a F. S., dále aby podle § 269 odst. 2 tr. ř. zrušil 
usnesení státní zástupkyně Krajského státního zastupitelství v Brně ze dne 20. 
4. 2018, sp. zn. 2 KZV 16/2017, a všechna další rozhodnutí na toto zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu, a  postupoval podle § 270 odst. 1 tr. ř. a přikázal státní 
zástupkyni Krajského státního zastupitelství v Brně, aby věc v potřebném 
rozsahu znovu projednala a rozhodla.



II. Vyjádření obviněných ke stížnosti pro porušení zákona 

7.	Ke stížnosti pro porušení zákona se prostřednictvím obhájce vyjádřili 
obvinění M. T. a M. H., kteří uvedli, že se ztotožňují s argumentací ministra 
spravedlnosti obsaženou ve stížnosti pro porušení zákona, protože v ní jsou 
zahrnuty v zásadě tytéž vady, jaké vytýkali ve svém podnětu k výkonu dohledu ze 
dne 10. 5. 2018 adresovaném Vrchnímu státnímu zastupitelství v Olomouci. 
Ministr spravedlnosti svou argumentaci ve stížnosti pro porušení zákona zároveň 
podložil přiléhavou judikaturou Ústavního soudu vydanou v obdobných věcech. 
Obvinění doplnili, že se otázkou zákonných náležitostí usnesení a jeho 
přezkoumatelností v minulosti opakovaně zabýval též Nejvyšší soud (např. 
rozsudek Nejvyššího soudu ze dne 4. 11. 1998, sp. zn. 3 Tz 131/98). U usnesení, 
jimiž se zahajuje trestní stíhání či jimiž je rozhodováno o stížnosti proti 
takovému zahájení, je přitom zvláště třeba dbát na dodržení obecných požadavků 
stanovených v § 134 odst. 2 tr. ř., a to za účelem přezkoumatelnosti takového 
rozhodnutí a vyloučení případné libovůle v rozhodování orgánů činných v 
trestním řízení. Nejvyšší soud konstatoval, že pokud obsah přezkoumávaného 
usnesení nekonvenuje ustanovení § 134 odst. 2 tr. ř., tzn. že z něj neplynou 
skutečnosti, které vzal za prokázané, důkazy, o něž se skutková zjištění 
opírají, a úvahy, jimiž se při hodnocení provedených důkazů řídil, jde o 
porušení zákona [srov. rozsudek Nejvyššího soudu ze dne 27. 6. 2001, sp. zn. 5 
Tz 124/2001 (publikovaný v Souboru trestních rozhodnutí Nejvyššího soudu, 
svazek 7, ročník 2001, pod č. T 209), jakož i rozsudek Nejvyššího soudu ze dne 
13. 11. 2001, sp. zn. 4 Tz 246/2001 (publikovaný v Souboru trestních rozhodnutí 
Nejvyššího soudu, svazek 14, ročník 2002, pod č. T 348)]. Obvinění dodali, že 
přezkoumávané usnesení o zamítnutí stížnosti nevyhovuje zákonným požadavkům, 
jež na takové rozhodnutí klade ustanovení § 134 odst. 2 tr. ř., a proto byl 
tímto rozhodnutím porušen zákon v neprospěch obviněných. Z uvedených důvodů 
obvinění navrhli, aby Nejvyšší soud rozhodl v souladu s návrhem ministra 
spravedlnosti obsaženým ve stížnosti pro porušení zákona.

8.	Prostřednictvím obhájkyně se k podané stížnosti pro porušení zákona 
vyjádřil i obviněný Š. K., který se s odůvodněním stížnosti ministra 
spravedlnosti plně ztotožnil. Z předmětného usnesení státního zastupitelství 
podle něj není nijak rozpoznatelné, zda se státní zastupitelství konkrétní 
argumentací obviněných vůbec zabývalo, pouhý formální odkaz na ustanovení 
trestního řádu a velmi obecné a povšechné zhodnocení dosavadního postupu 
policejního orgánu nemůže z hlediska práva na spravedlivý proces v žádném 
případě obstát. Ačkoliv usnesení, jímž státní zastupitelství zamítne stížnost 
obviněného proti usnesení o zahájení trestního řízení, není rozhodnutím o vině 
ani konečné rozhodnutí ve věci samé, neznamená to, že pouhým konstatováním této 
skutečnosti může státní zástupce fakticky nahradit jakékoliv odůvodnění svého 
rozhodnutí. K tomu však zjevně došlo v případě obviněných, neboť stížností pro 
porušení zákona napadené usnesení v příslušné pasáži odůvodnění, kde se měla 
státní zástupkyně vypořádat s argumentací obviněných, neobsahuje jedinou 
konkrétní informaci týkající se daného trestního řízení. Podle obviněného 
nemohla v době rozhodování státní zástupkyně důvodnost trestního stíhání 
vyplývat z listinných materiálů a úředních záznamů o podání vysvětlení, protože 
takové úkony o jejich vině nesvědčily. Bylo třeba zejména uvést skutečnosti, 
které byly vzaty za prokázané, což však v odůvodnění předmětného usnesení zcela 
absentuje, přestože obviněný Š. K. sám opakovaně vznesl řadu velmi konkrétních 
argumentů, na které nebylo reagováno. Státní zástupce nesmí vycházet pouze z 
pohledu prezentovaného policejním orgánem, ale jako dozorující orgán je povinen 
se orientovat ve spisu natolik dobře, aby mohl případné nedostatky ze strany 
policejního orgánu korigovat, což se však v přezkoumávané věci nestalo.

9.	U veřejného zasedání přítomní obhájci a obviněný Š. K. se s uvedenými 
písemnými stanovisky i s podanou stížností pro porušení zákona ztotožnili. 
 
III. Průběh řízení 

10.	Nejvyšší soud přezkoumal podle § 267 odst. 3 tr. ř. napadené 
usnesení i předcházející řízení, a s ohledem na námitky uvedené ve stížnosti 
pro porušení zákona je třeba uvést, že v přezkoumávané trestní věci bylo podle 
§ 160 odst. 1 tr. ř. zahájeno trestní stíhání obviněných M. H. a M. T. nejprve 
usnesením policejního orgánu ze dne 31. 5. 2017, č. j. 
NCOZ-1354-193/TČ-2016-417604, pro zvlášť závažný zločin podvodu podle § 209 
odst. 1, 5 písm. a) tr. zákoníku, spáchaný ve spolupachatelství podle § 23 tr. 
zákoníku, zčásti dokonaný a zčásti ve stadiu pokusu podle § 21 odst. 1 tr. 
zákoníku, a obviněných F. Š., Š. K., L. F. a F. S. pomocí podle § 24 odst. 1 
písm. c) tr. zákoníku k zvlášť závažnému zločinu podvodu podle § 209 odst. 1, 
odst. 5 písm. a) tr. zákoníku, zčásti dokonanému a zčásti ve stádiu pokusu 
podle § 21 odst. 1 tr. zákoníku. Toto usnesení bylo z podnětu stížností 
obviněných usnesením státní zástupkyně Krajského státního zastupitelství v Brně 
usnesením ze dne 9. 10. 2017, č. j. 2 KZV 16/2017-68, zrušeno a policejnímu 
orgánu bylo uloženo o věci znovu jednat a rozhodnout, což policejní orgán 
následně usnesením ze dne 25. 1. 2018, č. j. NCOZ-1354-324/TČ-2016-417604, 
učinil a podle § 160 odst. 1 tr. ř. zahájil trestní stíhání obviněných M. H., 
M. T., F. Š., Š. K., L. F. a F. S. pro stejnou trestnou činnost jako v předtím 
zrušeném usnesení.

11.	S tímto usnesením se obvinění nespokojili a podali proti němu 
stížnosti, o kterých státní zástupkyně Krajského státního zastupitelství v Brně 
rozhodla nyní přezkoumávaným usnesením ze dne 20. 4. 2018, č. j. 2 
KZV16/2017-103, tak, že je podle § 148 odst. 1 písm. c) tr. ř. zamítla, neboť 
nebyly důvodné. 

12.	V odůvodnění tohoto usnesení státní zástupkyně uvedla, že „jako 
nadřízený orgán v souladu s § 147 odst. 1 písm. a), b) tr. ř. přezkoumala 
napadené usnesení policejního orgánu, řízení jemu předcházející, jakož i 
veškerý spisový materiál, který byl podkladem pro jeho vydání, a shledala, že 
stížnosti obviněných jsou přípustné, byly podány osobami k tomu oprávněnými, v 
zákonné třídenní lhůtě, avšak nejsou důvodné. Policejní orgán postupoval ve 
věci v souladu s trestním řádem. Z obsahu spisového materiálu lze dospět k 
závěru, že rozhodnutí o zahájení trestního stíhání je věcně správné a řádně 
odůvodněné. V odůvodnění stížností napadeného usnesení policejní orgán uvedl, 
které skutečnosti vzal za prokázané, důkazy, o něž opírá skutková zjištění, 
jakož i úvahy, kterými se řídil při hodnocení provedených důkazů. Skutkový stav 
popsaný ve výroku napadeného usnesení plně koresponduje s doposud opatřenými 
důkazy a pro danou fázi řízení dostatečně odůvodňuje závěr, že prošetřovaný 
trestný čin se stal a že tohoto se mohli dopustit právě obvinění. Rovněž právní 
kvalifikace je plně přiléhavá.“ Dále státní zástupkyně konstatovala, že „Z 
podnětu stížností, které byly podány řádně a včas, bylo přezkoumáno napadené 
usnesení a též řízení jemu předcházející. Na podkladě přezkoumání obsáhlého 
spisového materiálu dospěl státní zástupce k závěru, že stížnosti obviněných 
nejsou důvodné.“ Uvedla též, že výrok usnesení policejního orgánu obsahoval 
popis skutkového děje, který vykazoval znaky trestného činu včetně subjektivní 
stránky zavinění, přičemž je natolik konkretizován, že nemůže být zaměněn s 
jiným skutkem. Usnesení policejního orgánu podle státní zástupkyně obsahovalo i 
další potřebné náležitosti, které v souhrnu dokládají důvodné podezření, že k 
trestné činnosti došlo způsobem uvedeným ve výrokové části usnesení. Podle 
státní zástupkyně k zahájení trestního stíhání uvedla, že ve smyslu § 160 odst. 
1 tr. ř. postačí vyšší stupeň pravděpodobnosti, který je v daném případě 
doložen konkrétně zjištěnými skutečnostmi. Poukázala také na to, že závěr o 
tom, že popsaný skutek spáchali obvinění, nemusí být konečný, neboť je otázkou 
dalšího dokazování, zda bude prokázáno, že skutek uvedený ve výroku napadeného 
usnesení se stal a že jej spáchali obvinění. Usnesení o zahájení trestního 
stíhání není podle státní zástupkyně v žádném případě rozhodnutím o vině, nýbrž 
vytváří zákonný rámec pro vedení trestního řízení a zejména pro procesní 
obstarávání důkazů. Svou argumentaci uzavřela tím, že v postupu policejního 
orgánu při vydání usnesení o zahájení trestního stíhání obviněných nebylo 
shledáno pochybení, proto stížnosti obviněných jako nedůvodné zamítla.
 
13.	Z obsahu přiloženého spisu Vrchního státního zastupitelství v 
Olomouci, sp. zn. 1 VZT 77/2018, Nejvyšší soud zjistil, že obhájce obviněných 
M. T. a M. H. dne 10. 5. 2018 podal vůči tomuto usnesení podnět k výkonu 
dohledu Vrchnímu státnímu zastupitelství v Olomouci podle § 12d zákona č. 
283/1993 Sb., o státním zastupitelství (dále jen „zákon č. 283/1993 Sb.“), 
který se svým obsahem v zásadě shodoval s nyní podanou stížností pro porušení 
zákona. V jeho závěru bylo navrženo, aby státní zástupce Vrchního státního 
zastupitelství v Olomouci v souladu s ustanovením § 12d odst. 1 zákona č. 
283/1993 Sb. a § 1 odst. 2 písm. e) vyhlášky Ministerstva spravedlnosti č. 
23/1994 Sb., o jednacím řádu státního zastupitelství, nařídil státní zástupkyni 
Krajského státního zastupitelství v Brně napravit nezákonný stav, který v 
důsledku její činnosti nastal, a to formou zrušení rozhodnutí o stížnosti a 
vydání nového usnesení, kterým bude o stížnosti obviněných znovu rozhodnuto.

14.	Státní zástupce odboru trestního řízení Vrchního státního 
zastupitelství v Olomouci přípisem ze dne 23. 5. 2018 (č. l. 22 spisu sp. zn. 1 
VZT 77/2018) odboru přezkumnému řízení tohoto vrchního státního zastupitelství 
doporučil, aby námitkám obviněných uvedeným v podnětu k dohledu bylo vyhověno, 
neboť jim přisvědčil  v absenci odůvodnění rozhodnutí ve smyslu § 134 odst. 2 
tr. ř., protože odůvodnění předmětného usnesení státní zástupkyně je ryze 
formální. To plyne z přípisu „Informace pro náměstka vrchního státního 
zástupce“ ze dne 23. 5. 2018, v němž státní zástupce uvedl, že je třeba 
přihlédnout k návrhu obhajoby, která nebrojí proti samotnému usnesení o 
zahájení trestního stíhání, ale výlučně proti nezákonnosti usnesení státní 
zástupkyně, kterou spatřoval v absenci odůvodnění rozhodnutí ve smyslu § 134 
odst. 2 tr. ř., a to zejména s ohledem na obsah stížností podaných obviněnými. 
Rozhodnutí státní zástupkyně považoval za formalistické a neobsahující žádnou 
věcnou argumentaci ve vztahu ke kvalifikovaným námitkám vzneseným obhajobou, 
protože se zaměřila pouze na formální stránku přezkoumání přípustnosti podaných 
opravných prostředků a mimo rekapitulaci obsahu stížností již v odůvodnění 
pouze uvedla formální a nic neříkající floskule, kde v zásadě jen opsala 
trestní řád. Proto bylo dáno obhajobě za pravdu, že kritéria § 134 odst. 2 tr. 
ř. zde splněna nebyla. Nápravy stavu, jenž považoval za nezákonný, bylo možné 
docílit pouze iniciací stížnosti pro porušení zákona podanou ve prospěch 
obviněných. Státní zástupce měl tak za to, že se ze strany obviněných nejednalo 
o podnět k výkonu dohledu, ale o podnět pro podání mimořádného opravného 
prostředku, jenž nemůže vyřizovat odbor trestního řízení, ale odbor přezkumného 
řízení, kterému věc se souhlasem ředitele odboru trestního řízení a náměstka 
vrchního státního zástupce postoupil. 

IV. K možnosti přezkumu podané stížnosti pro porušení zákona

15.	Nejvyšší soud nejprve zkoumal, zda stížnost po porušení zákona 
koresponduje s podmínkami stanovenými v § 266 a § 267 tr. ř., neboť z převážné 
části jejího obsahu vyplývá, že se týká zejména nedostatků obsahu odůvodnění. 
Pokud by tomu tak bylo, Nejvyšší soud by podanou stížnost pro porušení zákona 
nemohl přezkoumat, protože jen proti odůvodnění rozhodnutí nelze stížnost pro 
porušení zákona podat. Tato zásada plyne zásadně z jejího zákonného vymezení, 
protože podle § 266 odst. 1 tr. ř. lze stížnost pro porušení zákona podat proti 
pravomocnému rozhodnutí soudu nebo státního zástupce, jímž byl porušen zákon 
nebo které bylo učiněno na podkladě vadného postupu řízení, ale i z jejího 
účelu, jímž je jednak náprava právních vad pravomocných rozhodnutí nebo náprava 
vadného postupu řízení, které pravomocnému rozhodnutí předcházelo. Jde o 
mimořádný opravný prostředek, který sleduje dva cíle, a to nápravu vadného 
konkrétního pravomocného rozhodnutí, kdy se důsledky projeví zejména v 
konkrétním posuzovaném případě v novém řízení, popřípadě výjimečně i novým 
rozhodnutím orgánu rozhodujícího o stížnosti pro porušení zákona (§ 269 odst. 2 
až 272 tr. ř.), a usměrnění soudní praxe při řešení důležitých právních otázek 
(§ 268 a § 269 odst. 1 tr. ř.) (viz ŠÁMAL, P. a kol. Trestní řád. Komentář. 7. 
vydání. Praha: C. H. Beck, 2013, s. 3296 až 3297). Jestliže Nejvyšší soud podle 
§ 267 odst. 3 tr. ř. přezkoumává stížností pro porušení napadené rozhodnutí,  
přezkoumává zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených. 
Řízením, které předcházelo napadenému rozhodnutí, se rozumí procesní postup 
orgánů činných v trestním řízení, který vyústil v rozhodnutí, proti němuž 
směřuje stížnost pro porušení zákona. Je to nejenom řízení bezprostředně 
předcházející napadenému rozhodnutí, ale i řízení vzdálenější za podmínky, že 
jde o řízení v téže věci a že jím bylo nebo mohlo být ovlivněno napadené 
rozhodnutí. Řízení, které předchází napadenému rozhodnutí, se přezkoumává z 
toho hlediska, zda všechny procesní úkony provedené v této době orgány činnými 
v trestním řízení byly provedeny podle zákona, popřípadě zda některé úkony 
nebyly provedeny, ačkoliv podle zákona provedeny být měly (přiměřeně srov. 
rozhodnutí č. 7/1980 Sb. rozh. tr.). Součástí předcházejícího řízení jsou 
nejenom úkony dokazování, jako např. výslech obviněného, výslech svědka, 
znalecký posudek, nebo zajišťovací úkony (např. odnětí věci, domovní a osobní 
prohlídka, prohlídka jiných prostor a pozemků apod.), ale i pravomocná 
rozhodnutí za podmínky, že mají vliv na napadené rozhodnutí (např. usnesení o 
zastavení trestního stíhání, proti němuž směřoval návrh na povolení obnovy, je 
součástí předcházejícího řízení ve vztahu k usnesení o povolení obnovy řízení, 
neboť při zkoumání, zda usnesení o povolení obnovy řízení je v souladu se 
zákonem, má význam i obsah původního usnesení o zastavení trestního stíhání).

16.	Uvedené zákonné vymezení doplňuje a konkretizuje i právní teorie, 
podle níž také není možné podat stížnost pro porušení zákona jen proti 
odůvodnění rozhodnutí (srov. např. CÍSAŘOVÁ, D., FENYK, J., GŘIVNA, T. a kol. 
Trestní právo procesní. 5. vydání, Praha: ASPI, 2008, s. 636, či JELÍNEK, J. a 
kol. Trestní právo procesní. 3. vydání. Praha: Leges, 2013, s. 711. Rovněž i 
podle autorů DRAŠTÍK, A., FENYK, J. a kol. Trestní řád: Komentář. Praha: 
Wolters Kluwer, 2017, s. 546). V takovém případě není stížnost pro porušení 
zákona přípustná, protože ve smyslu § 266 odst. 1 tr. ř. přezkoumávat jen 
správnost  a úplnost odůvodnění rozhodnutí (nebo poučení). 

17.	V přezkoumávaném případě Nejvyšší soud shledal, že byť se s ohledem 
na převážnou část argumentace jeví, že stížnost pro porušení zákona ministrem 
spravedlnosti podaná, směřuje proti odůvodnění, nejsou tyto námitky toliko tím 
důvodem, pro který je stížnost pro porušení  podána, neboť v ní nejde jen o 
nedostatky shledané pouze a výhradně v ustanoveních 134 odst. 2 tr. ř., ale 
podstata vady, o kterou se obsahem vytknutých nedostatků jedná, spočívá ve 
vadách předcházejících vydání tohoto usnesení, a tedy v postupu podle § 147 
odst. 1 a § 148 odst. 1 písm. c) tr. ř. Tato vada se projevila ve vážném 
nesouladu mezi odůvodněním rozhodnutí a ustanoveními trestního řádu, a jde tak 
o pochybení ve vadném postupu řízení, o nějž jde tehdy, jestliže v řízení, jež 
vyústilo v pravomocné rozhodnutí, které se však samo nejeví nesprávným, byla 
porušena důležitá procesní ustanovení. V důsledku toho vznikla pochybnost, zda 
by se při jejich dodržení dospělo ke stejnému rozhodnutí, jaké bylo v 
konkrétním případě učiněno. Stížnost pro porušení zákona se tu nepodává proto, 
že rozhodnutím samotným byl porušen zákon, ale argumentuje se tím, že v 
důsledku nezákonného postupu řízení nelze vyloučit, že tento vadný postup 
řízení měl vliv i na správnost napadeného rozhodnutí (viz ŠÁMAL, P. a kol. 
Trestní řád. Komentář. 7. vydání. Praha: C. H. Beck, 2013, s. 3296 až 3301).

18.	Nejvyšší soud s ohledem na takto vymezené podmínky přezkoumávání vad 
předchozího řízení a rovněž i vzhledem k obsahu stížnosti pro porušení zákona 
shledal, že důvody, o něž se stížnost pro porušení zákona opírá, mají příčinu v 
nesplnění povinností plynoucích z ustanovení § 147 odst. 1 tr. ř., což vede k 
pochybnostem o správnosti rozhodnutí podle § 148 odst. 1 písm. c) tr. ř., a to 
přesto, že stížnost pro porušení zákona poukazuje převážně na nedostatky 
odůvodnění napadeného usnesení, které jsou však tak podstatné a zásadní, že 
vedou k jeho nepřezkoumatelnosti a nesplnění zásad plynoucích nejenom z § 134 
odst. 2 tr. ř., ale i z § 147 odst. 1 tr. ř. a § 148 odst. 1 písm. c) tr. ř.  

19.	Přezkoumávaným rozhodnutím je usnesení o zahájení trestního stíhání, 
které vychází z postupu policejních orgánů při objasňování a zjišťování 
důvodnosti vedení trestního stíhání proti konkrétním osobám v konkrétní trestní 
věci (srov. § 160 odst. 1 tr. ř.), a proto je o to více nutné klást důraz na 
činnost dozorujícího státního zástupce, případně nadřízeného státního zástupce, 
je-li proti němu podána stížnost. Tyto skutečnosti plynou i ze stížnosti pro 
porušení zákona, z níž je patrné, že na vadný průběh trestního řízení 
předcházející vydání napadeného usnesení je možné usuzovat i ze samotného 
odůvodnění přezkoumávaného rozhodnutí, které je rozhodné pro závěry o tom, zda 
bylo opodstatněné zamítnout stížnosti obviněných proti rozhodnutí o zahájení 
trestního stíhání.

20.	Je-li ve smyslu důvodů uvedených ve stížnosti pro porušení zákona 
příčinou vadný procesní postup, který se navenek projevil i v 
nepřezkoumatelnosti a vadnosti odůvodnění přezkoumávaného usnesení, je vhodné 
zmínit i judikaturu Ústavního soudu, který v nálezech ze dne 15. 3. 2006, sp. 
zn. I. ÚS 661/2005, a ze dne 3. 7. 2003. sp. zn. III. ÚS 511/2002, o něž se 
stížnost pro porušení zákona mimo jiné opírá. Zde Ústavní soud vyjádřil důrazný 
apel na odůvodnění rozhodnutí vydaná v přípravném řízení státními zástupci a 
jejich význam pro další trestní řízení. Tato rozhodnutí Ústavního soudu 
Nejvyšší soud i v této věci respektoval. Vycházel zejména z nálezu Ústavního 
soudu ze dne 3. 7. 2003, sp. zn. III. ÚS 511/2002, podle něhož „Postavení 
státního zastupitelství je potud odlišné, že již zmíněné procesní vztahy jsou 
jednak ovlivněny prvky zřetelně inkvizičními, jednak, a to především, tím, že k 
podání obžaloby (vznesení obvinění) podle zákona zcela postačí důvodné 
podezření, že inkriminovaný skutek, který je státním zastupitelstvím pokládán 
za trestný čin, se stal, a že zjištěné skutečnosti nasvědčují tomu, že jeho 
pachatelem je určitá osoba (§ 160 odst. 1 tr. ř.), později obviněný či 
obžalovaný (§ 176 odst. 1 tr. ř.). Toto, na rozdíl od ústavního postavení 
obecných soudů, odlišné postavení státního zastupitelství zároveň odůvodňuje 
odlišné pravomoci, jimiž státní zastupitelství v trestním řízení a zejména pak 
v přípravném řízení disponuje, a procesní práva a povinnosti, která z nich 
vyplývají; jestliže nadto je státnímu zastupitelství ústavně přikázáno 
zastupovat veřejnou žalobu v trestním řízení (článek 80 ústavního zákona č. 
1/1993 Sb., Ústava České republiky), je zřejmé, že státní zastupitelství není 
vybaveno nestranností v takovém slova smyslu, jako je tomu u obecných soudů, a 
že v důsledku toho mu nelze upřít právo na vlastní (procesní a vyšetřovací) 
taktiku; proto také po státním zastupitelství jako žalobci a zástupci státu 
nelze vyžadovat, aby zejména v přípravném řízení stíhaného seznamovalo s 
důkazní situací tak, jak se v tom kterém okamžiku (fázi) přípravného řízení 
jeví, případně jak a z jakých důvodů ji hodnotí, a vyjasňovalo tak předčasně 
(do okamžiku skončení vyšetřování) své bližší či vzdálenější procesně-taktické 
záměry (cíle). Postavení státního zastupitelství jako žalobce, jemuž přísluší 
dbát zájmů státu, však nikterak neznamená, že by ve svém postupu, zejména tam, 
kde je mu zákonem svěřena dozorčí činnost nad zákonností přípravného řízení (§ 
174 odst. 1 tr. ř.) nebo pravomoc rozhodnout o podané stížnosti, bylo státní 
zastupitelství oprávněno k libovůli, jíž se zpravidla rozumí svévole v 
rozhodování či v provedeném postupu, tedy k rozhodování bez bližších kritérií 
či alespoň zásad odvozených jím z právní normy. Této nestrannosti státního 
zastupitelství dává procesní předpis výraz tím, že mu svěřuje - mimo jiné - ve 
vybraných věcech (§ 141 odst. 1 a 2 tr. ř.) právo a povinnost přezkumu všech 
výroků napadeného usnesení (§ 147 odst. 1 tr. ř.), příp. právo rušit nezákonná 
nebo neodůvodněná rozhodnutí [§ 174 odst. 2 písm. c) tr. ř.] s tím, že takto 
vydané rozhodnutí státní zastupitelství zákonem stanoveným způsobem odůvodní [§ 
134 odst. 1 písm. d) a odst. 2 tr. ř.]. Posléze uvedenému požadavku zákona 
nelze podle přesvědčení Ústavního soudu rozumět jinak, než že státní 
zastupitelství v odůvodnění svého rozhodnutí rozhodovací důvody natolik vyloží, 
že z nich bude patrný rozsah provedeného přezkumu a zejména - alespoň 
podstatným způsobem - vysvětleno, proč materie stížnosti zůstala rozhodnutím o 
ní nedotčena, příp. z jakých důvodů bylo změněno napadené rozhodnutí či 
nahrazeno rozhodnutím vlastním. Jde o povinnost, která se úzce dotýká nejen 
procesní čistoty řízení, ale také práva na obhajobu, které je ústavně zaručeno 
od samého počátku řízení (§ 37 odst. 2 Listiny základních práv a svobod); 
řečeno jinými slovy, při absenci jiného plně nestranného institutu soudcovského 
typu (kupř. vyšetřujícího soudce) jde o procesní zábranu, která by - z pozice 
stíhaného - měla bránit překvapivým nebo dokonce obmyslným rozhodnutím veřejné 
moci, kterou státní zastupitelství v trestním řízení disponuje a která téměř 
vždy stíhaného rozličným způsobem a v různém rozsahu zatěžuje. Dostatečnost 
odůvodnění rozhodnutí, které státní zastupitelství vydává, je proto nejen 
plněním zákonem stanovených požadavků, ale nadto je také výrazem ústavnosti, na 
níž jsou principy trestního řízení založeny (článek 36 odst. 1 Listiny 
základních práv a svobod).“

21.	Na základě takto vymezených principů Nejvyšší soud vázán zákonností 
a odůvodněností těch výroků rozhodnutí, proti nimž byla stížnost pro porušení 
podána (§ 267 odst. 3 tr. ř.), v rozsahu a z důvodů v ní uvedených, jakož i 
řízení napadené části předcházející, právě z hlediska výše vymezeného 
odůvodnění podaného mimořádného opravného prostředku přezkoumal a dospěl k 
následujícím závěrům.

V. K věcnému přezkumu

22.	Je třeba zdůraznit, že u usnesení o zahájení trestního stíhání 
Nejvyššímu soudu nepřísluší jakkoli přezkoumávat po věcné (meritorní) stránce 
opodstatněnost rozhodnutí o zahájení trestního stíhání (§ 160 odst. 1 tr. ř.) a 
vyjadřovat se k opodstatněnosti toho kterého trestního stíhání, ale toliko k 
tomu, zda odůvodnění stížností pro porušení napadeného usnesení bylo vydáno na 
základě dostatečného postupu podle § 147 odst. 1 tr. ř., a zda tento postup je 
v potřebné míře patrný z obsahu odůvodnění tohoto usnesení, tedy zda 
koresponduje s podmínkami § 134 odst. 2 tr. ř. Pro to, zda byly tyto podmínky 
splněny, je nutné vycházet jednak z obsahu napadeného usnesení státní 
zástupkyně, jednak z obsahu stížností obviněných, na jejichž podkladě státní 
zástupkyně správnost usnesení o zahájení trestního stíhání přezkoumávala.

23.	Význam zde má, že účelem trestního řízení není jenom "spravedlivé 
potrestání pachatele", ale rovněž "fair" proces. Existence řádného procesu je 
totiž nevyhnutelnou podmínkou existence demokratického právního státu. 
Nezávislost rozhodování orgánů činných v trestním řízení se uskutečňuje v 
procesněprávním a hmotněprávním rámci (zejména právo na spravedlivý proces dle 
článku 36 a násl. Listiny a článku 6 Úmluvy). Jedním z těchto principů je i 
povinnost orgánů činných v trestním řízení svá rozhodnutí náležitě odůvodnit, a 
to v případě usnesení způsobem dle § 134 odst. 2 tr ř. (srov. např. nález 
Ústavního soudu ze dne 6. 3. 1997, sp. zn. III. ÚS 271/96). Jedním ze 
základních principů trestního řízení je nutnost důkazní postup pečlivě a úplně 
popsat a také logicky a přesvědčivě odůvodnit. Uvedený požadavek zákonodárce 
vtělil do soustavy nároků kladených  na  odůvodnění  rozsudku  (§ 125  tr. ř.)  
a stejně tak usnesení, které pojednává  o meritu  věci (§ 134 tr. ř.). Je tedy 
nepřípustné, aby odůvodnění rozhodnutí, která musí respektovat označená 
kritéria, byla založena na zjevně nesprávně založených skutkových zjištěních. 
Taková rozhodnutí (jejich odůvodnění či naopak absence zdůvodnění tam, kde 
rozhodné skutečnosti prostě odůvodněny být musí) nesou stopy libovůle, a 
protože nejsou adhezní ke zcela určitě zjištěnému skutkovému ději, jde o 
rozhodnutí, která nerespektují trestní řád jako základní procesní trestněprávní 
předpis. V konečném důsledku se takové rozhodnutí posouvá i do polohy 
protiústavní, zejména z hlediska nároku člověka, který je trestně stíhán na to, 
aby se mu dostalo spravedlivého posouzení jeho věci (srov. nález Ústavního 
soudu ze dne 30. 11. 2000, sp. zn. III. 463/2000).

24.	Uvedené zásady je třeba promítnout v tomto nyní projednávaném 
konkrétním případě do významu správnosti postupu řízení před vydáním 
přezkoumávaného rozhodnutí, pro což je třeba vycházet z toho, jak byl vyčerpán 
obsah obviněným uplatněných stížností brojících proti jimi napadanému usnesení 
policejního orgánu.  Obvinění v odůvodnění svých stížností, na jejichž základě 
bylo přezkoumávané usnesení vydáno, brojili zejména proti subjektivní stránce, 
kterou mimo jiné ve svých stížnostech považovali za dostatečně neobjasněnou a 
bylo proto povinností přezkoumávající státní zástupkyně zejména této otázce 
věnovat potřebnou pozornost, tak jak plyne rovněž z judikatury Ústavního soudu, 
ale i Nejvyššího soudu [srov. stanovisko Nejvyššího soudu ze dne 30. 11. 1970, 
sp. zn. Tpj 2/70-III (uveřejněné pod č. 19/1971 Sbírky soudních rozhodnutí a 
stanovisek), zprávy Nejvyššího soudu ČSSR ze dne 30. 10. 1973, sp. zn. Tpjf 
51/72, a ze dne 16. 6. 1976, sp. zn. Tpjf 30/76 (uveřejněné pod č. 62/1973 a 
41/1976 Sbírky soudních rozhodnutí a stanovisek), usnesení Nejvyššího soudu ze 
dne 19. 5. 2010, sp. zn. 8 Tdo 394/2010, rozsudek Nejvyššího soudu ze dne 18. 
10. 2001, sp. zn. 5 Tz 225/2001, či usnesení Ústavního soudu ze dne 18. 12. 
2013, sp. zn. IV. ÚS 2728/12]. Kromě toho však bylo třeba, aby státní 
zástupkyně reagovala i na další námitky, které stěžovatelé ve svých stížnostech 
uplatňovali. Státní zástupkyně totiž vůbec nepřezkoumávala obviněným Š. K. 
tvrzenou nutnost zkoumat podrobně veškeré podklady svědčící o výstavbě 
elektráren, kterou se zabýval na sedmi stranách své stížnosti. Bez posouzení 
zůstaly i jeho výtky vůči nesprávnému názoru, že fotovoltaická elektrárna 
nemohla být postavena v řádech týdnů, ale řádech měsíců, a to i velké 
elektrárny jako je Z., u níž policisté upřednostnili závěry společnosti S., 
aniž by bylo bráno do úvahy, že jiná dobře organizovaná společnost by ji 
postavila rychleji. Nezabývala se ani výhradou poukazující na nesprávné úvahy v 
usnesení o zahájení trestního stíhání o tom, že ve spise chybí doklady o 
přepravě F., tvrzením, že v obsahu spisu jsou dodací listy o je 50.000 F., a 
to, že přílohy k žádosti o povolení zahájení zkušebního provozu, které rovněž 
prokazují dokončenost F. Obviněný zdůraznil rovněž technickou zprávu ze dne 22. 
11. 2010 i to, že z místních provozních předpisů vyplývá, že celkové množství 
nainstalovaných fotovoltaických panelů činilo 38.430 kusů. Státní zástupkyně 
nepřezkoumala ani námitku o tom, že tendenčnost při shromažďování důkazů bez 
respektu k presumpci neviny a s ignorancí k povinnosti vyhledávat i důkazy 
svědčící o jeho nevině stěžovatele, který poukázal, i na obsah pravidelných 
revizních zpráv ke dni 14. 12. 2010 dokladující výměny původně instalovaných a 
zapůjčených transformátorů, čímž vyvracel pravdivost výpovědi svědka M. K. o 
tom, že dílo bylo předáno dne 15. 12. 2010. Z konkrétně stanovených důvodů 
stěžovatelé poukázali i na to, že jednání nemohlo bezprostředně směřovat ke 
způsobení škody na cizím majetku a nemohlo tak představovat pokus trestného 
činu, a k ničemu takovému ani jednání nesměřovalo. Ve stručnosti lze i ze 
stížnosti obviněných M. T. a M. H. poukázat na jejich výhrady uplatněné na 
dvaceti stranách stížnosti, v nichž podali komplexní rozbor situace, za níž k 
činům došlo, poukázali na vady, které v otázce zavinění vykazovalo 
předcházející rozhodnutí o zahájení trestního stíhání, a na situaci, která se s 
ohledem na legislativní komplikace objevila v problematice energií z 
obnovitelných zdrojů. Zejména však zrůznili dokončenost F. k rozhodným datům. I 
v současném rozhodnutí shledali neodůvodněný závěr o přímém úmyslu, a to i 
přesto, že to byl důvod zrušení původního rozhodnutí o zahájení trestního 
stíhání, když se policisté opět ale omezili jen na konstatování, že obvinění 
vědomě uváděli nepravdivé údaje ve snaze jiné uvádět v omyl, aniž by nové 
skutečnosti byly doplněny, a proto je stále subjektivní stránka nedostatečně 
popsána. Zdůraznili i nedostatek ve společenské škodlivosti z hledisek § 12 
odst. 2 tr. zákoníku a popsali okolnosti, za nichž došlo k výměně F. Poukázali 
rovněž na to, že osazení všech F. není podmínkou funkčnosti F. a není ani 
podmínkou pro zisk licence. Rozvedli konkrétní souvislosti vztahující se k 
revizi elektrotechnických zařízení s ohledem na technické normy a poukázali na 
obsah důkazů, např. znaleckého posudku, který není plně v souladu se závěry, 
které policejní orgány v usnesení o zahájení trestního stíhání rozvedly k 
nedokončenosti F. s tím, že takový závěr nemá žádný podklad ve spisovém 
materiálu. Obsáhle obvinění též vysvětlili svůj názor na absenci trestnosti 
popsaného jednání ve vztahu k licenčnímu řízení, a že z napadaného usnesení 
nevyplývá, že by byly správní orgány uváděny v omyl s poukazem na to, že při 
prováděných kontrolách nebyly zjištěny žádné závady či nedodělky, které by 
bránily připojení elektrárny k distribuční síti. Ve vztahu ke způsobení škody 
rovněž namítli podstatné výhrady s tím, že v usnesení není objasněno, v čem 
policejní orgán shledává nepravdivost předložených dokladů o splnění zákonných 
podmínek. Závěrem obvinění shrnuli, že orgány činné v trestním řízení nesplnily 
své povinnosti plynoucí z § 2 odst. 6 tr. ř. a nedodržely podmínky pro závěr o 
tom, že je důvodné podezření, že obvinění spáchali jednání, pro které bylo 
trestní stíhání zahájeno. Na žádné z těchto konkrétních námitek státní 
zástupkyně svou pozornost při přezkoumávání stížností nezaměřila.

25.	Posoudí-li se na základě těchto námitek obviněných, a z hledisek 
shora uvedených principů obsah přezkoumávaného rozhodnutí, je třeba přisvědčit 
stížnosti pro porušení zákona, že z něj nejsou patrné úvahy, jimiž se státní 
zástupkyně přezkoumávající stížnosti obviněných řídila a z nichž vycházela pro 
svůj závěr o jejich nedůvodnosti. Nereagovala na ně z hlediska obsahu spisu ani 
okolností, jež byly v řízení dosud byť základně objasněny. Zejména je však 
patrné, že zcela ignorovala námitky podrobně obviněnými rozvedené a vysvětlené 
ve stížnostech, neboť se s žádnou z nich nevypořádala. Je nutné souhlasit s 
ministrem spravedlnosti, že v odůvodnění uvedené argumenty jsou jen obecnými 
závěry, když státní zástupkyně nebrala ohled na námitky popsané ve stížnostech 
obviněných, jimiž vytýkali nedostatky v usnesení o zahájení trestního stíhání. 
Význam zde má kromě jiného i to, že jde o přípravné řízení, u něhož podle 
Ústavního soudu platí, že „k námitce stěžovatele, že odůvodnění usnesení je 
nedostatečné, i to, že při posuzování nutného rozsahu odůvodnění, a především 
jeho konkretizace, je nezbytné brát v úvahu charakter trestné činnosti, pro 
kterou je trestní stíhání zahajováno [viz Ústavní soud v nálezu ze dne 17. 6. 
2004, sp. zn. III. ÚS 239/04 (Sbírka nálezů a usnesení Ústavního soudu, svazek 
33, nález č. 80]. 

26.	Ze všech těchto skutečností plyne, že státní zástupkyně nedostála 
svým povinnostem v rámci přezkumu na základě podaných stížností, jak plyne z § 
147 odst. 1 tr. ř., podle něhož platí, že při rozhodování o stížnosti přezkoumá 
nadřízený orgán správnost všech výroků napadeného usnesení, proti nimž může 
stěžovatel podat stížnost [písm. a)], a řízení předcházející napadenému 
usnesení [písm. b)]. Z dikce tohoto ustanovení je zřejmé, že nadřízený orgán 
při rozhodování o stížnosti je povinen přezkoumat napadené usnesení ve smyslu § 
147 odst. 1 tr. ř. v celé šíři a nemůže se omezit jenom na námitky uplatněné 
stěžovatelem [srov. rozhodnutí Nejvyššího soudu ze dne 9. 12. 1964, sp. zn. Tzv 
49/64 (uveřejněné pod č. 13/1965-II. Sbírky soudních rozhodnutí a stanovisek)]. 

27.	Ze všech těchto zjištění je možné dovodit, že se státní zástupkyně 
nevěnovala právě námitkám ve stížnosti uplatněným, a řízení, z něhož vzešlo 
rozhodnutí, které přezkoumávala, nepodrobila dostatečné revizi, ačkoliv tak 
byla povinna (srov. „přezkoumá“). Měla totiž z podnětu podané stížnosti zkoumat 
všechny výroky napadeného usnesení ze všech hledisek přicházejících v úvahu, ať 
byly stížností napadeny nebo nikoliv, pokud stěžovatel proti nim mohl brojit, 
stejně jako správnost postupu řízení, které předcházelo napadenému usnesení. 
Přihlížet měla přitom i k těm vadám, které nebyly ve stížnosti výslovně 
vytýkány (k tomu srov. ŠÁMAL, P. a?kol.: Trestní řád. Komentář. 7. vydání. 
Praha: C. H. Beck, 2013, str. 1792). 

VI. Závěr

28.	Nejvyšší soud z uvedených důvodů shledal, že usnesení státní 
zástupkyně Krajského státního zastupitelství v Brně ze dne 20. 4. 2018, sp. zn. 
2 KZV 16/2017, není v souladu s vyloženými zásadami § 134 odst. 2, § 147 odst. 
1 tr. ř., a je zjevné, že rozhodnutí vzešlo z vadného řízení předcházejícího 
vydání napadeného usnesení a založilo i pochybnost o správnosti rozhodnutí 
podle § 148 odst. 1 písm. c) tr. ř., což plyne jak z odůvodnění stížnosti pro 
porušení zákona napadeného usnesení, tak i z obsahu spisu dotčeného Krajského 
státního zastupitelství 2 KZV 16/2017, jakož i ze spisu Vrchního státního 
zastupitelství v Olomouci 1 VZT 77/2018, jímž Nejvyšší soud provedl důkaz.

29.	 Na základě těchto skutečností Nejvyšší soud v souladu s návrhem 
ministra spravedlnosti podle § 268 odst. 2 tr. ř. vyslovil, že pravomocným 
usnesením státní zástupkyně Krajského státního zastupitelství v Brně ze dne 20. 
4. 2018, sp. zn. 2 KZV 16/2017, byl porušen zákon v ustanoveních § 134 odst. 2 
a § 148 odst. 1 písm. c) tr. ř., a v řízení předcházejícím § 147 odst. 1 tr. 
ř., a to v neprospěch obviněných M. H., M. T., F. Š., Š. K., L. F. a F. S. 
Podle § 269 odst. 2 tr. ř. zrušil toto usnesení, jakož i všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu. Podle § 270 odst. 1 tr. ř. státní 
zástupkyni Krajského státního zastupitelství v Brně přikázal, aby věc v 
potřebném rozsahu znovu projednala a rozhodla, neboť shledal, že tím, že se v 
usnesení řádně námitkami obviněných nezbývala, v odůvodnění je nevysvětlila, 
není zřejmé, zda rozhodnutí o zahájení trestního stíhání v potřebném měřítku 
přezkoumala, a tedy zda je toto rozhodnutí ve smyslu § 148 odst. 1 psím. c) tr. 
ř. věcně správné ve smyslu „fair“ procesu. Tím bylo porušeno právo obviněných 
na řádné objasnění věci  bez porušení principu zákazu libovůle v rozhodování ve 
smyslu článku 36 Listiny základních práv a svobod. 

30.	Státní zástupkyně Krajského zastupitelství v Brně proto bude povinna 
se znovu stížnostmi obviněných zabývat a v souladu se zákonem i judikaturou 
Nejvyššího i Ústavního soudu o stížnostech obviněných znovu rozhodnout tak, že 
ve smyslu § 147 odst. 1 tr. ř. přezkoumá  správnost všech výroků napadeného 
usnesení, proti nimž může stěžovatel stížnost podat, a vypořádá se se všemi 
námitkami, které jsou ve stížnostech uplatněny tím způsobem, aby byly 
respektovány všechny požadavky v ustanovení v § 134 odst. 2 tr. ř. Teprve na 
základě takto zákonem stanoveného a judikaturou soudů upřesněného postupu bude 
znovu ze všech významných hledisek o stížnostech rozhodovat. 

31.	Pro úplnost Nejvyšší soud znovu zdůrazňuje, že tyto závěry činí 
zásadně jen na základě podmínek stanovených v § 267 odst. 3 tr. ř., podle nichž 
mu zde nepřísluší jakkoli přezkoumávat po věcné (meritorní) stránce rozhodnutí 
o zahájení trestního stíhání (§ 160 odst. 1 tr. ř.) a vyjadřovat se k 
opodstatněnosti trestního stíhání, ale své závěry učinil jen ve smyslu obsahu 
podané stížnosti pro porušení zákona. 
 
P o u č e n í : Proti tomuto rozhodnutí není opravný prostředek přípustný. 
 
V Brně dne 24. 4. 2019

	  JUDr. Milada Šámalová 
						  	předsedkyně senátu




