Právní věta: 
Doručuje-li soud prostřednictvím pošty zásilku určenou do vlastních rukou za podmínek obsažených v  § 64 odst. 1 tr. ř., jejíž uložení není podle § 64 odst. 4 tr. ř. Ve znění účinném do 31. 12. 2011.  vyloučeno, potom právní účinky doručení nastanou tzv. fikcí doručení vyplývající z  ustanovení § 64  odst. 2 tr. ř. Ve znění účinném do 31. 12. 2011. a jen za dodržení zde uvedeného předpokladu, že  nebyl-li adresát zásilky zastižen, zásilka se uloží a adresát se vhodným způsobem vyrozumí, kde si  ji může vyzvednout. Vhození písemnosti do domovní nebo jiné adresátem užívané schránky upravené  jako způsob doručování jiných písemností podle § 50 odst. 1 občanského soudního řádu se neuplatní.  Vhození písemnosti do domovní nebo jiné adresátem užívané schránky je v případě doručování do  vlastních rukou faktickým, neformálním úkonem, od kterého se neodvíjejí žádné právní účinky spojené  s doručováním. Pokud je do vlastních rukou doručována např. zásilka obsahující vyrozumění o veřejném zasedání a  nejsou-li splněny zákonné podmínky uvedené v § 64 odst. 2 tr. ř. proto, že zásilka byla okamžitě  vhozena do domovní nebo jiné adresátem užívané schránky, nemohla nastat tzv. fikce doručení.  Vyrozumění o veřejném zasedání tak nebylo řádně doručeno, nebyla ani zachována zákonem stanovená  lhůta k přípravě na veřejné zasedání, a proto veřejné zasedání nelze konat v nepřítomnosti  obviněného. 

Soud: Nejvyšší soud

Spisová značka: 7 Tz 5/2011

Datum rozhodnutí: 15.02.2011

Typ rozhodnutí: ROZSUDEK


Heslo: Nepřítomnost u veřejného zasedání

Dotčené předpisy: § 202 odst. 1 tr. ř., § 64 odst. 2 tr. ř.

Kategorie rozhodnutí: A


Publikováno ve sbírce pod číslem: 14 / 2012



7 Tz 5/2011-21
ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud v senátě složeném z předsedy JUDr. Petra Hrachovce a soudců JUDr. 
Michala Mikláše a JUDr. Jindřicha Urbánka projednal ve veřejném zasedání dne 
15. 2. 2011 stížnost pro porušení zákona podanou ministrem spravedlnosti ve 
prospěch obviněného J.   B. ,  proti usnesení Krajského soudu v Brně ze dne 9. 
2. 2010, sp. zn. 8 To 33/2010, v trestní věci vedené u Okresního soudu v 
Prostějově pod sp. zn. 2 T 129/2009 a podle § 268 odst. 2 tr. ř., § 269 odst. 2 
tr. ř., § 270 odst. 1 tr. ř. rozhodl  t a k t o :

V řízení, které předcházelo usnesení Krajského soudu v Brně ze dne 9. 2. 2010, 
sp. zn. 8 To 33/2010,

b y l   p o r u š e n   z á k o n

v ustanoveních § 2 odst. 4 tr. ř., čl. 38 odst. 2 Listiny základních práv a 
svobod (č. 2/1993 Sb.), § 233 odst. 1 tr. ř. v neprospěch obviněného J.   B. 

Toto usnesení Krajského soudu v Brně se  zrušuje .

Zrušují se také další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Krajskému soudu v Brně se přikazuje, aby věc v potřebném rozsahu znovu 
projednal a rozhodl.



O d ů v o d n ě n í :

Rozsudkem Okresního soudu v Prostějově ze dne 26. 11. 2009, sp. zn. 2 T 
129/2009, byl obviněný J.  B.   uznán vinným trestným činem ublížení na zdraví 
podle § 221 odst. 1 tr. zák. (zákon č. 140/1961 Sb., trestní zákon, ve znění 
pozdějších předpisů) a trestným činem násilí proti skupině obyvatelů a proti 
jednotlivci podle § 197a odst. 1 tr. zák. a odsouzen podle § 221 odst. 1 tr. 
zák., § 35 odst. 1 tr. zák. k úhrnnému trestu odnětí svobody na pět měsíců, 
jehož výkon byl podle § 58 odst. 1 tr. zák. podmíněně odložen s tím, že podle § 
59 odst. 1 tr. zák. byla stanovena zkušební doba na patnáct měsíců.

Odvolání obviněného bylo usnesením Krajského soudu v Brně ze dne 9. 2. 2010, 
sp. zn. 8 To 33/2010, podle § 256 tr. ř. zamítnuto.

Ministr spravedlnosti podal dne 21. 1. 2011 ve prospěch obviněného stížnost pro 
porušení zákona proti usnesení Krajského soudu v Brně. Vytkl, že Krajský soud v 
Brně rozhodl ve veřejném zasedání, které konal v nepřítomnosti obviněného, 
ačkoli pro takový postup nebyly splněny podmínky stanovené v ustanoveních § 202 
odst. 2 písm. a) tr. ř., § 238 tr. ř. Uvedený postup Krajského soudu v Brně 
označil za porušení ústavně garantovaného práva obviněného na projednání věci 
ve vlastní přítomnosti podle § 38 odst. 2 Listiny základních práv a svobod. 
Ministr spravedlnosti navrhl, aby Nejvyšší soud vyslovil namítané porušení 
zákona, ke kterému došlo v neprospěch obviněného, aby zrušil napadené usnesení 
i další obsahově navazující rozhodnutí a aby dále postupoval podle § 270 odst. 
1 tr. ř., tj. aby přikázal nové projednání a rozhodnutí věci.

Nejvyšší soud přezkoumal podle § 267 odst. 3 tr. ř. napadené usnesení i 
předcházející řízení a shledal, že zákon byl porušen.

Poté, co byla věc s odvoláním obviněného předložena Krajskému soudu v Brně, 
nařídil předseda senátu Krajského soudu v Brně na den 9. 2. 2010 veřejné 
zasedání, ke kterému nechal mimo jiné předvolat obviněného. I když z obsahu 
spisu není zcela jasné, zda obviněnému bylo adresováno předvolání k veřejnému 
zasedání, anebo vyrozumění o veřejném zasedání, zůstává skutečností, že zásilka 
určená do vlastních rukou obviněného nebyla předepsaným způsobem doručena. 
Zásilka totiž byla dne 26. 1. 2010 pouze vhozena do domovní schránky na adrese 
bydliště obviněného. Tím nemohly nastat účinky doručení, a to ani cestou tzv. 
fikce doručení. Podle § 64 odst. 2 tr. ř. nebyl-li adresát zásilky, kterou je 
třeba doručit do vlastních rukou, zastižen, zásilka se uloží a adresát se 
vhodným způsobem vyrozumí, kde si ji může vyzvednout. Podle citovaného 
ustanovení nevyzvedne-li si adresát zásilku do deseti dnů od uložení, považuje 
se poslední den této lhůty za den doručení, i když se adresát o uložení 
nedověděl, ačkoliv se v místě doručení zdržuje, nebo uvedenou adresu označil 
pro účely doručování. V posuzovaném případě k uložení zásilky a následnému 
vyrozumění obviněného nedošlo, takže tzv. fikce doručení nemohla nastat 
uplynutím desetidenní lhůty od uložení. Vhození do domovní schránky, které 
jinak připouští ustanovení § 49 odst. 4 o. s. ř., je neformálním úkonem, od 
kterého se žádné právní účinky neodvíjejí, a jeho smyslem je jen posílit 
faktickou možnost adresáta seznámit se se zásilkou, u které mezitím nastala 
tzv. fikce doručení. Pro úplnost je třeba poznamenat, že o tzv. fikci doručení 
je možné uvažovat jedině pro případ, že obviněnému bylo doručováno vyrozumění o 
veřejném zasedání. Pokud mu bylo doručováno předvolání k veřejnému zasedaní, 
byla tzv. fikce doručení vyloučena ustanovením § 64 odst. 4 písm. a) tr. ř.

Za uvedeného stavu rozhodně nemůže být akceptováno to, co Krajský soud v Brně 
uvedl v protokolu o veřejném zasedání, tj. že obviněnému bylo „doručeno řádně a 
včas dne 26. 1. 2010“. Obviněnému ve skutečnosti nebylo předvolání k veřejnému 
zasedání, resp. vyrozumění o veřejném zasedání doručeno, jako to vyžaduje 
ustanovení § 233 odst. 1 tr. ř. Chyběl tedy elementární předpoklad pro to, aby 
Krajský soud v Brně mohl konat veřejné zasedání v nepřítomnosti obviněného.

Pokud Krajský soud v Brně přesto provedl veřejné zasedání v nepřítomnosti 
obviněného a vyhlásil v tomto veřejném zasedání napadené usnesení, porušil tím 
ustanovení čl. 38 odst. 2 Listiny základních práv, které obviněnému zaručovalo 
právo na projednání věci ve vlastní přítomnosti. Přitom povinnost Krajského 
soudu v Brně plně šetřit práva a svobody zaručené Listinou vyplývala z 
ustanovení § 2 odst. 4 tr. ř. 

Ustanovení § 202 odst. 2 písm. a) tr. ř., § 238 tr. ř., na která poukazoval 
ministr spravedlnosti ve stížnosti pro porušení zákona, nemají v posuzované 
věci žádný význam. Ustanovení § 202 odst. 2 písm. a) tr. ř. upravuje část 
podmínek, za kterých je možné v nepřítomnosti obviněného konat hlavní líčení 
před soudem prvního stupně, a nijak se netýká veřejného zasedání před odvolacím 
soudem. Ustanovení § 238 tr. ř. v rámci úpravy veřejného zasedání sice stanoví 
použití ustanovení o hlavním líčení, ale omezuje je na veřejnost, řízení, 
počátek a odročení veřejného zasedání, tj. nevztahuje je na přítomnost osob při 
veřejném zasedání. Navíc pokud jde o přítomnost osob při veřejném zasedání, je 
tato otázka výslovně upravena v § 234 tr. ř. obecně a v § 263 odst. 2, 3, 4 tr. 
ř. zvlášť ve vztahu k veřejnému zasedání konanému o odvolání.

Lze uvažovat o tom, že obviněný se o termínu konání veřejného zasedání fakticky 
dověděl, protože podáním učiněným prostřednictvím obhájce, které došlo 
Krajskému soudu v Brně dne 29. 1. 2010, požádal o odročení z důvodu, že na dny 
8. 2. 2010 a 10. 2. 2010 byl objednán k odbornému lékařskému vyšetření u lékaře 
internisty-kardiologa ve městě G. –P.  ve Spolkové republice Německo (což 
obviněný odpovídajícím způsobem doložil). Obviněný tedy uvedl přijatelný důvod 
své nepřítomnosti při veřejném zasedání, náležitě tento důvod doložil a žádostí 
o odročení dal najevo, že se chce veřejného zasedání zúčastnit. Za této situace 
evidentně nebylo důvodu k tomu, aby žádosti o odročení nebylo vyhověno, zvláště 
když pro konání veřejného zasedání v nepřítomnosti obviněného nebyly splněny 
ani formální podmínky odvíjející se od doručení předvolání, resp. vyrozumění.

Napadené usnesení Krajského soudu v Brně tudíž vzešlo z řízení, v němž byla v 
neprospěch obviněného porušena ustanovení § 2 odst. 4 tr. ř., čl. 38 odst. 2 
Listiny základních práv a svobod, § 233 odst. 1 tr. ř., a v důsledku toho 
nemůže napadené usnesení obstát.

Nejvyšší soud proto vyslovil zjištěné porušení zákona, zrušil napadené 
usnesení, zrušil také všechna další obsahově navazující rozhodnutí, která tím 
ztratila podklad, a přikázal Krajskému soudu v Brně, aby věc v potřebném 
rozsahu znovu projednal a rozhodl.

Krajský soud v Brně odstraní vady vytknuté tímto rozsudkem Nejvyššího soudu a 
znovu rozhodne o odvolání obviněného podaném proti rozsudku Okresního soudu v 
Prostějově.
 
P o u č e n í :  Proti tomuto rozsudku není opravný prostředek přípustný.  

V Brně dne 15. února 2011



Předseda senátu:
JUDr. Petr Hrachovec 





