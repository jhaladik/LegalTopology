Soud: Nejvyšší soud

Spisová značka: 4 Tz 66/2006

Datum rozhodnutí: 18.07.2006

Typ rozhodnutí: Rozsudek




4 Tz 66/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 18. 
července 2006 v senátě složeném z předsedy senátu JUDr. Františka Hrabce a 
soudců JUDr. Jiřího Pácala a JUDr. Danuše Novotné stížnost pro porušení zákona, 
kterou podal ministr spravedlnosti České republiky  ve  prospěch obviněného  
R.  T., proti trestnímu příkazu Okresního soudu  v Hodoníně  ze dne 1. 3. 2004 
sp. zn.   2 T 129/2004, a podle § 268 odst. 2, § 269 odst. 2 a § 270 odst. 1  
tr. ř.  rozhodl   t a k t o :

Pravomocným trestním příkazem Okresního soudu v Hodoníně ze dne 1. 3. 
2004          sp. zn.  2 T 129/2004,  b y l   p o r u š e n    z á k o n   v 
ustanoveních § 36, § 45a  odst. 1 tr. zák. a v  řízení, které mu předcházelo, v 
ustanovení § 2 odst. 5, 6 tr. ř. v neprospěch obviněného R. T.   

Napadený trestní příkaz   s e   z r u š u j e .   

Zrušují se též všechna další rozhodnutí na zrušený trestní příkaz obsahově 
navazující,  pokud vzhledem ke změně,  k níž došlo zrušením, pozbyla podkladu.  

Okresnímu soudu v Hodoníně  s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í : 

Obviněný R. T. byl trestním příkazem Okresního soudu v Hodoníně ze dne   1. 3. 
2004 sp. zn. 2 T 129/2004, který nabyl právní moci 31. 12. 2004, uznán vinným 
pokusem trestného činu krádeže podle § 8 odst. 1, § 247 odst. 1 tr. zák., jehož 
se dopustil dne 18. 2. 2004. Za to byl obviněný odsouzen k trestu obecně 
prospěšných prací výměře 300 hodin.

Obviněný R. T. byl též odsouzen trestním příkazem Okresního soudu ve Vsetíně ze 
dne 26. 9. 2000 sp. zn. 2 T 140/2000, který nabyl právní moci dne 16. 12. 
2000,   pro trestný čin výtržnictví podle § 202 odst. 1 tr. zák., jehož se 
dopustil dne 6. 8. 2000. Za to byl obviněný odsouzen k trestu obecně 
prospěšných prací ve výměře 180 hodin.  

Podle § 266 odst. 1, 2 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného R. T. proti trestnímu 
příkazu Okresního soudu v Hodoníně ze dne 1. 3. 2004 sp. zn. 2 T 129/2004. 
Napadeným rozhodnutím byl podle názoru stěžovatele porušen zákon v ustanoveních 
§ 36, § 45a odst. 1  tr. zák. a v řízení, které mu předcházelo, též v 
ustanovení § 2 odst. 5, 6 tr. ř. v neprospěch obviněného.  

K porušení zákona došlo podle ministra spravedlnosti proto, že po obdržení 
návrhu na potrestání dne 23. 2. 2004 ve věci sp. zn. 2 T 129/2004, vydal 
samosoudce Okresního soudu v Hodoníně trestní příkaz, kterým obviněného R. T. 
uznal vinným pokusem trestného činu krádeže a uložil mu trest obecně 
prospěšných prací ve výměře 300 hodin, ačkoli z opisu rejstříku trestů 
obviněného bylo zřejmé jeho odsouzení k trestu obecně prospěšných prací ve 
výměře 180 hodin Okresním soudem ve Vsetíně, které dosud nebylo vykonáno, což 
samosoudce Okresního soudu v Hodoníně zřejmě nepředpokládal. Uvedeným postupem 
Okresního soudu v Hodoníně tak nastala situace, kdy byla překročena nejvyšší 
zákonem dovolená výměra pro trest obecně prospěšných prací. Vzhledem k těmto 
okolnostem je podle stěžovatele třeba napadený trestní příkaz hodnotit jako 
rozhodnutí, jímž byl porušen zákon v neprospěch obviněného.    

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že trestním příkazem 
Okresního soudu v Hodoníně ze dne 1. 3. 2004 sp. zn. 2 T 129/2004,  byl  
porušen zákon v neprospěch obviněného R. T., a to v ustanoveních § 36 a § 45a 
odst. 1 tr. zák. a v řízení, které mu předcházelo,  v ustanovení § 2 odst. 5, 6 
tr. ř. Dále navrhl, aby Nejvyšší soud podle § 269 odst. 2 tr. ř. napadený 
trestní příkaz zrušil a aby zrušil také všechna další rozhodnutí na tento 
trestní příkaz obsahově navazující, pokud vzhledem ke změně, k níž dojde 
zrušením, pozbudou podkladu, a aby bylo následně postupováno podle § 270 odst. 
1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a dospěl k následujícím zjištěním a závěrům.

Podle § 36 tr. zák. věty první, jestliže soud odsuzuje pachatele za trestný 
čin, který spáchal před tím, než byl trest uložený dřívějším rozsudkem vykonán, 
a ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu.  

Podle § 45a odst. 1 tr. zák. věty první může soud obviněnému uložit trest 
obecně prospěšných prací  ve výměře od 50 do 400 hodin. 

Ze spisového materiálu Okresního soudu v Hodoníně Nejvyšší soud zjistil, že je 
v něm  na č. l. 25 založen opis rejstříku trestů obviněného ze dne 29. 1. 2004, 
ze kterého vyplývá odsouzení obviněného k trestu 180 hodin obecně prospěšných 
prací, a to rozhodnutím  Okresního soudu ve Vsetíně ze dne 26. 9. 2000 sp. zn. 
2 T 140/2000. Přestože měl samosoudce Okresního soudu v Hodoníně shora uvedenou 
informaci obsaženou v procesním spise, neopatřil si potřebné důkazy (spis 
jmenovaného soudu) ke svému rozhodnutí. Kdyby tak učinil, bezpochyby by 
zjistil, že výkon zmíněného trestu obecně prospěšných prací ve výměře 180 hodin 
nebyl v době jeho rozhodování obviněnému ani nařízen natož obviněným vykonán. 
Okresní soud v Hodoníně ale takto nepostupoval a obviněnému uložil další trest 
obecně prospěšných prací ve výměře 300 hodin.

Lze tudíž uzavřít, že v přezkoumávaném případě došlo k porušení ustanovení § 36 
tr. zák. ve spojení s ustanovením § 45a odst. 1 tr. zák., neboť v důsledku 
postupného uložení dvou trestů obecně prospěšných prací ve výměře 180 hodin a 
300 hodin, když z prvního z nich nebylo v době ukládání druhého trestu nic 
vykonáno, byla překročena nejvyšší  dovolená výměra pro tento druh trestu, 
která činí 400 hodin, jíž je nutné respektovat i tehdy, je-li obviněnému 
ukládán trest obecně prospěšných prací a předchozí trest či tresty tohoto druhu 
uložené dřívějšími rozhodnutími nebyly zčásti nebo zcela vykonány.

Podle Nejvyššího soudu, jakož i podle stávající judikatury, je překročení horní 
hranice zákonné trestní sazby při ukládání trestu konkrétnímu obviněnému nutné 
považovat za uložení druhu trestu, který je ve zřejmém rozporu s jeho účelem ve 
smyslu  ustanovení § 266 odst. 2 tr. ř., a tudíž podání stížnosti pro porušení 
zákona, byť jen z tohoto důvodu, je třeba označit za opodstatněné.

K výše vytýkanému hmotněprávnímu pochybení  pak došlo proto, že Okresní soud v 
Hodoníně řádně nezjistil skutkový stav věci při současném hodnocení neúplných 
důkazů právě ve vztahu k ukládanému trestu (viz § 2 odst. 5, 6 tr. ř.). 

Nejvyšší soud proto podle § 268 odst. 2 tr. ř. vyslovil, že trestním příkazem 
Okresního soudu v Hodoníně ze dne 1. 3. 2004  sp. zn. 2 T 129/2004, byl porušen 
zákon   v ustanoveních § 36, § 45a  odst. 1 tr. zák.  a v  řízení, které mu 
předcházelo, v ustanovení  § 2 odst. 5, 6 tr. ř. v neprospěch obviněného R. T. 
Podle § 269 odst. 2 tr. ř. Nejvyšší soud napadený trestní příkaz zrušil, a to 
včetně všech dalších rozhodnutí na zrušený trestní příkaz obsahově 
navazujících, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. pak Nejvyšší soud přikázal Okresnímu soudu v 
Hodoníně, aby věc v potřebném rozsahu znovu projednal a rozhodl. To v daném 
případě znamená, že si okresní soud vyžádá aktuální opis rejstříku trestů 
obviněného, zprávu Probační a mediační služby o momentálním stavu výkonu trestu 
obecně prospěšných prací z jeho strany a dále potřebný přílohový spis či spisy, 
přičemž poté věc v souladu se zákonem s důrazem na správnost výroku o trestu 
opětovně rozhodne.   

Při dalším postupu bude třeba mít na paměti, že Nejvyšším soudem bylo  
vysloveno, že zákon byl porušen v neprospěch obviněného, a proto nemůže podle § 
273 tr. ř. v novém řízení dojít ke změně rozhodnutí v jeho neprospěch. Podle § 
270 odst. 4 tr. ř. je okresní soud vázán právním názorem, který ve věci 
vyslovil Nejvyšší soud, a je povinen provést nařízené procesní úkony. 

P o u č e n í :  Proti tomuto rozhodnutí není opravný prostředek přípustný.

V  Brně dne 18. července  2006        

	 

						                              
Předseda senátu: 

                                                                                
     JUDr. František  H r a b e c   

	

	

	

	

	

	
