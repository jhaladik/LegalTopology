Soud: Nejvyšší soud

Spisová značka: 4 Tz 95/2004

Datum rozhodnutí: 09.06.2004

Typ rozhodnutí: Rozsudek




4 Tz 95/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 9. června 2004 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Juraje Malika stížnost pro porušení zákona, kterou podal 
ministr spravedlnosti České republiky ve prospěch  J.  B., proti usnesení 
Krajského soudu v Ostravě ze dne 21. 10. 2003, sp. zn. 1 To 886/2003, a podle § 
268 odst. 2 tr. ř., § 269 odst. 2 tr. ř. a § 270 odst. 1 tr. ř. rozhodl    t a 
k t o :

Usnesením Krajského soudu v Ostravě ze dne 21. 10. 2003, sp. zn. 1 To  
886/2003,     a v řízení, které mu předcházelo,   b y l   p o r u š e n   z á k 
o n   v ustanoveních § 147  odst. 1 tr. ř., § 72 odst.1, odst. 4 tr. zák a § 2 
odst. 5, odst. 6 tr. ř.  v neprospěch  J. B.

Napadené usnesení   s e   z r u š u j e .

Zrušuje se také usnesení Okresního soudu v Bruntále ze dne 8. 8. 2003, sp. zn. 
Nt 1304/2003. 

Zrušují s též všechna další rozhodnutí, na obě zrušená usnesení obsahově 
navazující, pokud vzhledem ke změnám, k nimž došlo zrušením, pozbyla podkladu.

Okresnímu soudu v Bruntále  s e  p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Okresní soud v Bruntále usnesením ze dne 8. 8. 2003, sp. zn. Nt 1304/2003, 
uložil  J. B. podle § 72 odst. 1 tr. zák.  ochranné léčení psychiatrické v 
ústavní formě. Proti tomuto usnesení podal  J. B. stížnost, o níž  Krajský soud 
v Ostravě rozhodl usnesením  ze dne 21. 10. 2003  sp. zn. 1 To 886/2003, tak, 
že napadené usnesení podle § 149 odst. 1 písm. a) tr. ř.  zrušil  a sám nově 
uložil J. B.  podle § 72 odst. 1 tr. zák. ochranné léčení psychiatrické, 
přičemž  podle § 72 odst. 4 tr. zák. dále stanovil, že se toto ochranné léčení 
vykoná ústavní formou v léčebném psychiatrickém zařízení.

Proti výše  citovanému usnesení Krajského soudu v Ostravě ze dne 21. 10. 
2003,   sp. zn. 1 To 886/2003, podal ministr spravedlnosti České republiky 
podle § 266 odst. 1 tr. ř.  stížnost pro porušení zákona ve prospěch obviněného 
J. B. Vytýká v ní, že zákon byl porušen v neprospěch obviněného v ustanoveních 
§ 72 odst. 1, odst. 4  tr. zák., § 239 odst. 1  a § 351a tr. ř.

Podle názoru stěžovatele se pochybení dopustila již státní zástupkyně Okresního 
státního zastupitelství v Bruntále tím, že podala návrh na uložení ochranného 
psychiatrického léčení v ústavní formě podle § 72 odst. 1 tr. zák., ačkoliv ze 
spisového materiálu bylo zřejmé, že obviněný J. B. již vykonává pravomocně 
uložené psychiatrické léčení ambulantní formou. Správným postupem tedy podle 
stěžovatele mělo být podání návrhu na změnu ochranného léčení psychiatrického v 
ambulantní formě na ochranné léčení psychiatrické v ústavní formě v souladu s § 
72 odst. 4 tr. zák. za použití § 351a tr. ř.

Taktéž Okresní soud v Bruntále se při svém rozhodování blíže nezabýval tímto 
již uloženým ochranným léčením psychiatrickým ve formě ambulantní, takže  svým 
usnesením ze dne 8. 8. 2003, sp. zn. Nt 1304/2003,   rozhodl znovu podle 
ustanovení § 72 odst. 1 tr. zák.  o uložení dalšího ochranného psychiatrického 
léčení ústavní formou, i když postačující bylo rozhodnout o změně formy již 
uloženého ochranného léčení podle § 72 odst. 4 tr. zák. 

Krajský soud v Ostravě, který rozhodoval dne 21. 10. 2003 o stížnosti 
obviněného J. B. proti výše citovanému usnesení Okresního soudu v Bruntále, ve 
svém rozhodnutí sp. zn. 1 To 886/2003,  pochybení okresního soudu nenapravil, 
když sice napadené rozhodnutí zrušil podle § 149 odst. 1 písm. a) tr. ř., avšak 
uložil mu opět ochranné psychiatrické léčení ústavní formou za použití 
ustanovení § 72 odst. 1, odst. 4 tr. zák.

Závěrem svého mimořádného opravného prostředku ministr spravedlnosti České 
republiky navrhl, aby Nejvyšší soud České republiky (dále jen Nejvyšší soud) 
podle § 268 odst. 2 tr. ř. vyslovil, že usnesením Krajského soudu v Ostravě ze 
dne 21. 10. 2003, sp. zn. 1 To 886/2003, byl porušen zákon v neprospěch 
obviněného J. B. v namítaném rozsahu, aby podle § 269 odst. 2 tr. ř. napadené 
usnesení zrušil, včetně obsahově navazujících rozhodnutí, pokud vzhledem ke 
změně, k níž došlo zrušením, pozbyla podkladu, a dále aby postupoval podle § 
270 odst. 1 tr. ř. 

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Ustanovení § 2 odst. 6 tr. ř. ukládá 
orgánům činným v trestním řízení povinnost hodnotit důkazy podle svého 
vnitřního přesvědčení, založeného na pečlivém uvážení všech okolností případu 
jednotlivě i v jejich souhrnu.

Podle ustanovení § 147 odst. 1 tr. ř. při rozhodování o stížnosti přezkoumá 
nadřízený orgán – a) správnost všech výroků napadeného usnesení, proti nimž 
stěžovatel může podat stížnost, a – b) řízení předcházející napadenému usnesení.

Podle § 72 odst. 1 tr. zák. soud uloží ochranné léčení v případě uvedeném v § 
25  a § 32 odst. 2, nebo jestliže pachatel činu jinak trestného není pro 
nepříčetnost trestně odpovědný a jeho pobyt na svobodě je nebezpečný.

Podle § 72 odst. 4 tr. zák. jestliže je ukládán trest odnětí svobody, ochranné 
léčení se  zpravidla začíná po nástupu výkonu trestu ve věznici. V ostatních  
případech se ochranné  léčení vykonává  zpravidla v léčebném  zařízení. Lze-li 
však vzhledem k povaze choroby  a léčebným možnostem očekávat, že účel splní i 
léčení ambulantní, může soud  nařídit i tento způsob léčby, popřípadě ústavní 
léčení změnit  dodatečně na  léčení ambulantní  nebo naopak. Nepostačí-li délka 
výkonu trestu odnětí svobody ve věznici ke splnění účelu léčení, soud  může 
rozhodnout o jeho pokračování v léčebném nebo ambulantním zařízení.

Nejvyšší soud vzhledem k okolnostem zjištěným z obsahu přezkoumávaného spisu 
konstatuje, že se Krajský soud v Ostravě uvedenými zákonnými ustanoveními 
důsledně neřídil.

Z obsahu trestního spisu vedeného u Okresního státního zastupitelství v 
Bruntále pod sp. zn. Zn 6714/2003,  je patrno, že dne 15. 4. 2003 byly podle 
ustanovení § 158 odst. 3 tr. ř.  zahájeny úkony trestního řízení ve věci 
podezření ze spáchání trestného činu násilí  proti skupině obyvatelů  a proti 
jednotlivci podle § 197a tr. zák., kterého se měl dopustit podezřelý J. B. tím, 
že nejméně ve dvou případech dne 17. 2. 2003 a 30. 3. 2003, v místě svého 
bydliště, slovně a fyzicky napadl svoji manželku B. B., které vyhrožoval 
ublížením na zdraví a zabitím, po této házel domácí nádobí jako např. talíře, 
sklenice apod., což u jmenované vzbudilo důvodnou obavu, přičemž tímto jednáním 
nezpůsobil nikomu žádné zranění. 

Opatřením Policie České republiky ze dne 7. 5. 2003 byl v trestní věci 
podezřelého J. B. přibrán soudní znalec v oboru zdravotnictví, odvětví 
psychiatrie               MUDr. B. N. Znalec po vyšetření J. B., prostudování 
předchozí zdravotnické dokumentace a obsahu trestního spisu dospěl k závěru, 
že  podezřelý trpí závažnou duševní poruchou – schizoafektivní poruchou, která 
je psychózou a tudíž duševní chorobou ve vlastním slova smyslu. V důsledku této 
choroby nebyl J. B.  v době jednání, které bylo předmětem prověřování, vůbec 
schopen rozpoznávat společenskou nebezpečnost  svého jednání a nebyl schopen 
své jednání ovládat, když došlo k úplnému zániku obou těchto schopností. Znalec 
z forensně psychiatrického hlediska považoval  pobyt J. B. na svobodě  pro 
společnost nebezpečný, neboť hrozí recidiva jeho agresivního chování,  a z 
tohoto důvodu navrhl uložení ochranného psychiatrického léčení v ústavní formě.

Ve věci  podal vysvětlení podle § 158 odst. 5 tr. ř.  podezřelý J. B., který 
připustil, že manželství mezi ním a jeho ženou je provázeno hádkami, které 
provokuje manželka, občas si vzájemně nadávají, občas se fyzicky napadají a 
vyhrožují si. B. B. ve svém trestním oznámení ze dne 18. 4. 2003 uvedla, že dne 
17. 2. 2003 byl manžel podnapilý  a vyhrožoval jí zabitím, bez bližší 
specifikace tohoto slovního útoku, přičemž nebyla fyzicky napadena. Dne 30. 3. 
2003 opět v podnapilosti převrhl podezřelý v bytě stůl, škrtil ji, proto ho 
odhodila a poté po něm hodila sklenicí, jíž ho zasáhla do obličeje. V obou 
případech přivolala Policii ČR a v obou případech byl manžel převezen na 
protialkoholní záchytnou stanici. Syn B. B. D. C. uvedl, že matka se se svým 
manželem hádá a bije od počátku manželství, někdy je to i z legrace. V 
posledních dvou letech neviděl mezi nimi žádný slovní ani fyzický konflikt. 
Další syn B. B. S. H. nebyl dne 17. 2. 2003 doma, dne 30. 3. 2003 viděl, že 
podezřelý se po návratu domů v podnapilosti přiblížil k matce, dal jí pěst k 
nosu a sprostě jí nadával, poté ji uchopil pod krkem, matka po manželovi hodila 
sklenicí, jíž ho zasáhla do obličeje, J. B. sám ničím po matce neházel. 
Sousedka O. L. slyšela dne 17. 2. 2003 v době své návštěvy u paní B. jakési 
slovní vyhrůžky ze strany podezřelého, fyzické napadení paní B. neviděla.

Usnesením ze dne 12. 6. 2003, č. j. ORBR-570/MB-TČ-2003, rozhodl policejní 
orgán OOP ČR o odložení věci podle § 159a odst. 1 tr. ř., neboť ve věci nejde o 
podezření z trestného činu a není věc na místě vyřídit jinak. V odůvodnění 
rozhodnutí poukázal především na závěry znaleckého posudku z oboru 
zdravotnictví, odvětví psychiatrie   o nepříčetnosti J. B. Protože pro závěr, 
že jde o trestný čin tak chybí obligatorní znak trestného činu, jímž je 
subjekt, nejde podle názoru policejního inspektora o trestný čin.

Státní zástupkyně Okresního státního zastupitelství v Bruntále podala dne 23. 
6. 2003 Okresnímu soudu v Bruntále návrh na uložení ochranného léčení J. B. 
podle § 72 odst. 1 tr. zák., a to ochranného psychiatrického léčení v ústavní 
formě.

Okresní soud v Bruntále dne 8. 8. 2003 věc projednal ve veřejném zasedání, v 
němž osobně vyslechl znalce MUDr. B. N., přičemž z obsahu spisu Okresního 
státního zastupitelství v Bruntále sp. zn. Zn 6714/2003 k důkazu přečetl 
usnesení o odložení věci, jež je citováno výše, protokol o vysvětlení, které 
podal J. B., a dále záznamy  o záchytech J. B. a jeho dodání do Psychiatrické 
léčebny. Na základě takto provedeného dokazování rozhodl téhož dne  usnesením  
sp. zn. Nt 1304/2003, jímž uložil J. B. podle § 72 odst. 1 ochranné léčení 
psychiatrické v ústavní formě. Své rozhodnutí odůvodnil jednak závěry 
znaleckého posudku psychiatra MUDr. B. N. a jednak konstatováním, že „v případě 
obviněného se jedná o recidivu, když trestní stíhání pro skutek kvalifikovaný 
podle § 197a odst. 1 tr. zák. došlo již k druhému odložení této trestní věci, 
vzhledem k tomu, že J. B. nebyl v době činu pro nepříčetnost trestně 
odpovědný“ ( č. l. 11 spisu verte). 

Okresní soud v Bruntále při svém rozhodování především pochybil, pokud ve 
veřejném zasedání neprovedl důkaz spisem tohoto soudu sp. zn. Nt 1309/2000, o 
jehož existenci věděl jednak proto, že tento  spis je výslovně znalcem zmiňován 
v písemně vypracovaném znaleckém posudku, jednak také proto, že v této věci 
rozhodovala stejná soudkyně. Z obsahu tohoto spisu bylo možno zjistit, že 
usnesením ze dne 26. 1. 2001, sp. zn. Nt 1309/2000, bylo J. B. uloženo podle § 
72 odst. 1 tr. zák. ochranné psychiatrické léčení v ústavní formě ( č. l. 42 
spisu ). Krajský soud v Ostravě usnesením ze dne 27. 4. 2001, sp. zn. 6 To 
103/2001, podanou stížnost J. B. podle § 148 odst. 1 písm. c) tr. ř. zamítl 
jako nedůvodnou a rozhodnutí soudu prvního stupně tak nabylo právní moci. Dne 
22. 6. 2001 byl nařízen výkon tohoto ochranného léčení, které J. B. nastoupil 
dne 5. 9. 2001 v Psychiatrické léčebně v O. (č. l. 57 spisu). Na základě 
rozhodnutí Okresního soudu v Opavě ze dne 17. 12. 2001 sp. zn. Nt 872/2001 bylo 
podle  § 351a tr. ř. přeměněno ústavní psychiatrické léčení na léčení 
ambulantní. Toto rozhodnutí nabylo právní moci téhož dne. Výkon tohoto léčení 
byl nařízen dne 19. 12. 2001 Okresním soudem v Opavě a J. B. ho měl absolvovat 
v Psychiatrické ambulanci v B., N. u MUDr. M. K., a této léčbě se začal 
podrobovat.

Trestní zákon nevylučuje, aby v nové trestní věci téhož obviněného bylo uloženo 
ochranné léčení, přestože ještě nebylo započato s výkonem nebo zcela vykonáno 
stejné ochranné léčení uložené v dřívější věci, avšak mělo by být uloženo jen v 
těch výjimečných případech, kdy je to nutno k dosažení účelu trestního zákona. 
Tak tomu bude zpravidla tehdy, jestliže nástup dříve uloženého ochranného 
léčení je z kapacitních důvodů na straně léčebného zařízení či jiných 
organizačních důvodů možný až  za delší dobu. V posuzovaném případě je však z 
obsahu spisu Okresního soudu v Bruntále sp. zn. Nt 1309/2000 zřejmé, že 
ochranné psychiatrické léčení probíhá průběžně, bez výše zmiňovaných potíží či 
prodlev jiného druhu, přičemž podle aktuálního zdravotního stavu J. B. je 
měněna forma způsobu jeho výkonu z ústavní na ambulantní a naopak. Již z tohoto 
důvodu je tak nutno označit ochranné léčení uložené usnesením Okresního soudu v 
Bruntále usnesením ze dne 8. 8. 2003 sp. zn. Nt 1304/2003 za nadbytečné, neboť 
v posuzovaném případě mohlo být za splnění dalších předpokladů, o nichž bude 
pojednáno níže, přeměněno existující ochranné psychiatrické léčení ambulantní  
na stejné léčení ústavní formou.

Soud je povinen při rozhodování podle § 72 odst. 1 tr. zák. dokazovat splnění 
všech zákonných podmínek pro uložení ochranného léčení, tedy nejen nedostatek 
trestní odpovědnosti pro nepříčetnost pachatele, ale i to, že jeho pobyt na 
svobodě je nebezpečný, a to právě v době, kdy je o uložení ochranného léčení 
rozhodováno. Pouhé spáchání činu jinak trestného osobou ve stavu nepříčetnosti 
nestačí. Pobyt takové osoby na svobodě musí  být pro zájmy chráněné trestním 
zákonem nebezpečný i v budoucnu. Tato podmínka je splněna, je-li pravděpodobné, 
že osoba, která spáchal čin jinak trestný, spáchá znovu závažnější útok na 
zájmy chráněné trestním zákonem, a to pod vlivem duševní choroby.To je nutno 
zjistit znalecky, když samo doporučení znalce  - lékaře, zda je či není vhodné 
uložit obviněnému ochranné léčení, není dostatečný podkladem pro rozhodnutí o 
této otázce . Najisto musí být postaveno, že pobyt pachatele na svobodě je 
nebezpečný, a to, jak již výše zmíněno, i v době rozhodování o uložení 
ochranného léčení a nadále (srov. Rozhodnutí č. 3 uveřejněné ve Sbírce soudních 
rozhodnutí a stanovisek, sešit 1/2000). V tomto směru nebude možno akceptovat 
procesní postup Okresního soudu v Bruntále, kdy znalec označil pobyt obviněného 
na svobodě nebezpečný poté, co mu ve veřejném zasedání „státní zástupkyně 
předestřela skutečnost, že podezřelý se před několika dny dopustil obdobné 
trestné činnosti násilného charakteru “ (čl. 5 verte), aniž je podrobně 
zaprotokolováno ono vyjádření intervenující státní zástupkyně, aniž je k 
dispozici popis skutku s jeho časovým vymezením, aniž byl k dispozici případný 
přestupkový či trestní spis J. B., takže není vůbec zřejmé, jaké konkrétní 
jednání J. B. znalec vlastně hodnotil.

Za podstatnou považuje Nejvyšší soud také  skutečnost, že v řízení o uložení 
ochranného léčení podle § 72 odst. 1 tr. zák. musí soud dokazovat splnění všech 
zákonných podmínek tohoto ustanovení, tedy včetně té, že tu jde o pachatele 
činu jinak trestného, a ve svém rozhodnutí je také konkrétně odůvodnit. (srov. 
rozsudek Nejvyššího soudu ČSFR ze dne 10. 7. 1991, sp. zn. 1 Tzf 6/91, 
uveřejněný pod č. 25 ve Sbírce soudních rozhodnutí a stanovisek, sešit 1/1992). 
Soud nemůže být v tomto ohledu vázán usnesením o odložení věci podle § 159a 
odst. 1 tr. ř., neboť jím nebylo pravomocně vysloveno, že J. B. jinak svým 
jednáním naplnil zákonné znaky trestného činu násilí proti skupině obyvatelů a 
proti jednotlivci podle § 197a odst. 1 tr. zák. Jak již Nejvyšší soud uvedl, 
Okresní soud v Bruntále při svém rozhodování apriorně vycházel ze závěru, že J. 
B. trestný čin spáchal, avšak v této souvislosti neprovedl dokazování, byť, jak 
uvedeno výše, existují k popisu skutků, jež se měly stát dne 17. 2. 2003 a 30. 
3. 2003, zásadně odlišná vysvětlení osob, jež na místě činu v kritické době 
byly. Ostatně ani policejní orgán v citovaném rozhodnutí  o odložení věci se 
nezabýval otázkou, zda J. B. by svým konkrétním protiprávním jednáním v případě 
existence trestní odpovědnosti naplnil zákonné znaky uvedeného trestného činu a 
proč,  a v tomto směru je jak toto usnesení, tak posléze usnesení Okresního 
soudu v Bruntále, jež je napadeno stížností pro porušení zákona, 
nepřezkoumatelné. Okresní soud v Bruntále v této souvislosti nesplnil svou 
zákonnou povinnost zjistit skutkový stav věci, o němž nejsou důvodné 
pochybnosti, pro rozhodnutí zda jsou či nejsou dány všechny zákonné podmínky 
pro aplikaci ustanovení § 72 odst. 1 tr. zák. Nedostatečně provedená skutková 
zjištění měla vliv i na hodnocení důkazů, které v tomto případě nekonvenovalo 
zákonným požadavkům ustanovení § 2 odst. 6 tr. ř.  

Krajský soud v Ostravě, který rozhodoval o stížnosti J. B. proti usnesení 
Okresního soudu v Bruntále ze dne 8. 8. 2003, sp. zn. Nt 1304/2003, výše 
uvedená pochybení okresního soudu nejenže nenapravil, ale ani je nezjistil,  
ačkoli to bylo jeho povinností, pakliže by důsledně aplikoval ustanovení  § 147 
odst. 1 tr. ř.  Vytýkané vady dovršil tím, že po zrušení věci nejenže znovu 
rozhodl o uložení ochranného psychiatrického léčení podle § 72 odst. 1 tr. 
zák., ale učinil ještě i rozhodnutí podle § 72 odst. 4 tr. zák.

Vzhledem k argumentaci výše uvedené poté Nejvyšší soud podle § 268 odst. 2 tr. 
ř. vyslovil, že usnesením Krajského soudu v Ostravě ze dne ze dne 21. 10. 2003, 
sp. zn. 1 To 886/2003, a v řízení, které mu předcházelo, byl porušen zákon v 
ustanoveních § 147 odst. 1 tr. ř., ustanovení § 72 odst.1, odst. 4 tr. zák. a § 
2 odst. 5, odst. 6 tr. ř. v neprospěch J. B. Nejvyšší soud podle § 269 ods. 2 
tr. ř.  napadené usnesení zrušil. Současně zrušil i usnesení Okresního soudu v 
Bruntále ze dne 8. 8. 2003, sp. zn. Nt 1304/2003. Poté  zrušil i všechna další 
rozhodnutí, na tato usnesení obsahově navazující, pokud vzhledem ke změnám, k 
nimž došlo zrušením, pozbyla podkladu. Věc přikázal Okresnímu soudu v Bruntále, 
aby ji v potřebném rozsahu znovu projednal  a rozhodl.

Vzhledem k existenci návrhu státní zástupkyně bude o něm Okresní soud v 
Bruntále povinen rozhodnout, přičemž buď ve veřejném zasedání, které bude ve 
věci konat, provede dokazování ve shora naznačeném směru tak, aby dostál všem 
zákonným požadavkům v případě, že hodlá toto ochranné léčení psychiatrické 
opětně znovu uložit, anebo návrh s ohledem na probíhající  ochranné 
psychiatrické léčení ambulantní, uložené Okresním soudem v Bruntále ve věci sp. 
zn. Nt 1309/2000, zamítne.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést ty procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 9. června 2004

Předsedkyněsenátu:

JUDr. Danuše Novotná 

	

	
