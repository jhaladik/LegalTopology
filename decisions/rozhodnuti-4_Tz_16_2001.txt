Soud: Nejvyšší soud

Spisová značka: 4 Tz 16/2001

Datum rozhodnutí: 27.02.2001

Typ rozhodnutí: Rozsudek




4 Tz 16/2001

ČESKÁ REPUBLIKA

R O Z S U D E K 

J M É N E M R E P U B L I K Y

	

	Nejvyšší soud České republiky projednal dne 27. února 2001 ve veřejném 
zasedání v senátě složeném z předsedy JUDr. J. P. a soudců JUDr. F. H. a JUDr. 
D. N. stížnost pro porušení zákona, kterou podal ministr spravedlnosti České 
republiky ve prospěch obviněné Mgr.T. J., proti rozsudku Krajského soudu v Brně 
ze dne 7. 11. 2000, sp. zn. 4 To 336/2000, v trestní věci vedené u Městského 
soudu v Brně pod sp. zn. 3 T 8/2000, a rozhodl podle § 268 odst. 2, § 269 odst. 
2 a § 270 odst. 1 tr. ř. t a k t o : 

	V řízení, které předcházelo rozsudku Krajského soudu v Brně ze dne 7. 
11. 2000, sp. zn. 4 To 336/2000, b y l p o r u š e n z á k o n v ustanovení § 
233 odst. 1, odst. 3 tr. ř. v neprospěch obviněné Mgr. T. J.

	Napadený rozsudek se zrušuje v celém rozsahu.

	Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Krajskému soudu v Brně se přikazuje, aby věc v potřebném rozsahu znovu 
projednal a rozhodl. 

Odůvodnění: 

Rozsudkem Městského soudu v Brně ze dne 24. května 2000, sp. zn. 3 T 8/2000, 
byla obviněná Mgr. T. J. uznána vinnou trestným činem ublížení na zdraví podle 
§ 221 odst. 1 tr. zák. a byl jí uložen podle § 221 odst. 1 tr. zák. trest 
odnětí svobody v trvání jedenácti měsíců a podle § 58 odst. 1 písm. a) tr. zák. 
a § 59 odst. 1 tr. zák. byl obviněné výkon uloženého trestu podmíněně odložen 
na zkušební dobu dvou let. Trestného činu se podle rozsudečného výroku 
dopustila tím, že dne 15. srpna 1998 kolem 14.00 hod. v B., v bytě na ulici B. 
č. 3, udeřila J. P. K., ostrou hranou hrnce do hřbetu pravé ruky a způsobila mu 
tak tržnou ránu v délce 3 cm, přičemž v důsledku tohoto zranění byl poškozený 
K. po dobu jedenácti dnů omezen v obvyklém způsobu života.

Obviněná Mgr. T. J. podala v zákonné lhůtě odvolání proti tomuto rozsudku 
Městského soudu v Brně. Rozsudkem Krajského soudu v Brně ze dne 7. 11. 2000, 
sp. zn. 4 To 336/2000, ve veřejném zasedání konaném v nepřítomnosti obviněné 
byl napadený rozsudek podle § 258 odst. 1 písm. b), odst. 2 tr. ř. zrušen ve 
výroku o trestu a způsobu jeho výkonu a za podmínek § 259 odst. 3 tr. ř. uložil 
odvolací soud obviněné podle § 221 odst. 1 tr. zák. trest odnětí svobody v 
trvání pěti měsíců a podle § 58 odst. 1 písm. a), § 59 odst. 1 tr. zák. výkon 
trestu obviněné podmíněně odložil na zkušební dobu jednoho roku.

Proti tomuto rozsudku podal ministr spravedlnosti České republiky stížnost pro 
porušení zákona ve prospěch obviněné Mgr. T. J. Vytkl v ní porušení zákona v 
ustanoveních § 263 odst. 4 a § 202 odst. 2 tr. ř.

V odůvodnění stížnosti pro porušení zákona pak ministr spravedlnosti poukázal 
mimo jiné na to, že veřejné zasedání lze konat v nepřítomnosti obžalovaného 
zásadně za předpokladu, že k němu byl včas předvolán nebo o něm vyrozuměn. 
Doručenka, založená na č. l. 233, která ve skutečnosti prokazuje doručení 
usnesení Krajského soudu v Brně ze dne 24. 10. 2000, založeného v tr. spise na 
č. l. 327, byla zřejmě mylně považována za doručenku, která měla prokázat 
převzetí předvolání k veřejnému zasedání na den 7. 11. 2000. Doručenka na č. l. 
233 proto nemůže prokázat převzetí předvolání k veřejnému zasedání, jak o tom 
svědčí i referát založený na č. l. 329 spisu, který neobsahuje příkaz, aby 
usnesení bylo doručeno spolu s předvoláním k veřejnému zasedání. Tento závěr je 
také prokazován vyjádřením zapisovatelky Jany Pálkové. Předvolání k veřejnému 
zasedání bylo učiněno již dne 12. 10. 2000 - viz č. l. 233. Ke dni konání 
veřejného zasedání nebyla k dispozici doručenka od této zásilky a nebyla poštou 
vrácena. Je proto zřejmé, že veřejné zasedání se konalo v nepřítomnosti 
obviněné Mgr. T. J., aniž proto byly splněny zákonné podmínky. Tím došlo k 
porušení základního práva obviněné na obhajobu. 

V závěru stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil porušení zákona v uvedeném 
rozsahu, aby podle § 269 odst. 2 tr. ř. zrušil napadené rozhodnutí stejně jako 
obsahově navazující rozhodnutí a dále aby postupoval podle § 270 odst. 1 tr. ř. 

Nejvyšší soud České republiky přezkoumal podle § 267 odst. 1 tr. ř. z podnětu 
této stížnosti pro porušení zákona správnost všech výroků napadeného 
rozhodnutí, jakož i správnost řízení, které mu předcházelo, a shledal, že zákon 
porušen byl.

Především je třeba přisvědčit názoru vyslovenému ve stížnosti pro porušení 
zákona, že obviněná Mgr. T. J. nebyla k veřejnému zasedání Krajského soudu v 
Brně, které se konalo 7. 11. 2000 a bylo v něm rozhodnuto o odvolání této 
obviněné, řádně předvolána či vyrozuměna, a proto se veřejného zasedání nemohla 
zúčastnit. Trestní spis Městského soudu v Brně, sp. zn. 3 T 8/2000, neobsahuje 
doručenku o nepochybném vyrozumění či předvolání obviněné Mgr. T. J. k 
předmětnému veřejnému zasedání. Pouze na č. l. 233 spisu se nachází doručenka, 
kterou podepsala obviněná J. a která prokazuje doručení usnesení a je na ní 
poznamenáno VZ 7/11. K této doručence se písemně vyjádřila zapisovatelka J. P., 
která předmětnou zásilku vypravovala, že tato zásilka obsahovala pouze opis 
usnesení, nemohla obsahovat předvolání k veřejnému zasedání na 7. 11. 2000, 
poznámka na zásilce VZ 7/11 sloužila k orientaci, kde se nachází spis.

Uvedeným postupem Krajského soudu v Brně došlo k porušení ustanovení § 233 
odst. 1 tr. ř. - o veřejném zasedání předseda senátu vyrozumí osobu, která svým 
návrhem dala k veřejnému zasedání podnět a § 233 odst. 3 tr. ř. - takové osobě 
musí od doručení vyrozumění zbývat alespoň pětidenní lhůta k přípravě. Obviněné 
Mgr. T. J. tak bylo znemožněno zúčastnit se veřejného zasedání o svém odvolání 
a uplatnit práva obviněného na obhajobu. Jedná se o porušení důležitého 
procesního ustanovení, v důsledku takového nezákonného postupu řízení nelze 
vyloučit, že tento vadný postup řízení měl vliv i na správnost napadeného 
rozhodnutí. 

Nejvyšší soud proto podle § 268 odst. 2 tr. ř. vyslovil shora popsané porušení 
zákona v neprospěch obviněné Mgr. T. J. a podle § 269 odst. 2 tr. ř. zrušil 
napadený rozsudek Krajského soudu v Brně v celém rozsahu stejně jako všechna 
obsahově navazující rozhodnutí, pokud vzhledem ke změně, k níž došlo zrušením, 
pozbyla podkladu.

Podle § 270 odst. 1 tr. ř. Nejvyšší soud přikázal Krajskému soudu v Brně, aby 
věc v potřebném rozsahu v odvolacím řízení znovu projednal a rozhodl. Nejvyšší 
soud nemohl sám ve věci rozhodnout podle § 271 odst. 1 tr. ř., neboť by tak 
nepřípustně nahrazoval řádné odvolací řízení, které je povinen provést Krajský 
soud v Brně.

Poučení: Proti tomuto rozhodnutí není opravný prostředek přípustný.

V Brně dne 27. února 2001

Předseda senátu:

JUDr. J. P.
