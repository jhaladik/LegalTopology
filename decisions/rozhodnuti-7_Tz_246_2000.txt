Soud: Nejvyšší soud

Spisová značka: 7 Tz 246/2000

Datum rozhodnutí: 24.10.2000

Typ rozhodnutí: Rozsudek




7 Tz 246/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud projednal  ve veřejném zasedání konaném dne 24. 10. 2000 v senátě 
složeném z předsedy JUDr. Jana Engelmanna a soudců JUDr. Petra Hrachovce a 
JUDr. Jindřicha Urbánka stížnost pro porušení zákona podanou ministrem 
spravedlnosti České republiky ve prospěch obviněného  P. S., proti rozsudku 
Okresního soudu v Nymburce ze dne 22. 1. 1999, sp. zn. 2 T 357/98, a podle § 
268 odst. 2, § 269 odst. 2 a § 270 odst. 1 tr. ř. rozhodl   t a k t o :

Pravomocným rozsudkem Okresního soudu v  Nymburce ze dne 22. 1. 1999, sp. zn. 2 
T 357/98, a v řízení, jež mu předcházelo,

b y l   p o r u š e n   z á k o n 

v ustanoveních § 2 odst. 5, 6  a § 302 odst. 1 tr.  ř. v neprospěch obviněného 
P. S.

Tento rozsudek Okresního soudu v Nymburce se  z r u š u j e . Zrušují se také 
další rozhodnutí na zrušený rozsudek obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu státnímu zástupci v Nymburce se   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Rozsudkem Okresního soudu v Nymburce ze dne 22. 1. 1999, sp. zn. 2 T 357/98, 
byl obviněný P. S. uznán vinným trestným činem krádeže podle § 247 odst. 1 
písm. e), odst. 2 tr. zák. Uvedeného skutku se obviněný podle výroku nalézacího 
soudu dopustil tím, že v obci H., okr. N., dne 2. 9. 1997 v odpoledních 
hodinách z volného prostranství bývalé skládky u místního hřbitova, odcizil ke 
škodě majitele J. B.,  nepojízdný zemědělský pásový traktor Stalinec S 100 v 
hodnotě 20.000,- Kč, který nechal dopravit do výkupny sběrných surovin firmy P. 
v L. n. L., kde jej odprodal za cenu šrotu, a uvedeného jednání se dopustil 
přesto, že byl rozsudkem Okresního soudu ve Frýdku - Místku ze dne 19. 1. 1996, 
sp. zn. 6 T 92/95, odsouzen pro trestný čin krádeže podle § 247 odst. 1 písm. 
a) tr. zák. k trestu odnětí svobody v trvání čtyř měsíců, jehož výkon mu byl 
podmíněně odložen na zkušební dobu do 2. 4. 1997. Obviněnému byl podle § 247 
odst. 2 tr. zák. a § 57 odst. 1, odst. 2 tr. zák. uložen trest vyhoštění z 
území České republiky na dobu tří let. Dále bylo také okresním soudem 
rozhodováno o nároku poškozeného, a to podle § 228 odst. 1 a § 229 odst. 2 tr. 
ř.

Vzhledem k tomu, že nebyl podán opravný prostředek, nabyl tento rozsudek právní 
moci dne 19. 2. 1999.

Proti rozsudku Okresního soudu v Nymburce ze dne 22. 1. 1999, sp. zn. 2 T 
357/98, podal ministr spravedlnosti České republiky ve prospěch obviněného P. 
S.  stížnost pro porušení zákona. V tomto mimořádném opravném prostředku 
poukázal ministr spravedlnosti na to, že orgány činné v trestním řízení, které 
se doposud trestní věcí obviněného zabývaly, nepostupovaly v souladu se 
zákonem, neboť konaly řízení proti obviněnému jako proti uprchlému podle § 302 
odst. 1 tr. ř., aniž by měly zjištěno, zda jsou skutečně dány podmínky pro 
uvedený způsob řízení.  Ministr spravedlnosti v podané stížnosti pro porušení 
zákona vyjádřil názor, že pokud orgány činné v trestním řízení nezjišťovaly 
podmínky pro konání řízení proti obviněnému jako proti uprchlému, porušily 
zákon v ustanovení § 302 odst. 1 tr. ř. Stěžovatel poukázal na to, že v 
přípravném řízení ani v řízení před soudem nebyly vyčerpány všechny zákonem 
stanovené podmínky pro konání řízení proti uprchlému, což mělo za následek, že 
v době, kdy mj. bylo vedeno proti obviněnému trestní řízení jako proti 
uprchlému, se tento nacházel ve vazbě na území České republiky v jiné trestní 
věci. Podle názoru ministra spravedlnosti došlo dále také k porušení zákona v 
ustanoveních § 2 odst. 5, 6 tr. ř. a § 2 odst. 11 tr. ř.

S ohledem na skutečnosti shora uvedené dospěl ministr spravedlnosti k závěru, 
že doposud provedeným dokazováním nebylo jednoznačně prokázáno, že by se 
obviněný P. S. dopustil trestného činu krádeže podle § 247 odst. 1 písm. e), 
odst. 2 tr. zák., kterým byl uznán vinným rozsudkem Okresního soudu v Nymburce 
ze dne 22. 1. 1999, sp. zn. 2 T 357/98, když předmětný rozsudek byl vydán na 
základě závažných procesních vad, kterými trpělo jak řízení před okresním 
soudem, tak i celé přípravné řízení. V petitu stížnosti pro porušení zákona 
ministr spravedlnosti proto navrhl, aby Nejvyšší soud vyslovil, že  napadeným 
rozsudkem Okresního soudu v  Nymburce ze dne 22. 1. 1999, sp. zn. 2 T 357/98, a 
v řízení, které jeho vydání předcházelo, byl porušen zákon v ustanoveních § 302 
odst. 1 a § 2 odst. 5, 6, 11 tr. ř. ve vztahu k § 247 odst. 1 písm. e), odst. 2 
tr. zák., aby podle § 269 odst. 2 tr. ř. napadený rozsudek zrušil a dále 
postupoval podle § 270 odst. 1 tr. ř.

Nejvyšší soud přezkoumal z podnětu podané stížnosti pro porušení zákona podle § 
267 odst. 1 tr. ř. správnost všech výroků napadeného rozsudku, jakož i řízení, 
které jeho vydání předcházelo, a shledal, že zákon byl porušen.

Podle § 302 odst. 1 tr. ř. platí, že řízení proti uprchlému lze konat jen proti 
tomu, kdo se vyhýbá trestnímu řízení pobytem v cizině nebo tím, že se skrývá.

Podle § 2 odst. 5 tr. ř. postupují orgány činné v trestním řízení tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí.

Podle § 2 odst. 6 tr.ř. hodnotí orgány činné v trestním řízení důkazy podle 
svého vnitřního přesvědčení založeného na pečlivém uvážení všech  okolností 
případu jednotlivě i v jejich souhrnu.

Ze spisu je patrno, že  dne 12. 3. 1998 byl obviněnému z důvodu uvedeného v § 
36 odst. 1 písm. d) tr. ř. ustanoven obhájce, kterému také bylo doručeno 
sdělení obvinění. Orgány činné v trestním řízení při shora uvedeném postupu 
vycházely patrně pouze z dokladů založených na č. l. 43 a 44 spisu, ze kterých 
vyplývá, že se obviněný dne 8. 9. 1997 odhlásil z ubytovny E. P. v L. n. L., 
kde byl do uvedené doby ubytován, aniž by uvedl  místo svého dalšího pobytu a 
dále ze skutečnosti, že od měsíce května 1997 bylo po obviněném na území 
Slovenské republiky vyhlášeno celostátní pátrání, a to pro majetkovou trestnou 
činnost. Uvedené zprávy ze dne 11. 9. 1997 a dne 2. 12. 1997 považoval 
vyšetřovatel za dostatečné k tomu, aby mohl vést proti obviněnému řízení jako 
proti uprchlému. V dané věci nepostupovaly orgány činné v trestním řízení 
důsledně podle § 302 odst. 1 tr. ř., neboť se spokojily pouze s uvedenými 
zprávami, aniž by dalšími dostupnými prostředky, např. dotazem na Odbor spojení 
a informatiky MV ČR, oddělení informačních zdrojů, se pokusily zjistit ev. 
adresu obviněného, jako cizince pobývajícího na území České republiky či 
dotazem na Generální ředitelství vězeňské služby, evidence vězňů v Praze, se 
pokusily zjistit, zda se obviněný nenachází na území České republiky ve vazbě 
nebo výkonu trestu odnětí svobody. Nevyžádáním posledně uvedené zprávy došlo k 
tomu, že proti obviněnému bylo vedeno řízení jako proti uprchlému, a to přesto, 
že se obviněný od 11. 11. 1997 nacházel ve vazbě v jiné trestní věci, a to 
Okresního soudu v Kolíně, sp. zn. 1 T 8/98.

Ze spisu Okresního soudu v Kolíně je zřejmé, že obviněný byl od 11. 11. 1997 ve 
vazbě v jiné trestní věci, a to ve věznici na území České republiky. V uvedené 
době, tedy od 11. 11. 1997, se obviněný trestnímu řízení v žádném případě 
nevyhýbal. Trestní řízení se proti obviněnému až do právní moci rozsudku vedlo 
jako proti uprchlému, aniž by orgány činné v trestním řízení v jednotlivých 
fázích zjišťovaly, zda jsou splněny podmínky pro konání řízení proti uprchlému, 
ev. zjišťovaly, zda byly dány od počátku. Okresní soud v Nymburce, u kterého 
byla na obviněného Serafína podána obžaloba s návrhem státního zástupce na 
postup podle § 302 tr. ř., si neověřil zejména úplnost dokladů, které měly 
potvrzovat oprávněnost řízení proti uprchlému od počátku trestního stíhání. V 
případě, že by okresní soud důsledně postupoval mj. podle ustanovení § 314c tr. 
ř. zjistil by, že od počátku trestního řízení proti obviněnému S. nebyly dány 
podmínky pro řízení podle hlavy devatenácté, oddílu druhého (§ 302 - 306) tr. 
ř. - řízení proti uprchlému. Pro úplnost je třeba dodat, že ani po podání 
obžaloby dne 23. 12. 1998, do dne konání hlavního líčení dne 22. 1. 1999, 
neprovedl okresní soud žádný úkon, aby si zjistil, zda důvody pro konání řízení 
proti uprchlému trvají (viz R 20/75 - Sb. rozh. trest.). Pokud by tak učinil, 
zjistil by, že obviněný se nacházel ve vazbě od 11. 11. 1997 do 23. 9. 1998 a 
ve výkonu trestu následně do 11. 11. 1998, kdy byl propuštěn na svobodu. 
Okresní soud by tedy musel od uvedeného okamžiku zjišťovat, zda jsou dány 
důvody pro konání řízení jako proti uprchlému. Okresní soud v Nymburce však ani 
tyto skutečnosti nezjišťoval a spokojil se s neúplnými zprávami, které 
shromáždily orgány přípravného řízení.

Bylo již shora uvedeno, že okresní soud mohl řízení proti obviněnému konat jako 
řízení proti uprchlému jedině při zjištění, že se obviněný vyhýbá trestnímu 
stíhání pobytem v cizině nebo tím, že se skrývá. Objasnění těchto podmínek, 
umožňujících konat proti obviněnému řízení jako proti uprchlému a zjištění, zda 
jejich existence byla dána od počátku trestní stíhání obviněného, nevěnoval 
soud prvního stupně dostatečnou pozornost.

Pokud si orgány činné v trestním řízení neopatřily potřebné doklady pro závěr, 
že se obviněný P. S. vyhýbá trestnímu řízení buď pobytem v cizině (viz R 38/95 
- Sb. rozh. trest.) nebo tím, že se skrývá na území České republiky a okresní 
soud závažné nedostatky přípravného řízení přehlédl a sám důvody pro konání 
řízení proti uprchlému vůbec nezjišťoval, postupoval v rozporu s povinnostmi 
vyplývajícími (nejen pro okresní soud, ale všechny orgány činné v trestním 
řízení) z ustanovení § 2 odst. 5,  tr. ř.

Tímto nesprávným postupem orgánů činných v trestním řízení bylo mj. porušeno 
právo obviněného (§ 33 tr. ř.) na projednání předmětné věci v jeho přítomnosti, 
právo vyjádřit se ke všem skutečnostem, které mu byly kladeny za vinu, ev. 
zvolit si obhájce či napadnout rozsudek okresního soudu řádným opravným 
prostředkem. V důsledku těchto pochybení bylo také porušeno právo obviněného na 
spravedlivý proces jak vyplývá z čl. 38 odst. 2 Listiny základních práv a 
svobod.

Nejvyšší soud z důvodů shora uvedených vyslovil podle § 268 odst. 2 tr. ř. 
porušení zákona rozsudkem Okresního soudu v Nymburce ze dne 22. 1. 1999, sp. 
zn. 2 T 357/98, a v řízení, jež mu předcházelo v ustanoveních § 2 odst. 5, 6 
tr.ř. a § 302 odst. 1 tr. ř., a to v neprospěch obviněného P. S. Současně podle 
§ 269 odst. 2 tr. ř. zrušil napadený rozsudek, jakož i další, na něj obsahově 
navazující rozhodnutí, jež v důsledku zrušení pozbyla podkladu.

Dále pak Nejvyšší soud postupoval podle § 270 odst. 1 tr. ř., tj. přikázal 
okresnímu státnímu zástupci v Nymburce, aby věc v potřebném rozsahu znovu 
projednal a rozhodl, když vycházel ze skutečnosti, že k závažnému pochybení, 
které ovlivnilo další průběh trestního řízení proti obviněnému došlo již v 
samém počátku trestního řízení.

Poučení: Proti tomuto rozsudku není stížnost pro porušení zákona přípustná (§ 
266 odst. 7 tr. ř.). 

V Brně dne 24. října 2000

 Předseda senátu:

JUDr. Jan Engelmann

Soud: Nejvyšší soud

Spisová značka: 7 Tz 246/2000

Datum rozhodnutí: 24.10.2000

Typ rozhodnutí: ROZSUDEK




7 Tz 246/2000 

U S N E S E N Í 

Předseda senátu Nejvyššího soudu v řízení o stížnosti pro porušení zákona 
podané ministrem spravedlnosti ve prospěch obviněného P. S., proti rozsudku 
Okresního soudu v Nymburce ze dne 22. 1. 1999, sp. zn. 2 T 357/98, rozhodl dne 
1. 11. 2000 o návrhu ustanoveného obhájce JUDr. P. N., advokáta, t a k t o : 

Podle § 151 odst. 3 tr. ř., per analogiam, se JUDr. P. N., advokátovi, přiznává 
odměna za obhajobu obviněného P. S. v řízení o stížnosti pro porušení zákona v 
celkové částce 2.925,- Kč, slovy dvatisícedevětsetdvacetpětkorun. 

O d ů v o d n ě n í : 

Opatřením předsedy senátu Nejvyššího soudu byl ustanoven JUDr. P. N. podle § 39 
odst. 1 tr. ř. obhájcem obviněného P. S., a to v řízení o stížnosti pro 
porušení zákona, kterou ve prospěch obviněného podal ministr spravedlnosti 
proti rozsudku Okresního soudu v Nymburce ze dne 22. 1. 1999, sp. zn. 2 T 
357/98. 

Obhájce obviněného navrhl, aby mu za obhajobu obviněného byla přiznána odměna, 
a předložil její vyúčtování. Odměnu požadoval za tři úkony právní pomoci. Za 
převzetí a přípravu obhajoby podle § 11 odst. 1 písm. b), vyhl. č. 177/1996 
Sb., ve znění pozdějších předpisů (dále jen advokátní tarif), účtoval částku 
1.000,- Kč. Za prostudování spisu podle § 11 odst. 1 písm. f) advokátního 
tarifu rovněž částku 1.000,- Kč, a stejnou částku podle § 11 odst. 1 písm. g) 
advokátního tarifu za účast u jednání soudu. Každá z uvedených částek byla 
snížena o 10 %. Podle § 13 odst. 3 cit. vyhlášky účtoval současně za každý úkon 
paušální částku, tj. 3 x 75,- Kč. Celkem tedy účtoval částku 2.925,- Kč. 

Vzhledem k tomu, že předseda senátu po přezkoumání předloženého návrhu shledal, 
že tento je v souladu s výše uvedenými ustanoveními vyhlášky č. 177/1996 Sb., 
ve znění pozdějších předpisů, a odpovídá plně dále také ustanovení § 10 odst. 3 
písm. b), § 7 a § 15a advokátního tarifu, rozhodl analogicky podle § 151 odst. 
3 tr. ř. o přiznání celkové odměny ustanovenému obhájci tak, jak je uvedeno ve 
výrokové části tohoto usnesení. 

Přiznanou odměnu zašle účtárna Nejvyššího soudu na účet advokáta. 

Poučení: Proti tomuto usnesení není stížnost přípustná. 

V Brně dne 1. listopadu 2000 

Předseda senátu: 

JUDr. Jan Engelmann

