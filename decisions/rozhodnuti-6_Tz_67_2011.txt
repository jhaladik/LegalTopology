Soud: Nejvyšší soud

Spisová značka: 6 Tz 67/2011

Datum rozhodnutí: 06.10.2011

Typ rozhodnutí: ROZSUDEK


Heslo: Rehabilitace

Dotčené předpisy: § 1 odst. 1,2 předpisu č. 119/90Sb.

Kategorie rozhodnutí: D




6 Tz 67/2011-13

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud projednal ve veřejném zasedání konaném dne  6. října 2011 v 
senátu složeném z předsedy JUDr. Jana Engelmanna a soudců JUDr. Jiřího Horáka a 
JUDr. Vladimíra Veselého stížnost pro porušení zákona, kterou podal ministr 
spravedlnosti ve prospěch obviněného A.   V., proti rozsudku bývalého  
Vojenského obvodového soudu v Hradci Králové ze dne 11. 6. 1992, sp. zn. 2 Rtv 
45/91, a podle § 268 odst. 2 tr. ř., § 269 odst. 2 tr. ř. a § 270 odst. 1 tr. 
ř. rozhodl    t a k t o :

	Pravomocným  rozsudkem Vojenského obvodového soudu v Hradci Králové ze 
dne 11. 6. 1992, sp. zn. 2 Rtv 45/91, byl v neprospěch obviněného A. V. p o r u 
š e n    z á k o n   v ustanovení § 1 odst. 1, 2 zák. č. 119/1990 Sb., o soudní 
rehabilitaci, ve znění pozdějších předpisů, a v ustanovení § 2 odst. 5, 6 tr. 
ř. v tehdy účinném znění. Rozsudek  Vojenského obvodového soudu v Hradci 
Králové ze dne 11. 6. 1992, sp. zn. 2 Rtv 45/91, s e   z r u š u j e.  Současně 
se zrušují také všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

	Okresnímu soudu v Hradci Králové se   p ř i k a z u j e , aby věc v 
potřebném rozsahu znovu projednal a rozhodl.


O d ů v o d n ě n í :

	Rozsudkem bývalého Nižšího vojenského soudu v Hradci Králové ze dne 
24. 11. 1950, sp. zn. Vt 316/50-I. byl obviněný A.V. uznán vinným trestným 
činem vyhýbání se služební povinnosti podle § 270 odst. 1, 2 písm. a) zák. č. 
86/1950 Sb. (trestní zákon) a byl mu uložen podle § 270 odst. 2 tr. zák.  trest 
odnětí svobody v trvání dvou let, když podle § 23 tr. zák. byla obviněnému do 
trestu odnětí svobody započítána vazba od 10. 11. 1950 do 24. 11. 1950. Podle 
skutkového zjištění se předmětného trestného činu dopustil obviněný tím, že „v 
sobotu dne 21. 10. 1950 v D. odmítl nastoupit do zaměstnání a odvolával se při 
tom, že je adventistou a že mu jeho přesvědčení nedovoluje, aby v sobotu 
pracoval“ – tedy se úmyslně vyhýbal plnění zvláště důležité služební 
povinnosti, odvolávaje se na své přesvědčení.

	Na základě návrhu pozůstalé manželky obviněného na soudní rehabilitaci 
obviněného A. V., bylo dne 31. 3. 1992 vydáno bývalým Vojenským obvodovým 
soudem v Hradci Králové usnesení pod sp. zn. 2 Rtv 45/91, kterým byl rozsudek 
bývalého Nižšího vojenského soudu v Hradci Králové ze dne 24. 11. 1950, sp. zn. 
Vt 316/50-I., podle § 4 
písm. c) zák. č. 119/1990 Sb., o soudní rehabilitaci, ve znění pozdějších 
předpisů (dále jen zákon o soudní rehabilitaci), zrušen ve výroku o vině a 
trestu z důvodů uvedených v § 14 
odst. 1 písm. e), f) zákona o soudní rehabilitaci. Současně byla zrušena 
všechna další obsahově navazující rozhodnutí, pokud vzhledem ke změně, k níž 
došlo zrušením, pozbyla podkladu. Toto usnesení nabylo právní moci dne 14. 4. 
1992.

	Podle § 15 odst. 1 zákona o soudní rehabilitaci bývalý Vojenský 
obvodový soud v Hradci Králové projednal v hlavním líčení trestní věc 
obviněného a dne 11. 6. 1992, pod 
sp. zn. 2 Rtv 45/91, vyhlásil rozsudek, kterým obviněného uznal vinným trestným 
činem vyhýbání se služební povinnosti podle § 270 odst. 1 písm. b) zák. č. 
86/1950 Sb. (trestní zákon) a uložil obviněnému podle § 270 odst. 1 tr. zák. 
(zák. č. 86/1950 Sb.) trest odnětí svobody v trvání dvanácti měsíců, když výkon 
tohoto trestu obviněnému podle § 24 odst. 1 
tr. zák. podmíněně odložil na zkušební dobu v trvání dvou let.

	Proti rozsudku bývalého Vojenského obvodového soudu v Hradci Králové ze 
dne 
11. 6. 1992, sp. zn. 2 Rtv 45/91, podal ministr spravedlnosti ve prospěch 
obviněného (zemřelého) A. V. stížnost pro porušení zákona.

	 V podané stížnosti pro porušení zákona poukazuje ministr spravedlnosti 
na to, že bývalý Vojenský obvodový soud v Hradci Králové při svém rozhodování 
ve věci vedené 
u tohoto soudu pod sp. zn. 2 Rtv 45/91 dne 11. 6. 1992, přestože byl z obsahu 
spisu informován o tom, že obviněný byl členem církve adventistů sedmého dne,  
nevyvodil adekvátní závěry  ze skutečnosti náboženského přesvědčení obviněného. 
V této souvislosti poukazuje na to, že soudem bylo pominuto právo obviněného na 
svobodu svědomí, které mu bylo zaručeno v čl. 15 Ústavy 9. května (ústavní 
zákon č. 150/1948 Sb.), jakož i svoboda svědomí, zaručená čl. 18 Všeobecné 
deklarace lidských práv. Podle ministra spravedlnosti nemůže být uplatňování 
základních lidských práv a svobod považováno za trestný čin, a proto ministr 
spravedlnosti navrhl, aby Nejvyšší soud vyslovil, že rozsudkem bývalého 
Vojenského obvodového soudu v Hradci Králové ze dne 11. 6. 1992, sp. zn. 2 Rtv 
45/91, a v řízení předcházejícím, byl v neprospěch obviněného porušen zákon v 
ustanoveních § 1 odst. 1, 2 zákona o soudní rehabilitaci a v ustanoveních § 2 
odst. 5, 6 tr. ř., ve znění účinném do 
31. 12. 1993. Dále, aby Nejvyšší soud stížností pro porušení zákona napadený 
rozsudek zrušil, stejně jako zrušil všechna další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu, a Okresnímu soudu v Hradci Králové věc přikázal k novému 
projednání a rozhodnutí.

	Nejvyšší soud přezkoumal podle § 267 odst. 3 tr. ř. zákonnost a 
odůvodněnost výroků napadeného rozsudku, a shledal, že zákon byl porušen.

	Podle § 1 odst. 1 zákona o soudní rehabilitaci, ve znění zák. č. 
47/1991 Sb., bylo účelem zákona o soudní rehabilitaci zrušení odsuzujících 
soudních rozhodnutí za činy, které v rozporu s principy demokratické 
společnosti respektující občanská a politická práva 
a svobody zaručené Ústavou, vyjádřenými v mezinárodních dokumentech a normách 
označoval zákon za trestné. Podle § 1 odst. 2 zákona o soudní rehabilitaci 
činy, které směřovaly k uplatnění práv a svobod zaručených ústavou a 
vyhlášených ve Všeobecné deklaraci lidských práv a navazujících paktech o 
občanských a politických právech, byly československými trestními zákony 
prohlášeny za trestné v rozporu s mezinárodním právem 
a mezinárodnímu právu odporovalo také jejich trestní stíhání a trestání.

	V souvislosti s předmětnou problematikou poukazuje Nejvyšší soud na 
právní názor 
a závěry pléna Ústavního soudu ze dne 26. 3. 2003, sp. zn. Pl. ÚS 42/02, a 
rozsudek velkého senátu Nejvyššího soudu ze dne 22. 5. 2003, sp. zn. 15 Tz 
67/2003, v jiné obdobné věci, že „pokud obviněný odmítl konat vojenskou službu 
z důvodu svého náboženského přesvědčení, a toto jednání bylo reálně projeveným 
osobním rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května z roku 1948 zaručené právo na svobodu svědomí a 
náboženského přesvědčení. Ačkoliv tato ústava deklarovala v čl. 15 
odst. 1 svobodu svědomí, zároveň ji nepřípustně omezovala již v odstavci 2 
citovaného článku, podle něhož víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí negovala ale i v čl. 34 odst. 
2 tak, že stanovila každému občanu povinnost konat vojenskou službu, navíc v 
době, kdy tehdejší právní řád neumožňoval alternativu k výkonu vojenské 
základní služby pro případy, že by její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby za trestný čin“.     

	Z odůvodnění rozsudku Nižšího vojenského soudu v Hradci Králové ze dne 
24. 11. 1950, sp. zn. Vt 316/50-I. vyplývá, že obviněný prohlašoval, že v 
sobotu pracovat nebude, raději se nechá zavřít a k tomuto smýšlení dospěl 
studiem bible  a vstupem do církve adventistů sedmého dne. Bývalý Vojenský 
obvodový soud v Hradci Králové ve svém rozsudku ze dne 11. 6. 1992, sp. zn. 2 
Rtv 45/91 sice v úvodu odůvodnění citoval obhajobu obviněného (viz shora), 
avšak ze skutečnosti, že obviněný odmítal plnit služební povinnost v sobotu, 
což bylo v souladu s jeho náboženským přesvědčením, nevyvodil žádné závěry ve 
vztahu k zaručenému právu na svobodu svědomí a náboženského přesvědčení. Ve 
svém rozsudku, který je napaden stížností pro porušení zákona, se bývalý 
Vojenský obvodový soud v Hradci Králové  zabýval pouze otázkou, že jednání, pro 
které byl obviněný odsouzen rozsudkem bývalého Nižšího vojenského soudu v 
Hradci Králové ze dne 24. 11. 1950, sp. zn. Vt 316/50-I., nenaplňuje znak 
zvlášť důležité povinnosti, a proto jeho jednání kvalifikoval podle mírnější 
právní kvalifikace s mírnějším trestem (viz shora).

Ze skutečností shora uvedených je tedy zřejmé, že bývalý Vojenský obvodový soud 
v Hradci Králové ve svém rozsudku ze dne 11. 6. 1992, sp. zn. 2 Rtv 45/91, 
nepostupoval důsledně podle § 2 odst. 5, 6 tr. ř. (v tehdy účinném znění), 
podle kterého orgány činné v trestním řízení postupují tak, aby byl zjištěn 
skutečný stav věci, a při svém rozhodování z něho vycházejí. Objasňují se 
stejnou pečlivostí okolnosti svědčící ve prospěch 
i v neprospěch obviněného. S ohledem na to, že nebylo důsledně postupováno v 
souladu se zněním ustanovení § 2 odst. 5, 6 tr. ř. a zmíněnými ustanoveními 
Listiny základních práv 
a svobod, Ústavy 9. května, nemohlo být bývalým Vojenským obvodovým soudem v 
Hradci Králové postupováno  ani v souladu se zněním § 1 odst. 1, 2 zákona o 
soudní rehabilitaci. Z těchto důvodů byla shledána stížnost pro porušení zákona 
důvodnou a Nejvyšší soud podle § 268 odst. 2 tr. ř. vyslovil, že pravomocným  
rozsudkem Vojenského obvodového soudu v Hradci Králové ze dne 11. 6. 1992, sp. 
zn. 2 Rtv 45/91, byl v neprospěch obviněného A. V.  porušen zákon   v 
ustanovení § 1 odst. 1, 2 zák. č. 119/1990 Sb., o soudní rehabilitaci, ve znění 
pozdějších předpisů, a v ustanovení § 2 odst. 5, 6 tr. ř. v tehdy účinném 
znění, proto rozsudek  Vojenského obvodového soudu v Hradci Králové ze dne 11. 
6. 1992, sp. zn. 2 Rtv 45/91, zrušil a současně podle § 269 odst. 2 tr. ř. 
zrušil také všechna další rozhodnutí na zrušený rozsudek obsahově navazující, 
pokud vzhledem ke změně, k níž došlo zrušením, pozbyla podkladu, a podle § 270 
odst. 1 tr. ř. Okresnímu soudu v Hradci Králové přikázal, aby věc v potřebném 
rozsahu znovu projednal a rozhodl.

Poučení : Proti tomuto rozhodnutí není opravný prostředek přípustný.

V Brně dne 6. října 2011 
     Předseda senátu:
JUDr. Jan Engelmann


