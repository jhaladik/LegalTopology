Soud: Nejvyšší soud

Spisová značka: 4 Tz 2/2025

Datum rozhodnutí: 29.01.2025

Typ rozhodnutí: ROZSUDEK


Heslo: Trest odnětí svobody, Trest peněžitý, Trestní příkaz

Dotčené předpisy: § 268 odst. 2 tr. ř., § 269 odst. 2 tr. ř., § 270 odst. 1 tr. ř.

Kategorie rozhodnutí: D




4 Tz 2/2025-173




ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 29. 1. 2025 v senátě 
složeném z předsedkyně senátu JUDr. Marty Ondrušové, soudce JUDr. Jiřího Pácala 
a soudkyně JUDr. Pavly Augustinové stížnost pro porušení zákona, kterou podal 
ministr spravedlnosti ve prospěch obviněného A. J., proti trestnímu příkazu 
Okresního soudu v Českých Budějovicích ze dne 10. 1. 2023, sp. zn. 39 T 
17/2023, který nabyl právní moci 7. 2. 2023, a rozhodl takto:

I.	Podle § 268 odst. 2 tr. ř. se vyslovuje, že pravomocným trestním 
příkazem Okresního soudu v Českých Budějovicích ze dne 10. 1. 2023, sp. zn. 39 
T 17/2023, a v řízení, které mu předcházelo, byl porušen zákon v ustanovení § 
314e odst. 5 tr. ř., a to v neprospěch obviněného A. J.

II.	Podle § 269 odst. 2 tr. ř. se zrušuje trestní příkaz Okresního soudu 
v Českých Budějovicích ze dne 10. 1. 2023, sp. zn. 39 T 17/2023. Zrušují se též 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se Okresnímu soudu v Českých 
Budějovicích přikazuje, aby věc v potřebném rozsahu znovu projednal a rozhodl v 
souladu s § 314e odst. 5 tr. ř.


Odůvodnění:

1.	Ministr spravedlnosti podal ve prospěch obviněného A. J. k Nejvyššímu 
soudu dne 8. 1. 2025 pod č. j. MSP-678/2024-ODKA-SPZ/2 stížnost pro porušení 
zákona, která směřovala proti trestnímu příkazu Okresního soudu v Českých 
Budějovicích ze dne 10. 1. 2023, sp. zn. 39 T 17/2023, jenž nabyl právní moci 
7. 2. 2023. Tímto trestním příkazem byl obviněný A. J. uznán vinným přečinem 
ohrožení pod vlivem návykové látky podle § 274 odst. 1, odst. 2 písm. a) tr. 
zákoníku a odsouzen podle § 274 odst. 2 tr. zákoníku k trestu odnětí svobody v 
trvání 12 měsíců, jehož výkon byl podle § 81odst. 1 a § 82 odst. 1 tr. zákoníku 
podmíněně odložen na zkušební dobu 36 měsíců. Současně mu byl podle § 67 odst. 
2 písm. a) tr. zákoníku a § 68 odst. 1, 2 tr. zákoníku uložen peněžitý trest ve 
výši 60 denních sazeb s výší jedné denní sazby 500 Kč (celkem tedy 30 000 Kč) a 
podle § 68 odst. 5 tr. zákoníku bylo stanoveno, že má tento trest zaplatit v 
měsíčních splátkách 3 000 Kč s tím, že tato výhoda v případě včasného 
nezaplacení dílčí splátky odpadá. Podle § 73 odst. 1, 3 tr. zákoníku byl 
obviněnému dále uložen trest zákazu činnosti spočívající v zákazu řízení 
motorových vozidel na 36 měsíců. Rovněž bylo rozhodnuto o náhradě škody. 

2.	Usnesením ze dne 4. 3. 2024, č. j. 39 T 17/2023-123, Okresní soud v 
Českých Budějovicích rozhodl podle § 344 odst. 1 tr. ř. za použití § 69 odst. 2 
tr. zákoníku o přeměně předmětného peněžitého trestu v trest odnětí svobody ve 
výměře 120 dnů a obviněného pro výkon tohoto trestu zařadil podle § 56 odst. 2 
písm. a) tr. zákoníku do věznice s ostrahou. Výkon tohoto trestu není aktuálně 
nařízen.

3.	 Ministr spravedlnosti shora citovaný trest považoval za vyměřený v 
rozporu se zákonem, konkrétně s ustanovením § 314e odst. 5 tr. ř., které 
stanoví, že peněžitý trest spolu s trestem odnětí svobody nesmí přesáhnout 
výměru jednoho roku. Nejvyššímu soudu proto navrhl, aby podle § 268 odst. 2 tr. 
ř. vyslovil, že trestním příkazem Okresního soudu v Českých Budějovicích ze dne 
10. 1. 2023, sp. zn. 39 T 17/2023, byl porušen zákon v neprospěch obviněného A. 
J. v ustanovení § 314e odst. 5 tr. ř., a aby podle § 269 odst. 2 tr. ř. zrušil 
předmětný trestní příkaz, jakož i další rozhodnutí na něj obsahově navazující, 
pokud vzhledem ke změně, k níž došlo zrušením, pozbyla podkladu. Dále nechť 
Nejvyšší soud podle § 270 odst. 1 tr. ř. přikáže Okresnímu soudu v Českých 
Budějovicích věc v potřebném rozsahu znovu projednat a rozhodnout.

4.	Opis stížnosti pro porušení zákona ministra spravedlnosti byl k 
vyjádření zaslán Nejvyššímu státnímu zastupitelství. Státní zástupce činný u 
Nejvyššího státního zastupitelství se ke stížnosti vyjádřil dne 16. 1. 2025 pod 
č. j. 1 NZZ 2002/2025-10. Stížnost označil za důvodnou a vyslovil souhlas s 
jejím projednáním v neveřejném zasedání.

5.	Vyjádření státního zástupce Nejvyššího státního zastupitelství 
Nejvyšší soud dne 20. 1. 2025 zaslal obviněnému na vědomí, a to jak na jím 
uvedenou doručovací adresu, tak na jeho adresu trvalého pobytu. Písemnost se 
však nepodařilo doručit. Nejvyšší soud dále lustrací v ISZR ke dni 20. 1. 2025 
zjistil, že obviněný nebyl omezen na svéprávnosti, a lustrací v CEVO ze dne 24. 
1. 2025 ověřil, že k tomuto dni obviněný nebyl ve výkonu trestu odnětí svobody 
ani držen ve vazbě. Obviněný nemá zvoleného obhájce a zároveň nenastaly důvody 
pro jeho ustanovení podle § 36a odst. 2 tr. ř. Vzhledem k tomu, že stížnost pro 
porušení zákona byla podána ve prospěch obviněného a státní zástupce Nejvyššího 
státního zastupitelství ji označil za důvodnou, dospěl Nejvyšší soud k závěru, 
že nic nebrání tomu, aby o stížnosti rozhodl i bez vyjádření obviněného.

6.	 Nejvyšší soud poté, co shledal, že stížnost pro porušení zákona je 
podle § 266 odst. 1 tr. ř. přípustná, přezkoumal podle § 267 odst. 3 tr. ř. 
zákonnost a odůvodněnost napadeného trestního příkazu, jakož i řízení mu 
předcházející, a to v rozsahu a z důvodů ve stížnosti uvedených. Provedeným 
přezkumem zjistil, že stížnost ministra spravedlnosti je důvodná.

7.	Z ustanovení § 314e odst. 2 písm. a), f) tr. ř. je zřejmé, že 
trestním příkazem lze vedle sebe uložit trest odnětí svobody do jednoho roku s 
podmíněným odkladem jeho výkonu a peněžitý trest. Jednou z podmínek, za kterých 
může samosoudce trestním příkazem rozhodnout o současném uložení obou uvedených 
trestů, je ale to, že dvojnásobek počtu denních sazeb u peněžitého trestu 
nepřesáhne spolu s uloženým trestem odnětí svobody 1 rok (viz § 314e odst. 5 
tr. ř.). 

8.	K tomu pro úplnost Nejvyšší soud připomíná, že není rozhodné, v jaké 
výši došlo k přeměně trestu ve vykonávacím řízení, protože limity v posuzovaném 
ustanovení zakotvené se týkají té výměry, která byla soudem uložena trestním 
příkazem (shodně např. rozsudek Nejvyššího soudu ze dne 26. 10. 2022, sp. zn. 8 
Tz 115/2022). 

9.	Z trestního příkazu, proti němuž stížnost pro porušení zákona 
směřuje, je jasně čitelné, že Okresní soud v Českých Budějovicích nedodržel 
výše zmíněnou povinnost plynoucí z § 314e odst. 5 tr. ř., protože součet 
dvojnásobku počtu denních sazeb jím uloženého peněžitého trestu přesáhl spolu 
se současně uloženým trestem odnětí svobody jeden rok [součet trestu odnětí 
svobody na 12 měsíců a dvojnásobku počtu denních sazeb peněžitého trestu (120 
dnů) činil celkem 485 dnů]. Takto uloženým trestem tedy došlo k porušení zákona 
v § 314e odst. 5 tr. ř. 

10.	Nejvyšší soud z výše uvedených důvodů podle § 268 odst. 2 tr. ř. 
vyslovil, že pravomocným trestním příkazem Okresního soudu v Českých 
Budějovicích ze dne 10. 1. 2023, sp. zn. 39 T 17/2023, proti němuž směřovala 
stížnost ministra spravedlnosti, byl v neprospěch obviněného A. J. porušen 
zákon v ustanovení § 314e odst. 5 tr. ř. Současně podle § 269 odst. 2 tr. ř. 
zrušil napadený trestní příkaz i všechna další rozhodnutí na zrušené rozhodnutí 
obsahově navazující, pokud vzhledem ke změně, k níž zrušením došlo, pozbyla 
podkladu. Podle § 270 odst. 1 tr. ř. Okresnímu soudu v Českých Budějovicích 
přikázal, aby věc v potřebném rozsahu znovu projednal a rozhodl.

11.	 Soud prvního stupně, jemuž se věc vrací, je po zrušení trestního 
příkazu povinen znovu o podaném návrhu na potrestání rozhodnout, a to při 
dodržení všech zákonem stanovených pravidel.

12.	Závěrem Nejvyšší soud připomíná, že vyslovil, že zákon byl porušen v 
neprospěch obviněného A. J., takže v novém řízení nemůže dojít ke změně 
rozhodnutí v jeho neprospěch (§ 273 tr. ř.).

Poučení: Proti tomuto rozhodnutí není opravný prostředek přípustný.


V Brně dne 29. 1. 2025


                         JUDr. Marta Ondrušová v. r. 
         předsedkyně senátu


Vypracovala:
JUDr. Pavla Augustinová


