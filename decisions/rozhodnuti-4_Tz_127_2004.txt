Soud: Nejvyšší soud

Spisová značka: 4 Tz 127/2004

Datum rozhodnutí: 28.07.2004

Typ rozhodnutí: Rozsudek




4 Tz 127/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 28. července 
2004 v senátě složeném z předsedy JUDr. Juraje Malika a soudců JUDr. Františka 
Hrabce a JUDr. Petra Šabaty stížnost pro porušení zákona podanou ministrem 
spravedlnosti ve prospěch poškozeného Ing. A. M., proti bodu II. usnesení 
Obvodního státního zastupitelství pro Prahu 3 ze dne 20. 6. 2003, sp. zn. 1 Zt 
1453/2001, a rozhodl podle § 268 odst. 2 tr. ř., takto:

Pravomocným usnesením v bodu II. Obvodního státního zastupitelství pro Prahu 3 
ze dne 20. 6. 2003, sp. zn. 1 Zt 1453/2001, byl v ustanovení § 147 odst. 1 a § 
149 odst. 1 písm. a)  tr. ř., a v řízení, které mu předcházelo, v ustanoveních 
§ 2 odst. 5, odst. 6 a § 80    odst. 1 tr. ř., porušen zákon v neprospěch 
poškozeného Ing. A. M.

	

O d ů v o d n ě n í :

Proti obviněnému M. T. a spol. je vedeno trestní stíhání pro trestný čin účasti 
na zločinném spolčení podle § 163a tr. zák., kterého se měl dopustit tím, že od 
blíže nezjištěné doby do 18. 7. 2001 na území hl. m. Prahy společně s dalšími 
osobami založili a účastnili se činnosti zločinného spolčení zaměřeného na 
krádeže motorových vozidel, jejich demontáž a následný prodej dílů a součástek 
z těchto vozidel. V průběhu přípravného řízení dne 7. února 2002 podle § 78 
odst. 1, odst. 3 tr. ř. na základě výzvy policejního orgánu  vydal Ing. A. M. 
pro účely trestního řízení dobrovolně osobní motorové vozidlo Škoda Felicia 
Combi,  tmavě modré barvy, s výrobním číslem karoserie - , spolu se svazkem tří 
klíčů od vozidla. Následně usnesením policejního inspektora Policie ČR, správa 
hl. m. Prahy, odbor obecné kriminality ze dne 26. června 2002, ČVS: 
UVP-156/2001, bylo podle § 80 odst. 1 tr. ř. vráceno údajnému oprávněnému 
majiteli D. C. osobní motorové vozidlo zn. Škoda Felicia Combi,  opravným 
usnesením ze dne 29. července 2002 změněno na SPZ, spolu se svazkem 3  klíčů od 
výše uvedeného vozidla, které bylo dobrovolně vydáno poškozeným Ing. A. M. jako 
věc důležitá pro trestní řízení,  s tím, že této věci již není třeba, nepřipadá 
do úvahy její zabrání či propadnutí a není pochyb o právu shora uvedeného na 
tuto věc. Toto rozhodnutí odůvodnil policejní inspektor s odvoláním se na 
provedená šetření a posudek znalce Kriminalistického ústavu Praha, když na 
základě uvedených skutečností bylo zjištěno, že oprávněným majitelem vozidla je 
výše uvedená osoba, které vozidlo bylo odcizeno dne 24. 7. 2000. 

Usnesením Obvodního státního zástupce pro Prahu 3 ze dne 20. 6. 2003, čj. 1 Zt 
1453/2001-890, bylo rozhodnuto o stížnosti Ing. A. M. ze dne 11. 7. 2002, 
doplněnou dne 14. 8. 2002,  proti výše uvedenému usnesení policejního 
inspektora Policie ČR, správa hl. m. Prahy, odbor obecné kriminality ze dne 26. 
června 2002, ČVS: UVP-156/2001, tak, že pod bodem I. tohoto usnesení se podle § 
149 odst. 1 tr. ř. napadené usnesení ruší a pod bodem II. usnesení se podle § 
149 odst. 1 písm. a) tr. ř. a § 80 odst. 1 tr. ř. rozhoduje tak, že oprávněnému 
majiteli D. C. se vydává motorové vozidlo zn. Škoda Felicia Combi,  které bylo 
podle § 78 odst. 1 tr. ř. dne 7. 2. 2002 dobrovolně vydáno policejnímu orgánu 
PČR OŘ Službě kriminální policie P.  Ing. A. M. jako věc důležitá pro shora 
uvedené trestní řízení. Toto rozhodnutí odůvodnil obvodní státní zástupce tak, 
že zjistil, že na předmětné vozidlo uplatnil písemnou žádostí své právo a 
požádal o jeho vrácení D. C. až dne  18. 12. 2002, tj. téměř 6 měsíců poté, co 
mu policejní inspektor usnesením ze dne 26. 6. 2002 předmětné vozidlo jako 
oprávněné majiteli vydal. Proto napadené usnesení zrušil, neboť D. C. 
neuplatnil v  souladu s ustanovením § 80 odst. 1 tr. ř. v době před vydáním 
předmětného vozidla své právo na toto vozidlo. S ohledem na skutečnost, že D. 
C. k předmětnému vozidlu uplatnil své právo písemnou žádostí ze dne 18. 12. 
2002 a o jeho vlastnictví již nebylo pochyb, toto vozidlo mu vydal. Vydání 
vozidla D. C. bylo též dostatečně odůvodněno provedeným šetřením pracovníků 
policie a na základě vypracovaného znaleckého posudku znalce Kriminalistického 
ústavu Praha ze dne 4. 3. 2002, čj. KUP 2223-5/KI-1-2001, kterým bylo zjištěno 
výrobní číslo  VIN karoserie ,  když číslo VIN bylo s celým konstrukčním dílem 
karoserie navařeno k vozidlu sváry neodpovídajícími tovární výrobě, výrobní 
číslo motoru je nezměněné, výrobní číslo převodovky  pochází z vozidla s VIN  
tedy z vozidla s původní SPZ , jehož oprávněným majitelem byl D. C. Vzhledem k 
uvedenému tak bylo jednoznačně prokázáno, že vozidlo Škoda Felicia Combi, 
zapsané na majitele Ing. A. M., je vozidlo totožné s vozidlem Škoda Felicia 
Combi, které bylo dne 24. 7. 2000 odcizeno oprávněnému majiteli D. C.  

Proti tomuto usnesení Obvodního státního zastupitelství pro Prahu 3 podal 
ministr spravedlnosti České republiky stížnost pro porušení zákona ve prospěch 
poškozeného  Ing. A. M. V jejím odůvodnění uvádí, že podle listinných důkazů 
založených ve vyšetřovacím spise, a to odborného vyjádření PČR-Správy 
Severomoravského kraje, odboru kriminalistické techniky a expertíz ze dne 7. 2. 
2002 a znaleckého posudku Kriminalistického ústavu Praha ze dne 4. 3. 2002 
vyplývá, že vozidlo  má neodborně navařen konstrukční díl s VIN  (původní VIN z 
vozidla posledního majitele Ing. A. M., motor s původním výrobním číslem, 
poslední majitel Ing. A. M.) a převodovku s výrobním číslem (poslední majitel 
D. C.). Pokud jde o karoserii, nebyl její majitel žádným z provedených důkazů 
zjištěn. Za nesprávné uvádí stížnost pro porušení zákona výrokovou část 
napadeného usnesení pod bodem II., neboť státní zástupce měl k dispozici jak 
žádost o vydání D. C., tak i stížnost  Ing. A. M., který zde uplatnil vůči 
vydání vozidla D. C. výhrady, které lze podle obsahu též považovat za žádost o 
vydání. S ohledem na tyto skutečnosti státní zástupce pochybil, když vozidlo 
vydal D. C., neboť v této době byly již pochybnosti, kdo je skutečným 
vlastníkem vozidla a měl proto rozhodnout ve smyslu § 80 odst. 1 věta třetí tr. 
ř. týkající se úschovy (viz nález Ústavního soudu ze dne 22. 10. 1998, sp. zn. 
IV. ÚS 325/98). Státní zástupce v rámci přezkumu nezjistil podle § 147 odst. 1 
tr. ř., že napadené usnesení je zatíženo vadami  a o důvodně podané stížnosti 
Ing. A. M. rozhodl tak, že vozidlo opětovně vydal D. C., a to i přesto, že v 
zajištěném vozidle byla prokazatelně z jeho majetku pouze převodovka. Závěrem 
proto ministr spravedlnosti navrhl, aby Nejvyšší soud vyslovil podle § 268 
odst. 2  tr. ř., že usnesením Obvodního státního zastupitelství pro Prahu 3 ze 
dne 20. 6. 2003, sp. zn.  1 Zt 1453/2001, které nabylo právní moci téhož dne, 
byl v bodě II. porušen zákon v ustanoveních § 147 odst. 1, § 149 odst. 1 písm. 
a), § 80 odst. 1, § 2 odst. 5 a § 5, 6 (zřejmě písařská chyba a myšlen § 2 
odst. 6) tr. ř. v neprospěch poškozeného Ing. A. M., aby podle § 269 odst. 2 
tr. ř. bod II. napadeného usnesení Obvodního státního zastupitelství pro Prahu 
3 zrušil.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení   založeného  na  pečlivém   uvážení  všech 
okolností případu jednotlivě i v jejich souhrnu.

Podle § 80 odst. 1 tr. ř. není-li  věci,  která  byla podle § 78 vydána  nebo 
podle § 79  odňata, k  dalšímu řízení  už třeba  a nepřichází-li v úvahu její  
propadnutí nebo  zabrání, vrátí  se tomu,  kdo ji vydal nebo komu byla odňata. 
Jestliže na  ni uplatňuje právo osoba jiná, vydá se tomu, o jehož právu na věc 
není pochyb. Při pochybnostech se věc uloží do úschovy  a osoba, která si na 
věc činí nárok, se upozorní, aby  jej  uplatnila  v  řízení  ve  věcech 
občanskoprávních. Pokud osoba, která má na věc právo, ji přes opakovanou výzvu 
nepřevezme, bude věc  prodána a částka za  ni stržená bude uložena  do úschovy 
soudu.  Na prodej  se užije  přiměřeně předpisu  o soudním prodeji zabavených 
movitých věcí.

Podle § 147 odst. 1 tr. ř. při rozhodování o stížnosti přezkoumá nadřízený 
orgán správnost  všech výroků napadeného  usnesení, proti nimž  může stěžovatel 
podat stížnost, a řízení předcházející napadenému usnesení.

Podle § 149 odst. 1 písm. a) tr. ř. nezamítne-li  nadřízený  orgán  stížnost,  
zruší napadené usnesení, a je-li podle povahy věci potřeba nového rozhodnutí, 
rozhodne sám ve věci.

Je třeba přisvědčit stížnosti  pro porušení zákona, že citovanými ustanoveními 
trestního řádu se Policie ČR ani státní zástupce Obvodního státního 
zastupitelství pro Prahu 3,  při vydání shora uvedených usnesení, neřídily. Z 
přiloženého spisového materiálu Nejvyšší soud zjistil, že vlastnické právo k 
částem předmětného vozidla uplatňoval Ing. A. M., který byl vlastníkem vozidla 
Škoda Felicia Combi,  na základě kupní smlouvy ze dne 26. 1. 2001. Ve stížnosti 
poškozeného Ing. A. M. ze dne 11. 7. 2002, doplněné dne 14. 8. 2002, proti 
usnesení policejního inspektora Policie ČR, správa     hl. m. Prahy, odbor 
obecné kriminality ze dne 26. června 2002, ČVS: UVP-156/2001, uplatnil 
poškozený vlastnické právo k motoru vozidla a dalším částem vydaného vozidla. 
Následným usnesením, které napadá stížnost pro porušení zákona, státní zástupce 
postupoval správně, když pod bodem I. usnesení policejního inspektora ze dne 
26. června 2002 zrušil, neboť  vozidlo bylo vráceno D. C. dříve než o vydání 
vozidla požádal. Nesprávný byl však postup, když podle bodu II. napadeného 
usnesení bylo vozidlo opět vydáno D. C. Ze znaleckého posudku Kriminalistického 
ústavu Praha ze dne 4. 3. 2002 vyplývá, že předmětné vozidlo má přivařený 
konstrukční díl s číslem VIN svary, které neodpovídají tovární výrobě (jedná se 
o VIN z vozidla poškozeného Ing. A. M.), motor s původním výrobním číslem, 
jehož posledním majitelem byl rovněž      Ing. A. M., převodovka s výrobním 
číslem byla z vozidla patřícího D. C. Za uvedeného stavu, kdy  věc nebylo možno 
bez dalšího vrátit osobě, která ji vydala (tedy Ing. A. M.), protože na ni 
uplatňovala právo osoba jiná (D. C.), bylo možno věc této jiné osobě vydat jen, 
pokud o jejím právu na věc  není pochyb. V projednávané věci, vzhledem k výše 
uvedenému, tak není. Ve sporných případech nepřísluší policejnímu orgánu ani 
státnímu zástupci hodnotit čí právo na věc je silnější. Nemělo tudíž dojít k 
vydání věci komukoli a  orgány činné v trestním řízení měly postupovat podle 
ustanovení   § 80 odst. 1, věty třetí,  tr. ř., tj.  věc uložit do úschovy a 
osoby, které si na věc činily nárok, upozornit, aby jej uplatnily v řízení ve 
věcech občanskoprávních. Postup orgánů činných v trestním řízení je v rozporu s 
článkem 2 odst. 2 Listiny základních práv a svobod, neboť jimi byly překročeny 
meze stanovené zákonem, sledujícím, aby ke zmíněnému stavu „neodčinitelnosti“ 
nemohlo vůbec dojít (viz Nález Ústavního soudu ze dne 22. října 1998, sp. zn. 
IV. ÚS 325/98). Tím, že Policie ČR ani státní zástupce nepostupovaly uvedeným 
způsobem, došlo k porušení zákona v ustanovení § 80 odst. 1 tr. ř. Státní 
zástupce Obvodního státního zastupitelství pro Prahu 3 pak plně nedostál své 
povinnosti, vyplývající z ustanovení § 147 odst. 1 písm. a), b) tr. ř., tj. 
přezkoumat správnost všech výroků napadeného usnesení, proti nímž může 
stěžovatel podat stížnost, jakož i jemu předcházející řízení a v rozporu s 
ustanovením § 149 odst. 1 písm. a) tr. ř. rozhodl chybně tak, že předmětné 
vozidlo vydal D. C.

Nejvyšší soud proto podle § 268 odst. 2 tr. ř. vyslovil, že napadeným usnesením 
Obvodního státního zastupitelství pro Prahu 3, a v řízení, které mu 
předcházelo, byl porušen zákon v neprospěch poškozeného Ing. A. M. v 
ustanoveních uvedených ve výrokové části tohoto rozsudku. 

Stížnost pro porušení zákona nebyla podána ani ve prospěch, ani v neprospěch 
obviněného, nýbrž byla podána ve prospěch poškozeného. Pokud stížnost pro 
porušení zákona nebyla podána výlučně ve prospěch obviněného a Nejvyšší soud ji 
shledá důvodnou, vysloví pouze tzv. akademickým výrokem podle § 268 odst. 2 tr. 
ř., že napadeným rozhodnutím byl porušen zákon. Postup podle § 269 odst. 2 tr. 
ř., tj. zrušení napadeného rozhodnutí, je možný pouze v těch případech, kdy byl 
zákon porušen v neprospěch obviněného, ke kterému však v tomto případě nedošlo. 
Toto rozhodnutí nebrání tomu, aby Ing. A. M. požadoval na D. C. vydání 
předmětného vozidla, případně jeho částí a eventuální náhradu škody, jež mu 
vznikla a své nároky, nebudou-li dobrovolně uspokojeny, vymáhat i 
občanskoprávní cestou, prokáže-li jejich oprávněnost.  

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro  porušení zákona přípustná (§ 266 odst. 1, věta druhá,  tr. ř.).  

V Brně dne 28. července 2004

Předseda senátu:

JUDr. Juraj  M a l i k  

	

	
