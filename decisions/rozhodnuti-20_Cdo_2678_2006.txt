Soud: Nejvyšší soud

Spisová značka: 20 Cdo 2678/2006

Datum rozhodnutí: 23.10.2007

Typ rozhodnutí: Rozsudek


Kategorie rozhodnutí: D




20 Cdo 2678/2006

ČESKÁ REPUBLIKA 

ROZSUDEK

JMÉNEM REPUBLIKY

	Nejvyšší soud České republiky rozhodl v senátě složeném z předsedkyně 
JUDr. Miroslavy Jirmanové  a soudců JUDr. Vladimíra Mikuška a JUDr. Pavla Krbka 
v právní věci žalobců a) J. T. a b) M. T., obou bytem zastoupených advokátkou 
proti žalovanému R. L., zastoupenému advokátem, o vyloučení spoluvlastnických 
podílů z exekuce, vedené u Okresního soudu v Ostravě pod sp. zn. 82 C 377/2004, 
o dovolání žalobců proti rozsudku Krajského soudu v Ostravě ze dne 13. 4. 2006, 
č. j. 42 Co 88/2006-137, takto:

	

	Rozsudek Krajského soudu v Ostravě ze dne 13. 4. 2006, č. j. 42 Co 
88/2006-137, se zrušuje a věc se vrací tomuto soudu k dalšímu řízení.

O d ů v o d n ě n í :

	V záhlavím uvedeným rozsudkem krajský soud změnil rozsudek ze dne 15. 
11. 2005, č. j. 82 C 377/2004-92 (jímž okresní soud vyloučil spoluvlastnické 
podíly na označených nemovitostech z exekucí vedených u něj pod sp. zn. 91 Nc 
10425/2003 a sp. zn. 53 Nc 10457/2003), tak, že vylučovací žalobu zamítl. 
Dospěl k závěru, že k jejímu podání je aktivně legitimován pouze ten, kdo byl 
vlastníkem věci v době vydání exekučního příkazu prodejem nemovitostí; následně 
již nelze účinně provádět žádné právní úkony, které by měly za následek změnu 
vlastnictví. Jelikož žalobci vyzvali povinného O. B. k vrácení daru až po 
vydání exekučního příkazu prodejem nemovitostí, aktivní legitimace k podání 
žaloby jim nesvědčí.

	V dovolání – jehož přípustnost dovozují z ustanovení § 237 odst. 1 
písm. a) zákona č. 99/1963 Sb., občanského soudního řádu ve znění pozdějších 
předpisů (dále jen „o. s. ř.“) – namítají žalobci nesprávné právní posouzení 
věci. Jsou přesvědčeni, že ustanovení § 47 odst. 4 zákona č. 120/2001 Sb., o 
soudních exekutorech a exekuční činnosti (exekuční řád) a o změně dalších 
zákonů ve znění pozdějších předpisů (dále jen „zákon č. 120/2001 Sb.“), brání 
tomu, aby nemovitosti postižené exekučním příkazem platně převedl povinný. 
Nelze je však aplikovat na případ, kdy jednostranný právní úkon vedoucí ke 
změně vlastnictví k nemovitostem učiní osoba od povinného odlišná. Přitom pro 
rozhodnutí o vylučovací žalobě je vždy rozhodující stav v době jeho vyhlášení, 
takže soud v něm může zohlednit skutečnosti, jež tu v době nařízení exekuce 
ještě nebyly. Navrhli, aby napadené rozhodnutí bylo zrušeno a věc byla 
odvolacímu soudu vrácena k dalšímu řízení.

	Dovolání – přípustné podle § 237 odst. 1 písm. a) o. s. ř. – je důvodné.

	Podle § 335a odst. 1 o. s. ř. je pro nařízení výkonu rozhodnutí 
prodejem nemovitostí rozhodující stav v době zahájení řízení.

	Podle § 47 odst. 4 zákona č. 120/2001 Sb. majetek, který je postižen 
exekučním příkazem, nesmí povinný převést na jiného, zatížit ho nebo s ním 
jinak nakládat. Právní úkon, kterým povinný porušil tuto povinnost, je neplatný.

	S právním názorem odvolacího soudu, podle něhož k podání žaloby na 
vyloučení nemovitostí z exekuce je aktivně legitimován pouze ten, kdo je 
vlastníkem nemovitostí v době vydání exekučního příkazu, se nelze ztotožnit. V 
usnesení ze dne 30. 10. 1997, sp. zn. 3 Cdon 1222/96, uveřejněném v Soudní 
judikatuře č. 11, ročník 1997 pod č. 89, a v usnesení ze dne 20. 9. 2000, sp. 
zn. 21 Cdo 2125/99, uveřejněném v Soudní judikatuře č. 12, ročník 2000 pod č. 
139, Nejvyšší soud vyložil, že stav, jaký tu byl v den zahájení řízení o výkon 
rozhodnutí prodejem nemovitostí (§ 335a odst. 1 o. s. ř.) je – z hlediska 
vlastnictví postižených nemovitostí – rozhodující pouze pro posouzení toho 
předpokladu pro nařízení výkonu, jenž spočívá v tom, aby bylo prokázáno, že 
nemovitost je ve vlastnictví povinného (§ 335 odst. 1 o. s. ř.). Přejde-li po 
zahájení řízení vlastnické právo z povinného na jinou osobu, nebrání tato 
skutečnost sama o sobě vyhovění návrhu na nařízení výkonu rozhodnutí prodejem 
nemovitostí. 

	To, že přechod vlastnictví k nemovitostem, k němuž došlo až po zahájení 
řízení o výkon rozhodnutí, je bezvýznamný ve stádiu nařízení výkonu, však 
neznamená, že by byl bezvýznamný i ve stádiu vlastního provedení výkonu. Ve 
výše uvedených rozhodnutích Nejvyšší soud vyložil, že osoba, která se stala 
novým vlastníkem nemovitosti postižené výkonem rozhodnutí, se může po nařízení 
výkonu bránit postupem podle ustanovení § 267 odst. 1 o. s. ř., i když v době 
zahájení řízení ještě vlastníkem nebyla. Pro rozhodnutí o vylučovací žalobě 
totiž není rozhodující stav v době zahájení řízení o výkon rozhodnutí, ale v 
době rozhodnutí o žalobě (§ 154 odst. 1 o. s. ř.). To soudu v řízení o této 
žalobě umožňuje zohlednit i skutečnosti, k nimž soud při nařízení výkonu 
rozhodnutí přihlížet nemohl, neboť byl vázán ustanovením § 335a odst. 1 o. s. 
ř. Ke stejnému závěru dospívá i odborná literatura (srov. Kůrka, V., Drápal, 
L.: Výkon rozhodnutí v soudním řízení, Linde Praha 2004, str. 825). 

	Je třeba přisvědčit též námitce dovolatelů, že ustanovení § 47 odst. 4 
zákona č. 120/2001 Sb. brání tomu, aby majetek postižený exekučním příkazem 
převedl na jiného povinný. Nebrání však tomu, aby povinný účinně pozbyl 
vlastnictví k postiženým věcem v důsledku úkonů třetích osob nebo jiných 
právních skutečností (kupříkladu odstoupí-li prodávající od smlouvy, podle níž 
povinný koupil postižené věci, uplyne-li lhůta zakládající nevyvratitelnou 
domněnku vypořádání společného jmění manželů nebo – jak je tomu i v souzené 
věci – vyzve-li dárce povinného k vrácení daru). Na základě těchto skutečností 
povinný pozbude vlastnictví k postiženým věcem nebo podílům na nich, i když 
nastanou až po nařízení exekuce nebo po vydání exekučního příkazu. 

	Lze tedy uzavřít, že právní názor odvolacího soudu, podle něhož 
okolnost, že dárce vyzval obdarovaného – povinného k vrácení daru až po vydání 
exekučního příkazu postihujícího dar, sama o sobě brání tomu, aby se dárce 
domáhal vyloučení daru z exekuce (i kdyby podmínky vrácení daru podle § 630 
zákona č. 40/1964 Sb., občanského zákoníku ve znění pozdějších předpisů, byly 
splněny), správný není. 

	Nejvyšší soud proto napadený rozsudek zrušil a věc vrátil odvolacímu 
soudu k dalšímu řízení (§ 243b odst. 2, část věty za středníkem, odst. 3, věta 
první, o. s. ř.).

	Právní názor dovolacího soudu je pro odvolací soud závazný (§ 243d 
odst. 1, věta první, § 226 odst. 1 o. s. ř.). 

	O nákladech řízení, včetně nákladů řízení dovolacího, bude rozhodnuto v 
novém rozhodnutí ve věci (§ 243d odst. 1, věta druhá, o. s. ř.).

	Proti tomuto rozsudku není přípustný opravný prostředek. 

V Brně dne 23. října 2007

	JUDr. Miroslava  J i r m a n o v á , v. r.

	 předsedkyně senátu

