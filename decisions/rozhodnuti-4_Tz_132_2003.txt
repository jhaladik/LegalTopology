Soud: Nejvyšší soud

Spisová značka: 4 Tz 132/2003

Datum rozhodnutí: 24.09.2003

Typ rozhodnutí: Rozsudek




4 Tz 132/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 24. 
září 2003 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Vladimíra Jurky stížnost pro porušení zákona, kterou 
podal ministr spravedlnosti České republiky ve prospěch obviněného P. H., proti 
pravomocnému trestnímu příkazu Okresního soudu v Kolíně ze dne 13. 2. 2003, sp. 
zn. 3 T 19/2003, a podle § 268 odst. 2, § 269 odst. 2  a § 270 odst. 1 tr. ř. 
rozhodl  t a k t o :

Pravomocným trestním příkazem Okresního soudu v Kolíně ze dne 13. 2. 2003, sp. 
zn. 3 T 19/2003,  b y l   p o r u š e n   z á k o n   v ustanovení § 314e odst. 
1 tr. ř. a v řízení předcházejícím též v ustanovení § 2 odst. 5, odst. 6 tr. ř. 
v neprospěch obviněného P. H.

Napadený trestní příkaz  s e  z r u š u j e.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Kolíně  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Trestním příkazem Okresního soudu v Kolíně ze dne 13. 2. 2003, sp. zn. 3 T 
19/2003, byl obviněný P. H. uznán vinným trestným činem zpronevěry podle § 248 
odst. 1, odst. 2 tr. zák., kterého se měl dopustit tím, že poté, co 15. 7. 1999 
a 27. 7. 1999 převzal v Praze od MUDr. P. Š., vždy finanční částku 100.000,-Kč 
jako zálohu na nákup materiálu na stavbu chaty, do současné doby žádný stavební 
materiál nenakoupil, peníze použil zčásti na výstavbu studny na pozemku v 
katastrálním území obce Ch., zčásti na další výdaje související s tímto 
pozemkem a zčásti je použil přesně nezjištěným způsobem pro sebe, a poškozenému 
tak způsobil škodu ve výši 200.000,- Kč. Za to byl obviněnému P. H. uložen 
podle § 248 odst. 2 tr. zák. s přihlédnutím k § 314e odst. 2 tr. ř. trest 
odnětí svobody v trvání 1 roku, jehož výkon byl podle § 58 odst. 1 a § 59 odst. 
1 tr. zák. podmíněně odložen na zkušební dobu 2 let. Podle § 59 odst. 2 tr. 
zák. bylo obviněnému P. H. uloženo, aby během zkušební doby podle svých sil 
nahradil škodu, kterou trestným činem způsobil.

Obviněný P. H. podal proti označenému trestnímu příkazu Okresního soudu v 
Kolíně dne 20. 3. 2003 odpor společně se žádostí o navrácení lhůty. Usnesením 
Okresního soudu v Kolíně ze dne 21. 3. 2003, sp. zn. 3 T 19/2003, bylo 
rozhodnuto, že podle § 61 odst. 1 tr. ř. se žádost obviněného P. H. o navrácení 
lhůty k podání odporu zamítá.

Proti trestnímu příkazu Okresního soudu v Kolíně ze dne 13. 2. 2003, sp. zn. 3 
T 19/2003, podal ministr spravedlnosti České republiky stížnost pro porušení 
zákona ve prospěch obviněného P. H. Vytkl v ní, že zákon byl porušen napadeným 
usnesením v ustanovení § 314e odst. 1 tr. ř. a v řízení předcházejícím též v 
ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti uvádí, že 
samosoudce při vydávání trestního příkazu nerespektoval ustanovení § 2 odst. 5, 
odst. 6 tr. ř. a ustanovení § 314e odst. 1 tr. ř. a vydal trestní příkaz, aniž 
byl spolehlivě zjištěn skutkový stav věci. Z obsahu spisu je zřejmé, že 
obviněný P. H. trestnou činnost popíral a na svou obhajobu uváděl, že finanční 
prostředky od MUDr. Š. použil pouze na financování položek týkajících se 
předmětného pozemku, na němž měl pro poškozeného zařizovat stavbu. Dále trval 
na tom, že první převzatá částka 100.000,- Kč byla úhradou za pozemek, který 
poškozenému prodal. I zbývající částku 100.000,-Kč vynaložil obviněný dle svého 
tvrzení pouze ve prospěch poškozeného a sám se neobohatil, v průběhu 
přípravného řízení obviněný předložil i některé doklady prokazující použití 
částky poskytnuté poškozeným MUDr. Š. Poškozený MUDr. Š. naproti tomu uvedl, že 
finanční prostředky poskytl obviněnému pouze na koupi stavebního materiálu, což 
doložil podepsaným potvrzením z 27. 7. 1999 a že neudělil obviněnému právo s 
penězi disponovat jiným způsobem. Z obsahu spisu je také zřejmé, že obviněný P. 
H. byl vyslechnut po zahájení trestního řízení jako obviněný dne 7. 8. 2002, 
poškozený MUDr. Š. a všechny další osoby ve věci pouze podávali vysvětlení 
podle § 158 tr. ř. Za popsané zcela rozporné důkazní situace bylo namístě 
nařídit hlavní líčení a po provedení průkazního řízení v rozsahu nezbytném pro 
spolehlivé objasnění skutkového stavu ve věci rozhodnout. Závěr soudu prvního 
stupně o vině obviněného je nutno považovat za důkazně nepodložený, rozporný je 
již samotný výrok o vině, když současně považuje za prokázanou škodu ve výši 
celé převzaté částky 200.000,-Kč a přitom uvádí, že z ní byly uhrazeny ve 
prospěch poškozeného další náklady, jejichž výše však upřesněna není, stejně 
jako není upřesněna výše částky, která by měla být obviněným užita pro jeho 
vlastní potřebu.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Kolíně ze dne 13. 2. 2003, sp. zn. 3 T 19/2003, a v řízení 
předcházejícím byl porušen zákon v neprospěch obviněného P. H. ve vytýkaném 
směru, aby podle § 269 odst. 2 tr. ř. napadený trestní příkaz zrušil a dále 
postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 314e odst. 1 tr. ř. platí, že samosoudce může bez projednání věci v 
hlavním líčení vydat trestní příkaz, jestliže skutkový stav je spolehlivě 
prokázán opatřenými důkazy. Z citovaného ustanovení vyplývá, že základní 
podmínkou pro vydání trestního příkazu je spolehlivé prokázání skutkového stavu 
opatřenými důkazy. Samosoudce musí hodnotit předložené důkazy spolu s podanou 
obžalobou v tom směru, zda jimi je prokázán skutkový stav, o němž nejsou 
důvodné pochybnosti, v rozsahu nezbytném pro vydání trestního příkazu. 
Samosoudce je omezen ve svých úvahách tím, že důkazy nebyly před soudem 
provedeny při zachování základních zásad trestního řízení, a proto musí zvláště 
pečlivě zvažovat, zda opatřené důkazy skutečně spolehlivě prokazují skutkový 
stav a zda tedy bez projednání věci v hlavním líčení může vydat trestní příkaz, 
jež má povahu a účinky odsuzujícího rozsudku. Jestliže nedojde v tomto smyslu k 
pozitivnímu závěru o vině obviněného, trestní příkaz vydat nesmí, i když by 
jinak byly dány ostatní formální podmínky, a pokud neučiní některé z rozhodnutí 
uvedených v § 314c odst. 1 tr. ř., je povinen projednat věc v hlavním líčení.

V projednávané trestní věci zjistil Nejvyšší soud z trestního spisu, že 
obviněný P. H. při výslechu v přípravném řízení svou trestnou činnost popřel a 
uvedl, že se s poškozeným MUDr. Š. počátkem června 1999 dohodl, že mu prodá 
svůj pozemek v obci Ch., okres K., o rozměru asi 2.000 m2, přičemž kupní cena 
měla být dle tvrzení obviněného sjednána ve výši 100.000,-Kč. Dále mělo být 
dohodnuto, že obviněný provede veškeré potřebné kroky k převodu pozemku na 
stavební parcelu, vypracuje pro MUDr. Š. projekt rodinného domku a následně jej 
na převáděném pozemku postaví, přitom ještě než se začne dům stavět měl 
obviněný zařídit vyhloubení studny a přípojku elektřiny. V červenci 1999 předal 
MUDr. Š. ve své ordinaci obviněnému částku 100.000,-Kč jako kupní cenu za 
pozemek, asi o 14 dnů později další částku 100.000,-Kč určenou tentokrát na 
nákup materiálu, konkrétně se mělo jednat o studnu, elektrickou přípojku a 
správní poplatky. Obviněný P. H. dále vypověděl, že nechal na pozemku vyhloubit 
vrtanou studnu, vykolíkovat pozemek a začal zařizovat stavební povolení. Podle 
obviněného P. H. byla záloha ve výši 100.000,-Kč použita pouze ve prospěch 
MUDr. Š. na financování uvedených prací. V průběhu přípravného řízení obviněný 
P. H. předložil i některé doklady, které mají prokazovat použití částky 
poskytnuté MUDr. Š. na financování prací týkajících se uvedeného pozemku.

Poškozený MUDr. Š. naproti tomu v rámci podání vysvětlení podle § 158 tr. ř. 
uvedl, že se s obviněným P. H. dohodl na koupi jeho pozemku v k. ú. obce Ch., 
jakož i na tom, že pro něj obviněný zhotoví projekt na rodinný domek a následně 
jej i postaví. Kupní smlouva na pozemek byla uzavřena dne 6. 10. 1999, kupní 
cena činila 8.780,-Kč (jednalo se o cenu určenou znalcem), MUDr. Š. popřel, že 
by měl obviněnému platit nad kupní cenu jakékoli další peníze. V měsíci 
červenci 1999 předal MUDr. Š. obviněnému dvě zálohy, každou ve výši 
100.000,-Kč, obě zálohy byly určeny výhradně na nákup stavebního materiálu, 
přičemž poškozený nikdy neudělil obviněnému právo s penězi disponovat jiným 
způsobem. Pokud měl obviněný pro  MUDr. Š. provádět další práce, měly být tyto 
účtovány a propláceny samostatně, nikoli z poskytnuté zálohy. Poškozený MUDr. 
Š. předložil potvrzení o převzetí částky 100.000,-Kč ze dne 15. 7. a 27. 7. 
1999 podepsaná obviněným P. H., ve kterých je shodně uvedeno, že částky jsou 
poskytovány jako záloha na nákup materiálu na stavbu chaty.

V průběhu vyšetřovány byly orgány činnými v trestním řízení vyhledány další 
důkazy směřující k objasnění skutečností důležitých pro posouzení věci, zejména 
ohledání předmětného pozemku, z něhož vyplynulo, že na pozemku je vyvrtána 
studna, jiné práce na pozemku zjištěny nebyly, dále byla shromážděna písemná 
vyjádření osob, které vystavily doklady předložené obviněným P. H. k prokázání 
použití částky poskytnuté MUDr. Š., z nichž některá potvrzují, jiná však naopak 
nepotvrzují obhajobu obviněného, obsahem spisu jsou dále úřední záznamy o 
vysvětlení osob podle § 158 tr. ř.

Podle názoru Nejvyššího soudu za této situace nelze dospět k závěru, že by 
skutkový stav uvedený ve výroku napadeného trestního příkazu byl ve smyslu § 
314e odst. 1 tr. ř. spolehlivě prokázán opatřenými důkazy. Výpověď obviněného 
P. H. a vysvětlení poškozeného MUDr. Š. jsou v otázkách rozhodných pro 
posouzení věci zcela rozdílné (vysvětlení poškozeného se přitom v některých 
podstatných skutečnostech odchyluje od jeho tvrzení obsažených ve stížnosti, 
kterou poškozený podal proti usnesení Policie ČR, Okresního úřadu vyšetřování 
K. ze dne 31. 12. 2001, ČVS: OVKO 882/01-Ne), další důkazy obsažené ve spise 
přitom neumožňují odstranit všechny pochybnosti týkající se viny obviněného P. 
H. (ve spise jsou založeny některé důkazy předložené obviněným na prokázání 
jeho tvrzení, zejména doklady prokazující použití části převzatých finančních 
prostředků na práce na pozemku, jejichž věrohodnost či pravdivost nebyla jinými 
důkazy zpochybněna).

Za této situace bylo třeba k odstranění pochybností týkajících se skutkového 
stavu nařídit hlavní líčení podle § 314d odst. 1 tr. ř., provést dokazování při 
zachování základních zásad trestního řízení (zejm. zásady ústnosti a 
bezprostřednosti), zjistit skutkový stav věci, o němž nebudou důvodné 
pochybnosti v rozsahu nezbytném pro rozhodnutí a následně ve věci rozhodnout. 
Samosoudce Okresního soudu v Kolíně však tímto způsobem nepostupoval, a přesto, 
že skutkový stav věci nebyl spolehlivě prokázán opatřenými důkazy, vydal v 
rozporu s § 314e odst. 1 tr. ř. napadený trestní příkaz.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Kolíně ze dne 13. 2. 2003, sp. zn. 3 T 
19/2003, byl porušen zákon v ustanovení § 314e odst. 1 tr. ř. a v řízení 
předcházejícím též v ustanovení § 2 odst. 5, odst. 6 tr. ř. v neprospěch 
obviněného P. H., podle § 269 odst. 2 tr. ř. napadený trestní příkaz zrušil, 
stejně jako všechna další rozhodnutí na zrušená rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Kolíně bylo přikázáno, aby věc v potřebném rozsahu znovu 
projednal a rozhodl, tedy aby ve věci nařídil hlavní líčení a provedl 
dokazování podle příslušných ustanovení trestního řádu. Nejvyšší soud však v 
této souvislosti upozorňuje, že v novém řízení nemůže dojít ke změně rozhodnutí 
v neprospěch obviněného P. H., neboť Nejvyšší soud vyslovil, že zákon byl 
porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 24. září 2003

Předseda senátu:

JUDr. Jiří Pácal   

	

	
