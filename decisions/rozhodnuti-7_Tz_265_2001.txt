Soud: Nejvyšší soud

Spisová značka: 7 Tz 265/2001

Datum rozhodnutí: 14.11.2001

Typ rozhodnutí: Rozsudek




7 Tz 265/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal ve veřejném zasedání dne 14. 
listopadu 2001 v senátě složeném z předsedy JUDr. Zdeňka Sováka a soudců JUDr. 
Jana Engelmanna a JUDr. Petra Hrachovce stížnost pro porušení zákona, podanou 
ministrem spravedlnosti České republiky ve prospěch obviněného Z. S., proti 
trestnímu příkazu Okresního soudu v Sokolově ze dne 27. 6. 2001, sp. zn. 19 T 
41/2001, a podle § 268 odst. 2, § 269 odst. 2 a § 270 odst. 1 tr. řádu 
rozhodl   t a k t o :

	Pravomocným trestním příkazem Okresního soudu v Sokolově ze dne 27. 6. 
2001, sp. zn. 19 T 41/2001, b y l  p o r u š e n  z á k o n v ustanovení § 314e 
odst. 2 písm. a) tr. řádu v neprospěch obviněného Z. S.

	Tento trestní příkaz se  z r u š u j e .  Současně se zrušují všechna 
další rozhodnutí na něj obsahově navazující, pokud vzhledem ke změně, k níž 
došlo zrušením, pozbyla podkladu.

	 Okresnímu soudu v Sokolově se  p ř i k a z u j e ,  aby věc v 
potřebném rozsahu znovu projednal a rozhodl.  

O d ů v o d n ě n í :

	

	Státní zástupce Okresního státního zastupitelství v Sokolově podal dne 
18. 6. 2001 u Okresního soudu v Sokolově obžalobu na obviněného Z. S.  pro 
skutek kvalifikovaný v jednočinném souběhu jako trestné činy násilí proti 
skupině obyvatelů a proti jednotlivci podle § 197a tr. zák., výtržnictví podle 
§ 202 odst. 1 tr. zák. a ublížení na zdraví podle § 221 odst. 1, odst. 2 písm. 
c) tr. zák., kterého se obviněný podle obžaloby dopustil tím, že dne 1. 1. 2001 
mezi 03.00 a 05.00 hodinou ranní v restauraci K.  v R., okres S. poté, co byl z 
důvodu podnapilosti vykazován majitelem restaurace J. F.,  tomuto vyhrožoval 
fyzickou likvidací, dále byl majitelem restaurace vyveden z objektu, kdy si 
obviněný opatřil nůž a poté, co poškozený J. F.  vyšel před restauraci, bodl ho 
obviněný do stehna nohy a způsobil mu zranění, jež si vyžádalo pracovní 
neschopnost od 2. 1. do 25. 2. 2001. 

	

	Samosoudce Okresního soudu v Sokolově vydal ve věci dne 27. 6. 2001 pod 
sp. zn. 19 T 41/2001 trestní příkaz, kterým uznal obviněného Z. S.  vinným v 
souladu s podanou obžalobou a podle § 221 odst. 2 (§ 35 odst. 1) tr. zák. 
obviněného odsoudil k (úhrnnému) trestu odnětí svobody v trvání osmnácti 
měsíců, jehož výkon podle § 58 odst. 1 písm. a), § 59 odst. 1 tr. zák. 
podmíněně odložil na zkušební dobu dvou let. Vydaný trestní příkaz nabyl dne 
18. 7. 2001 právní moci.

	Proti shora uvedenému pravomocnému trestnímu příkazu podal ministr 
spravedlnosti České republiky u Nejvyššího soudu České republiky ve prospěch 
obviněného Z. S.  stížnost pro porušení zákona, neboť tímto rozhodnutím byl 
podle jeho názoru porušen zákon v ustanovení § 314e odst. 2 písm. a) tr. řádu v 
neprospěch obviněného.

	V písemném odůvodnění podané stížnosti pro porušení zákona ministr 
spravedlnosti v prvé řadě vycházel z toho, že skutkový stav byl v předmětné 
trestní věci prokázán jak doznáním obviněného Z. S., tak slyšenými svědky, a 
tento skutkový stav byl také správně posouzen.

	K pochybení ovšem podle ministra spravedlnosti došlo ve výroku o 
trestu, který byl sice uložen s přihlédnutím ke všem zákonným hlediskům, v 
rozporu s citovaným ustanovením § 314e odst. 2 písm. a) tr. řádu však došlo k 
jeho uložení trestním příkazem. Věc měla být tudíž podle názoru ministra 
spravedlnosti projednána v hlavním líčení.

	Ministr spravedlnosti České republiky proto navrhl, aby Nejvyšší soud 
České republiky z podnětu podané stížnosti podle § 268 odst. 2 tr. řádu 
porušení zákona v navrhované podobě vyslovil, aby podle § 269 odst. 2 tr. řádu 
napadený trestní příkaz zrušil, a dále aby Nejvyšší soud postupoval podle § 270 
odst. 1 tr. řádu a přikázal Okresnímu soudu v Sokolově, aby věc v potřebném 
rozsahu znovu projednal a rozhodl.   

	Nejvyšší soud České republiky z podnětu podané stížnosti pro porušení 
zákona přezkoumal podle § 267 odst. 1 tr. řádu správnost všech výroků 
napadeného trestního příkazu a zabýval se rovněž správností postupu řízení, 
které jeho vydání předcházelo. 

	Shledal, že stížnost pro porušení zákona, podaná ve prospěch obviněného 
Z. S.  ministrem spravedlnosti České republiky, je důvodná, neboť napadeným 
trestním příkazem k porušení zákona v ohledu ministrem spravedlnosti vytýkaném 
skutečně došlo a zákon byl takto porušen v neprospěch obviněného.

	Nejvyšší soud se přitom ztotožnil s názorem ministra spravedlnosti i v 
tom směru, že v řízení, které vydání shora citovaného trestního příkazu 
předcházelo, byl skutkový stav řádně provedenými důkazy náležitě zjištěn a 
žádné vady nevykazuje ani použitá právní kvalifikace skutku. Skutkový stav byl 
tudíž opatřenými důkazy spolehlivě prokázán a samosoudci Okresního soudu v 
Sokolově tak formálně nic nebránilo v tom, aby bez projednání trestní věci 
obviněného Z. S.  v hlavním líčení v ní vydal v souladu s ustanovením § 314e 
odst. 1 tr. řádu trestní příkaz.

	Podle § 314e odst. 2 písm. a) tr. řádu však lze trestním příkazem 
uložit trest odnětí svobody v maximální výměře jednoho roku. Pokud proto 
shledal samosoudce okresního soudu zásadám o ukládání trestu, zakotveným v 
ustanoveních § 23 odst. 1 a § 31 odst. 1 tr. zák., přiměřeným podmíněně 
odložený trest odnětí svobody ve výměře osmnácti měsíců, se kterým se včetně 
konkrétní stanovené výměry ztotožnil v odůvodnění podaného mimořádného 
opravného prostředku i ministr spravedlnosti, musel odsuzující rozhodnutí 
(rozsudek) vydat na podkladě standardního trestního procesu v hlavním líčení.

	

Pokud tak neučinil, a ve věci rozhodl trestním příkazem, kterým překročil 
maximální jednoroční nepřekročitelnou výměru ukládaného trestu odnětí svobody, 
vskutku porušil v neprospěch obviněného Z. S.  zákon v ustanovení § 314e odst. 
2 písm. a) tr. řádu, jak ministr spravedlnosti namítl.

	

Třeba dodat, že skutečnost, že byl trestním příkazem uložen trest odnětí 
svobody přesahující výměru, kterou připouští ustanovení § 314e odst. 2 písm. a) 
tr. řádu, ale v rámci sazby stanovené trestním zákonem za daný trestný čin, 
sice neznamená sama o sobě, že jde o trest, jenž je ve zřejmém nepoměru ke 
stupni nebezpečnosti pro společnost ve smyslu ustanovení § 266 odst. 2 tr. 
řádu. Proti takovému trestnímu příkazu lze však pro uvedenou vadu podat 
stížnost pro porušení zákona vždy, neboť trestní příkaz v takovém případě 
nemůže být vydán, a jde tedy o vadné rozhodnutí vydané na základě vadného 
postupu řízení ve smyslu § 266 odst. 1 tr. řádu (srov. též č. 28/1998 Sb. rozh. 
trest.). 

	Nejvyšší soud České republiky proto vyslovil porušení zákona v 
neprospěch obviněného Z. S.  v podobě konkretizované v rozsudečném výroku, 
mimořádným opravným prostředkem napadený trestní příkaz zrušil, současně zrušil 
všechna případně obsahově navazující rozhodnutí, která takto pozbyla svého 
zákonného podkladu, a Okresnímu soudu v Sokolově přikázal, aby věc v potřebném 
rozsahu znovu projednal a rozhodl.

	V dalším řízení bude ve věci jednat a rozhodovat při splnění zákonných 
procesních podmínek samosoudce tohoto okresního soudu a pokud shledá, že 
dosavadním skutkovým zjištěním a zákonu skutečně odpovídá trest odnětí svobody 
výměrou přesahující hranici jednoho roku, nařídí ve věci hlavní líčení, ověří 
provedeným dokazováním aktuální stav věci a na podkladě uvedených zjištění, 
podle potřeby doplněných dalšími důkazy, plně zákonně ve věci rozhodne.

	

	V takovém hlavním líčení samosoudce (event. senát) pochopitelně není 
vázán právní kvalifikací ani druhem a výměrou trestu obsaženými v trestním 
příkazu, pro úplnost však Nejvyšší soud připomíná, že stížnost pro porušení 
zákona byla podána výhradně ve prospěch obviněného Z. S.  a Nejvyšší soud České 
republiky takto také porušení zákona vyslovil. V dalším řízení budou proto 
všechny orgány v tomto trestním řízení případně činné ve vztahu k napadenému 
trestnímu příkazu ve smyslu § 273 tr. řádu vázány zákazem reformace in peius, a 
v novém řízení tak nemůže dojít k jakékoliv změně tohoto rozhodnutí v 
neprospěch obviněného. 

	           

P o u č e n í :  Proti tomuto rozhodnutí o stížnosti pro porušení zákona není 
podle § 266 odst. 7  tr. řádu stížnost pro porušení zákona přípustná.

V Brně dne 14. listopadu 2001

                                                                                
     Předseda senátu:

JUDr.   Zdeněk   S o v á k 
