Soud: Nejvyšší soud

Spisová značka: 4 Tz 72/2004

Datum rozhodnutí: 28.04.2004

Typ rozhodnutí: Rozsudek




4 Tz 72/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne          28. dubna 2004 v senátě složeném z předsedy JUDr. Juraje Malika a 
soudců JUDr. Františka Hrabce a JUDr. Petra Šabaty stížnost pro porušení 
zákona, kterou podal ministr spravedlnosti České republiky ve prospěch 
obviněného K. M., proti rozsudku Krajského soudu v Praze ze dne 27. listopadu 
2003, čj. 11 To 388/2003-95,

a podle § 268 odst. 2, § 269 odst. 2 a § 270 odst. 1 tr. ř. rozhodl  takto:

Rozsudkem Krajského soudu v Praze ze dne 27. listopadu 2003, č. j. 11 To 
388/2003-95, byl v ustanoveních § 254 odst. 1 a § 259 odst. 3 tr. ř., a v 
řízení, které mu předcházelo v ustanoveních § 2 odst. 5, odst. 6 tr. ř. porušen 
zákon v neprospěch obviněného K. M.

Napadený rozsudek Krajského soudu v Praze se zrušuje.

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Praze se přikazuje, aby věc v potřebném rozsahu znovu 
projednal a rozhodl.

Odůvodnění:

Pravomocným trestním příkazem Okresního soudu v Pelhřimově ze dne 29. dubna 
2003, čj. 7 T 106/2003-26, byl obviněný K. M. uznán vinným trestným činem 
krádeže podle § 247 odst. 1 písm. e) tr. zák., kterého se (zestručněno) 
dopustil dne 11. 4. 2003 odcizením 3 ks pracího gelu Persil v hodnotě 719,70 Kč 
v prodejně P. m., přičemž za trestný čin krádeže podle § 247 odst. 1 písm. d), 
e), odst. 2 tr. zák. byl odsouzen Okresním soudem v Příbrami rozsudkem ze dne 
22. 8. 2000, sp. zn. 4 T 94/2000, ve spojení s rozsudkem Krajského sodu v Praze 
ze dne 20. 12. 2000, čj. 12 To 512/2000-192, k nepodmíněnému trestu odnětí 
svobody v trvání dvaceti šesti měsíců. Za to mu byl uložen podle § 247 odst. 1, 
§ 45 odst. 1 a § 45a odst. 1, odst. 2 tr. zák. trest obecně prospěšných prací 
ve výměře 100 hodin. Trestní příkaz byl obviněnému doručen dne 7. 8. 2003 a 
právní moci nabyl dne 15. 8. 2003.

Dalším trestním příkazem Okresního soudu ve Strakonicích ze dne 22. 7. 
2003,      čj. 5 T 102/2003-30, byl obviněný K. M. uznán vinným trestným činem 
krádeže podle § 247 odst. 1 písm. e) tr. zák., jehož se (opět zestručněno) 
dopustil dne 26. 6. 2003 odcizením 7 ks kožených opasků v celkové hodnotě 
2443,- Kč v supermarketu K. ve S., přičemž se tohoto jednání dopustil přesto, 
že za obdobnou trestnou činnost byl rozsudkem Okresního soudu v Příbrami ze dne 
22. 8. 2000, čj. 4 T 94/2000, ve spojení s rozsudkem Krajského soudu v Praze ze 
dne 20. 12. 2000, čj. 12 To 512/2000-192, odsouzen k nepodmíněnému trestu 
odnětí svobody v trvání 26 měsíců. Za to mu byl podle § 247 odst. 1, § 45 odst. 
1 a § 45a odst. 1, odst. 2 tr. zák. uložen trest obecně prospěšných prací ve 
výměře 300 hodin. Trestní příkaz byl obviněnému doručen dne 15. 8. 2003 a 
právní moci nabyl dne 26. 8. 2003.

Rozsudkem Okresního soudu v Příbrami ze dne 28. 8. 2003, čj. 3 T 12/2003-84, 
byl pak obviněný K. M. uznán vinným trestným činem krádeže podle § 247 odst. 1 
písm. e) tr. zák., kterého se (zestručněno) dopustil tím, že dne 9. 2. 2003 
kolem 11. 45 hodin v supermarketu K. odcizil 5 ks litrových lahví alkoholického 
nápoje STOCK FERNET v hodnotě 995,- Kč, a to přesto, že za trestný čin krádeže 
podle § 247 odst. 1 písm. d), e), odst. 2 tr. zák., byl odsouzen Okresním 
soudem v Příbrami rozsudkem ze dne 22. 8. 2000, čj. 4 T 94/2000 (jak již 
zmíněno ve spojení s rozsudkem Krajského soudu v Praze ze dne 20. 12. 2000, čj. 
12 To 512/2000-192), k nepodmíněnému trestu odnětí svobody v trvání dvaceti 
šesti měsíců. Za to byl odsouzen podle § 247 odst. 1, § 35 odst. 2 tr. zák. k 
souhrnnému trestu odnětí svobody v trvání 6 měsíců, pro jehož výkon byl zařazen 
do věznice s ostrahou, za současného zrušení výroku o trestu z trestního 
příkazu Okresního soud v Pelhřimově ze dne 29. 4. 2003, sp. zn. 7 T 106/2002, 
jakož i všech dalších rozhodnutí na zrušený výrok obsahově navazujících, pokud 
vzhledem ke změně, k níž zrušením došlo, pozbyla podkladu.

Proti rozsudku Okresního soudu v Příbrami ze dne 28. 8. 2003, čj. 3 T 
12/2003-84, podal obviněný K. M. odvolání. Rozsudkem Krajského soudu v Praze ze 
dne 27. listopadu 2003, čj. 11 To 388/2003-95, byl podle § 258 odst. 1 písm. 
e), odst. 2 tr. ř. zrušen odvoláním napadený rozsudek Okresního soudu v 
Příbrami ve výroku o trestu a podle § 259 odst. 3 tr. ř. bylo znovu rozhodnuto 
tak, že se obviněnému K. M. podle § 247 odst. 1, § 35 odst. 2, § 45 odst. 1 a § 
45a odst. 1  tr. zák. ukládá souhrnný trest obecně prospěšných prací ve výměře 
350 hodin. Současně byl zrušen výrok o trestu, obsažený v trestním příkazu 
Okresního soud v Pelhřimově ze dne 29. 4. 2003, sp. zn. 7 T 106/2003, jakož i 
všechna další rozhodnutí na něj obsahově navazující, pokud vzhledem ke změně, k 
níž zrušením došlo, pozbyla podkladu.

Proti rozsudku Krajského soudu v Praze ze dne 27. listopadu 2003, čj. 11 To 
388/2003-95, podal ministr spravedlnosti České republiky stížnost pro porušení 
zákona ve prospěch obviněného K. M. Stížnost ministra spravedlnosti  rozsudku 
Okresního soudu v Příbrami ze dne 28. 8. 2003, čj. 3 T 12/2003-84 vytýká, že 
neuložil souhrnný trest za sbíhající se trestnou činnost i ve vztahu k 
trestnímu příkazu Okresního soudu ve Strakonicích ze dne 22. 7. 2003, sp. zn. 5 
T 102/2003 a že uložením nepodmíněného trestu odnětí svobody v trvání šesti 
měsíců byl uložen trest vzájemně neslučitelný s trestem obecně prospěšných 
prací ve smyslu ustanovení § 45 odst. 2, věty třetí, tr. zák. Krajskému soudu v 
Praze pak vytýká, že uvedené pochybení Okresního soudu v Příbrami, které měl a 
mohl zjistit, nenapravil. Tím, že tak neučinil, nedostál své přezkumné 
povinnosti podle ustanovení § 254 odst. 1 tr. ř. Krajský soud  navíc   porušil 
zákon i v ustanovení § 36 tr. zák., neboť tímto rozsudkem překročil o 250 hodin 
nejvyšší možnou výměru trestu obecně prospěšných prací, která je stanovena v § 
45a odst. 1 tr. zák. v maximální výměře 400 hodin. Ministr spravedlnosti proto 
navrhl, aby Nejvyšší soud podle § 268 odst. 2 tr. ř. vyslovil, že rozsudkem 
Krajského soudu v Praze ze dne 27. 11. 2003, sp. zn. 11 To 388/2003, i jemu 
předcházejícím rozsudkem Okresního soudu v Příbrami ze dne 28. 8. 2003, sp. zn. 
3 T 12/2003, byl porušen zákon v neprospěch obviněného K. M. v ustanoveních  § 
254 odst. 1 tr. ř., § 35 odst. 2 a § 45a odst. 1 tr. zák., aby podle § 269 
odst. 2 tr. ř. napadený rozsudek zrušil, jakož i všechna další rozhodnutí na 
něj obsahově navazující, pokud vzhledem ke změně, k níž došlo zrušením, pozbyla 
podkladu a dále postupoval podle § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 tr. zák., pokud soud odsuzuje pachatele za trestný čin, který 
spáchal před tím, než byl trest uložený dřívějším rozsudkem vykonán, a ukládá 
mu trest stejného druhu, nesmí tento trest spolu s dosud nevykonanou částí 
trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 může soud uložit 
trest obecně prospěšných prací ve výměře od 50 do  400 hodin.

Podle § 254 odst. 1 tr. ř. nezamítne-li  nebo  neodmítne-li  odvolací soud 
odvolání podle  §   253,  přezkoumá  zákonnost  a   odůvodněnost  jen  těch 
oddělitelných  výroků rozsudku, proti nimž  bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání. 

Je třeba přisvědčit stížnosti pro porušení zákona, že citovanými ustanoveními 
trestního zákona a trestního řádu se Krajský soud v Praze při vydání rozsudku 
ze dne  27. listopadu 2003, čj. 11 To 388/2003-95, neřídil. Při projednávání 
odvolání obviněného proti rozsudku Okresního soud v Příbrami ze dne 28. 8. 
2003, čj. 3 T 12/2003-84, již existoval nejen trestní příkaz Okresního soudu v 
Pelhřimově ze dne  29. dubna 2003, čj. 7 T 106/2003-26, doručený obviněnému dne 
7. 8. 2003, kterým byl obviněnému uložen trest obecně prospěšných prací ve 
výměře 100 hodin, ale také trestní příkaz Okresního soudu ve Strakonicích ze 
dne 22. 7. 2003, čj. 5 T 102/2003-30, doručený obviněnému dne 15. 8. 2003 a 
pravomocný dnem 26. 8. 2003, kterým byl obviněnému uložen trest obecně 
prospěšných prací ve výměře 300 hodin. V obou případech došlo k doručení 
trestního příkazu později než byl spáchán skutek (9. 2. 2003), za nějž byl 
obviněný odsouzen citovaný rozsudkem Okresního soudu v Příbrami ve spojení s 
napadeným rozsudkem Krajského soudu v Praze. Napadeným rozsudkem, jímž byl 
obviněnému uložen trest obecně prospěšných prací ve výměře 350 hodin, bez 
přihlédnutí k výše uvedeným skutečnostem, byl tudíž porušen zákon v neprospěch 
obviněného nejen v tom smyslu, že mu nebyl uložen souhrnný trest, ačkoli k tomu 
byly splněny zákonné podmínky § 35 odst. 2 tr. zák., nýbrž navíc tak, že 
celkovým součtem obecně prospěšných prací došlo k překročení maximálně 
přípustné výměry, vyplývající z ustanovení § 36 a § 45a odst. 1 tr. zák. 
Odvolací soud tak nesplnil svou přezkumnou povinnost vyplývající z ustanovení § 
254 odst. 1 tr. ř. Při svém rozhodování se zaměřil výlučně na předchozí, již 
známé odsouzení obviněného Okresním soudem v Pelhřimově a ačkoli se chystal 
učinit radikální změnu ve výroku o trestu (změna nepodmíněného trestu odnětí 
svobody v trest obecně prospěšných prací), neprovedl žádná dodatečná zjištění k 
osobě obviněného, např. vyžádáním aktualizovaného opisu rejstříku trestů, 
event. jeho výslechem, aby si ověřil, zda mezitím nedošlo ještě k dalšímu jeho 
odsouzení. Lze přitom důvodně předpokládat, že dotazem na rejstřík trestů by se 
již o odsouzení obviněného Okresním soudem ve Strakonicích mohl dozvědět, 
protože trestní list na adresu RT P. byl podle záznamu ve spise 5 T 102/2003 
(č. l. 31) odeslán dne 7. 10. 2003 (Krajský soud Praha vydal napadené 
rozhodnutí 27. 11. 2003).  Nesplnil tak povinnost vyplývající z ustanovení  § 2 
odst. 5, odst. 6 tr. ř., když požadavek na řádné zjištění skutkového stavu a 
odpovědné zhodnocení důkazů, se nepochybně vztahuje i na prověření osoby 
obviněného, včetně jeho kriminální minulosti, neboť poznatky v daném směru 
přímo ovlivňují druh a výměru trestu.

Vzhledem k tomu, že stížnost pro porušení zákona směřovala (podle jejího 
obsahu) jen proti výroku o trestu musel se Nejvyšší soud zabývat i otázkou její 
přípustnosti (§ 266 odst. 2  tr. ř.). Jak již bylo v řadě rozhodnutí Nejvyššího 
soudu zdůrazněno, trest uložený nad zákonnou výměru je nutno vždy posuzovat 
jako trest, který je ve zřejmém nepoměru ke stupni nebezpečnosti činu pro 
společnost, proto byla stížnost pro porušení zákona shledána přípustnou.

Nejvyšší soud proto podle § 268 odst. 2 tr. ř. vyslovil, že napadeným 
rozsudkem, a v řízení, které jeho vydání předcházelo, byl v ustanoveních § 254 
odst. 1 a § 2 odst. 5, odst. 6 tr. ř. porušen zákon v neprospěch obviněného K. 
M. a v důsledku toho jej podle § 269 odst. 2 tr. ř. zrušil. Současně byla 
zrušena všechna další rozhodnutí na zrušený rozsudek obsahově navazující, pokud 
vzhledem ke změně, k níž došlo zrušením, pozbyla podkladu.

V souladu s tímto výrokem pak Nejvyšší soud Krajskému soudu v Praze podle § 270 
odst. 1 tr. ř. přikázal, aby věc v potřebném rozsahu znovu projednal a rozhodl. 
V konkrétním případě to znamená znovu rozhodnout o odvolání obviněného K. M. 
proti rozsudku Okresního soudu v Příbrami ze dne 28. srpna 2003, sp. zn. 3 T 
12/2003, za dodržení zákonných ustanovení týkajících se souhrnného trestu podle 
§ 35 odst. 2 tr. zák., včetně ustanovení § 36 tr. zák. V této souvislosti se 
Krajskému soudu v Praze zároveň připomíná, že je vázán právní názorem zde 
Nejvyšším soudem vysloveným (§ 270 odst. 4 tr. ř.), jakož i zásadou vyplývající 
z ustanovení § 273 tr. ř.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení  zákona  přípustná (§ 266 odst. 1, věta druhá, tr. ř.).

V Brně dne 28. dubna 2004

Předseda senátu:

JUDr. Juraj  M a l i k   

	

	
