Soud: Nejvyšší soud

Spisová značka: 4 Tz 56/2003

Datum rozhodnutí: 06.05.2003

Typ rozhodnutí: Rozsudek




4 Tz 56/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

	

Nejvyšší soud České republiky projednal ve veřejném zasedání konaném 
dne             6. května 2003 v senátě složeném z předsedy JUDr. Juraje Malika 
a soudců JUDr. Františka Hrabce a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněné M. P.,  proti 
trestnímu příkazu Obvodního soudu pro Prahu 2 ze dne 28. února 2002, čj. 6 T 
39/2002-23,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Pravomocným trestním příkazem Obvodního soudu  pro Prahu 2 ze dne 28. února 
2002, čj. 6 T 39/2002-23, byl v ustanovení § 36 a § 45a odst. 1 tr. zák., a v 
řízení, které mu předcházelo v ustanovení § 2 odst. 5, odst. 6 tr. ř., porušen 
zákon v neprospěch obviněné M. P.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Obvodnímu soudu pro Prahu 2  se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Trestním příkazem Obvodního soudu  pro Prahu 2 ze dne 28. února 2002, čj. 6 T 
39/2002-23, byla obviněná M. P. uznána vinnou dvojnásobným trestným činem 
maření výkonu úředního rozhodnutí podle § 171 odst. 1 písm. a) tr. zák., jehož 
se dopustila jednáním popsaným pod body 1) a 2) tohoto trestního příkazu, 
spočívajícím v neoprávněném pobytu ve dnech 8. 2. – 9. 2. a 18. 2. – 19. 2. 
2002 v P., kde měla rozsudkem Obvodního soudu pro Prahu 2 ze dne 12. 4. 2001, 
sp. zn. 2 T 35/200, zakázaný pobyt na dobu 3 let. Za to byla odsouzena (zřejmě 
podle § 171 odst. 1 tr. zák., byť to ve výroku o trestu není výslovně uvedeno) 
dále § 45 odst. 1, odst. 2, § 45a odst. 1 tr. zák., za použití § 35 odst. 1 tr. 
zák., k úhrnnému trestu obecně prospěšných prací ve výměře 300 hodin. Trestní 
příkaz nabyl právní moci dne 29. 8. 2002, když proti němu nebyl podán 
oprávněnými osobami odpor.

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněné M. P. Obvodnímu soudu vytýká, že napadeným 
trestním příkazem byla překročena maximálně přípustná výměra trestu obecně 
prospěšných prací, která je podle § 45a odst. 1 tr. zák. 400 hodin. Dokládá to 
trestním příkazem (správně rozsudkem) Obvodního soudu pro Prahu 2 ze dne 12. 4. 
2001, sp. zn. 2 T 35/2001, jímž byla obviněná M. P. uznána vinnou trestným 
činem krádeže ve spolupachatelství podle § 9 odst. 2 tr. zák. a § 247 odst. 1 
písm. b) tr. zák. a odsouzena podle § 247 odst. 1 tr. zák. za použití § 45 
odst. 1 tr. zák. a § 45a odst. 1 tr. zák. k trestu obecně prospěšných prací ve 
výměře 200 hodin, přičemž tato skutečnost byla zřejmá z opisu rejstříku trestů, 
který je součástí vyšetřovacího spisu. Ze zprávy Probační a mediační služby 
České republiky, středisko P., pak vyplývá, že tento trest nebyl dosud vykonán. 
Z toho je zřejmé, že obviněné M. P. byl uložen trest obecně prospěšných prací v 
úhrnné výměře 500 hodin, čímž došlo k překročení nejvyšší výměry tohoto trestu 
o 100 hodin. Navrhl proto, aby Nejvyšší soud podle § 268 odst. 2 tr. ř. 
vyslovil, že trestním příkazem Obvodního soudu  pro Prahu 2 ze dne 28. února 
2002, čj. 6 T 39/2002-23, byl v neprospěch obviněné M. P. porušen zákon v 
ustanovení  § 36 a § 45a odst. 1 tr. zák., aby podle § 269 odst. 2  tr. ř. 
napadený trestní příkaz zrušil a dále postupoval podle § 270  odst. 1 tr. ř.

Státní zástupce Nejvyššího státního zastupitelství ve veřejném zasedání doplnil 
tento návrh tím, že navrhl vyslovit porušení zákona též v ustanoveních § 2 
odst. 5, odst. 6 tr. ř. v řízení, které předcházelo vydání trestního příkazu a 
pokud jde o navrhovaný postup podle § 270 odst. 1 tr. ř. upřesnil, že věc má 
být přikázána k novému projednání a rozhodnutí Obvodnímu soudu pro Prahu 2.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 věty první tr. zák. jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu. Podle § 45a 
odst. 1, věty prvé, tr. zák., trest obecně prospěšných prací  může soud uložit 
ve výměře od 50 do 400 hodin.

Citovanými ustanoveními trestního zákona a trestního řádu se Obvodní soud pro  
Prahu 2 při vydání trestního příkazu ze dne 28. února 2002, čj. 6 T 39/2002-23, 
neřídil. Při jeho vydání totiž již existoval, jak správně namítá stížnost pro 
porušení zákona, rozsudek (nikoli trestní příkaz, jak bylo naopak chybně 
uvedeno) Obvodního soudu pro Prahu 2 ze dne 12. 4. 2001, sp. zn.   2 T 35/2001, 
kterým byl obviněné M. P. uložen trest obecně prospěšných prací ve výměře 200 
hodin, přičemž tuto skutečnost mohl obvodní soud zjistit z opisu rejstříku 
trestů, který byl součástí vlastního trestního spisu (č. l. 17) a nahlédnutím 
do spisu Obvodního soudu pro Prahu 2, sp. zn. 6 T 39/2002, by navíc zjistil, že 
výkon tohoto trestu nebyl obviněné M. P. do dne vydání napadeného trestního 
příkazu ani nařízen (č. l. 147).

Pokud Obvodní soud pro Prahu 2 uložil obviněné M. P. dalších 300 hodin obecně 
prospěšných prací, bez zjištění, zda dříve uložený trest obecně prospěšných 
prací byl již vykonán, nesplnil především povinnost vyplývající z ustanovení § 
2 odst. 5, odst. 6 tr. ř., když požadavek na řádné zjištění skutkového stavu a 
odpovědné zhodnocení důkazů, se nepochybně vztahuje i na prověření osoby 
obviněné, včetně její kriminální minulosti, neboť poznatky v daném směru přímo 
ovlivňují druh a výměru trestu a překročením povolené výměry trestu přímo 
porušil  zákon v ustanovení § 36 tr. zák. Vzhledem k tomu, že takto uložený 
trest je nutno vždy posuzovat jako trest, který je ve zřejmém nepoměru ke 
stupni nebezpečnosti činu pro společnost, byla stížnost pro porušení zákona 
shledána přípustnou podle § 266 odst. 2 tr. ř. 

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněné M. P. v ustanovení § 36 a § 
45a odst. 1 tr. zák., a v řízení, které jeho vydání předcházelo, tj. v činnosti 
soudce, jenž ve smyslu § 314e odst. 1 tr. ř. je povinen zkoumat, zda skutkový 
stav je spolehlivě prokázán, a to i z hlediska volby a uložení trestu, též v 
ustanovení § 2 odst. 5, odst. 6 tr. ř.

Poté Nejvyšší soud podle § 269 odst. 2 tr. ř. napadený trestní příkaz, jakož i 
na něj všechna obsahově navazující rozhodnutí, zrušil v celém rozsahu a  podle 
§ 270 odst. 1 tr. ř. Obvodnímu soudu pro Prahu 2 přikázal, aby věc v potřebném 
rozsahu znovu projednal a rozhodl. V konkrétním případě to znamená znovu 
rozhodnout o obžalobě Obvodního státního zastupitelství pro Prahu 2 ze dne 26. 
2. 2002, sp. zn. 2 Zt 82/2002. Při novém rozhodování bude nutno vzít zřetel na 
citovaný rozsudek Obvodního soudu pro Prahu 2 ze dne 12. 4. 2001, sp. zn. 2 T 
35/2001, přičemž obviněné M. P., bude-li opět shledána vinnou, bude možno 
uložit jen takový trest, který bude v souladu se zásadou uvedenou v ustanovení 
§ 36 tr. zák. V této souvislosti se obvodnímu soudu zároveň připomíná, že je 
vázán právním názorem zde Nejvyšším soudem vysloveným (§ 270 odst. 4 tr. ř.), 
jakož i zásadou vyplývající z ustanovení § 273 věty první   tr. ř.,  tj. 
vyslovil-li Nejvyšší soud, že zákon byl porušen v neprospěch obviněného, nemůže 
v novém řízení dojít ke změně rozhodnutí v jeho neprospěch.

Pro úplnost Nejvyšší soud upozorňuje na další nedostatek napadeného trestního 
příkazu, který v kontextu vysloveného porušení zákona má již jen okrajový 
význam, spočívající v tom, že ve výroku o trestu není uvedeno ustanovení § 171 
odst. 1 tr. zák., podle něhož měl být trest správně uložen (nikoli podle § 45 
odst. 1, odst. 2 tr. zák.), samozřejmě však s přihlédnutím k ustanovení § 45a 
odst. 1 tr. zák. (srovnej náležitosti trestního příkazu  uvedené v § 314f odst. 
1 písm. d/ tr. ř. pokud jde o výroky o vině a trestu). 

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 6. května 2003

Předseda senátu:

JUDr. Juraj  M a l i k     

	

	
