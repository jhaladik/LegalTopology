Soud: Nejvyšší soud

Důvod dovolání: § 266 odst. 1 tr. ř., § 270 odst. 1, b) tr. zák. § 2 odst. 5,6 tr. ř. 

Spisová značka: 3 Tz 12/2011

Datum rozhodnutí: 06.04.2011

Typ rozhodnutí: ROZSUDEK


Heslo: Rehabilitace

Dotčené předpisy: § 1 odst. 2 předpisu č. 119/1990Sb.

Kategorie rozhodnutí: C




3 Tz 12/2011-23

ČESKÁ REPUBLIKA 
ROZSUDEK
JMÉNEM REPUBLIKY



	Nejvyšší soud České republiky projednal ve veřejném zasedání konaném 
dne 6. dubna 2011 v senátě složeném z předsedy JUDr. Petra Šabaty a soudců 
JUDr. Vladimíra Jurky a JUDr. Eduarda Teschlera stížnost pro porušení zákona, 
kterou podal ministr spravedlnosti České republiky ve prospěch obviněného J. 
P., proti usnesení bývalého Vojenského obvodového soudu v Brně ze dne 17. 10. 
1991, sp. zn. 3 Rtv 77/90, a podle § 268 odst. 2, § 269 odst. 2 a § 270 odst. 1 
tr. ř. rozhodl  takto:

Pravomocným usnesením bývalého Vojenského obvodového soudu v Brně ze dne 17. 
10. 1991, sp. zn. 3 Rtv 77/90, byl porušen zákon v ustanovení § 1 odst. 1, 
odst. 2 zák. č. 119/1990 Sb., o soudní rehabilitaci, ve znění pozdějších 
předpisů a v řízení, které mu předcházelo, v ustanoveních § 2 odst. 5, odst. 6 
tr. ř., ve znění účinném do 31. 2. 1993, v neprospěch obviněného J. P.

Napadené usnesení  se zrušuje.

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Brně  se přikazuje,  aby věc v potřebném rozsahu znovu 
projednal a rozhodl.

Odůvodnění:

Obviněný J. P. byl rozsudkem bývalého Nižšího vojenského soudu v Brně PSP 47 ze 
dne 4. 3. 1955, sp. zn. T 14/55, uznán vinným trestným činem vyhýbání se 
služební povinnosti podle § 270 odst. 1 písm. b) zák. č. 86/1950 Sb., trestní 
zákon (dále jen tr. zák.), kterého se dopustil tím, že dne 11. 2. 1955 u svého 
útvaru v Š. odmítl nastoupit do dozorčí služby s odůvodněním, že mu to 
nedovoluje jeho náboženské přesvědčení adventisty sedmého dne, aby v sobotu 
pracoval. Za to byl odsouzen k nepodmíněnému trestu odnětí svobody v trvání 18 
měsíců. Dále mu byla podle § 43 tr. zák. z roku 1950 vyslovena ztráta čestných 
práv občanských a ztráta práv uvedených v § 44 odst. 2 téhož zákona na tři 
roky. Byla mu též uložena povinnost nahradit náklady trestního řízení 
zálohované státem. Tento rozsudek nabyl právní moci dnem 4. 3. 1955.

Obviněný J. P. požádal přípisem ze dne 26. 7. 1990 o rehabilitaci podle zák. č. 
119/1990 Sb., o soudní rehabilitaci. Jeho žádost byla usnesením bývalého 
Vojenského obvodového soudu v Brně ze dne 7. 11. 1990, sp. zn. 3 Rtv 77/90, 
zamítnuta s odůvodněním, že nejde o věc, na kterou se zák. č. 119/1990 Sb. 
vztahuje. Ke stížnosti obviněného J. P. bylo rozhodnuto usnesením bývalého 
Vyššího vojenského soudu v Táboře ze dne 13. 3. 1991, sp. zn. 4 Rtvo 7/91, tak, 
že dle § 149 odst. 1 písm. b) tr. ř., se zřetelem k § 17 odst. 4 zákona č. 
119/1990 Sb., se napadené usnesení bývalého Vojenského obvodového soudu v Brně 
ze dne 7. 11. 1990, sp. zn. 3 Rtv 77/90, zrušuje a bývalému Vojenskému 
obvodovému soudu v Brně bylo uloženo, aby ve věci znovu jednal a rozhodl.

Ve veřejném zasedání konaném dne 17. 10. 1991 bylo bývalým Vojenským obvodovým 
soudem v Brně vydáno usnesení pod sp. zn. 3 Rtv 77/90, jímž byl rozsudek 
bývalého Nižšího vojenského soudu v Brně PSP 47 ze dne 4. 3. 1955, sp. zn. T 
14/55, podle § 14 odst. 1 písm. f) zák. č. 119/90 Sb. zrušen ve výroku o 
trestu. Zároveň byla zrušena i všechna další rozhodnutí obsahově navazující na 
zrušenou část rozsudku, pokud vzhledem k této změně pozbyla svého podkladu. 
Toto usnesení nabylo právní moci dne 30. 11. 1991.

Následně rozhodl bývalý Vojenský obvodový soud v Brně v neveřejném zasedání 
usnesením ze dne 27. 2. 1992, sp. zn. 3 Rtv 77/90, tak, že J. P. je účasten 
amnestie prezidenta republiky ze dne 9. 5. 1960, a podle čl. V. z důvodů části 
II. čl. III. rozhodnutí prezidenta republiky o této amnestii se zastavuje jeho 
trestní stíhání pro skutek spočívající v tom, že dne 11. 2. 1955 u svého útvaru 
v Š. odmítl nastoupit do dozorčí služby s odůvodněním, že mu to nedovoluje jeho 
náboženské přesvědčení adventisty sedmého dne, aby v sobotu pracoval, v němž 
byl spatřován trestný čin vyhýbání se služební povinnosti podle § 270 odst. 1 
písm. b) tr. zák.

Jelikož po zákonném poučení požádal obviněný prostřednictvím svého obhájce o 
pokračování v řízení nařídil bývalý Vojenský obvodový soud v Brně hlavní líčení 
na den 4. 6. 1992, ve kterém rozhodl rozsudkem, sp. zn. 3 Rtv 77/90, tak, že 
při nezměněném výroku o vině z rozsudku Nižšího vojenského soudu v Brně PSP 47 
ze dne 4. 3. 1955, sp. zn. T 14/55, kterým byl J. P. odsouzen za trestný čin 
vyhýbání se služební povinnosti podle § 270 odst. 1 písm. b) tr. zák. k trestu 
odnětí svobody v trvání 18 měsíců, z důvodů § 227 tr. ř. trest neuložil. 
Rozsudek nabyl právní moci dne 30. 6. 1992.

Podle § 266 odst. 1 tr. ř. podal ministr spravedlnosti proti usnesení bývalého 
Vojenského obvodového soudu v Brně ze dne 17. 10. 1991, sp. zn. 3 Rtv 77/90, k 
Nejvyššímu soudu stížnost pro porušení zákona ve prospěch obviněného J. P. 
Vytkl v ní, že zákon byl porušen v ustanovení § 1 odst. 1, 2 zák. č. 119/1990 
Sb., o soudní rehabilitaci ve vztahu k ust. § 270 odst. 1 písm. b) tr. zák. a v 
řízení, jež mu předcházelo, v ustanovení § 2 odst. 5, 6 tr. ř., ve znění 
účinném do 31. 12. 1992, v neprospěch obviněného J. P.

Stěžovatel ve stížnosti pro porušení zákona namítá, že v posuzovaném případě se 
bývalý Vojenský obvodový soud v Brně v rámci rehabilitačního řízení těmito 
ustanoveními důsledně neřídil, když rehabilitaci zúžil pouze na výrok o trestu 
a bez náležité pozornosti ponechal výrok o vině, i když smyslem zákona o soudní 
rehabilitaci bylo rehabilitovat nejen právně, ale i morálně co nejvíce těch, 
kteří v období totalitního režimu trpěli a byli pronásledováni.

Podle stěžovatele bývalý Vojenský obvodový soud v Brně náležitě nezvážil, že 
obviněný J. P. svým reálně projeveným osobním rozhodnutím diktovaným svědomím 
uplatnil právo na svobodu svědomí zaručené tehdejší Ústavou 9. května č. 
150/1948 Sb. a právo na svobodu svědomí zakotvené v čl. 18 Všeobecné deklarace 
lidských práv.

V petitu stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že výše 
označeným pravomocným usnesením bývalého Vojenského obvodového soudu v Brně ze 
dne 17. 10. 1991, sp. zn. 3 Rtv 77/90, byl v neprospěch obviněného J. P. 
porušen zákon v namítaném rozsahu, dále aby Nejvyšší soud podle § 269 odst. 2 
tr. řádu toto usnesení bývalého Vojenského obvodového soudu v Brně zrušil, 
stejně i všechna další rozhodnutí na toto usnesení obsahově navazující, pokud 
vzhledem ke změně, k níž došlo zrušením, pozbyla podkladu, a dále aby 
postupoval podle § 270 odst. 1 tr. ř. (přikázal Městskému soudu v Brně, aby věc 
v potřebném rozsahu znovu projednal a rozhodl), případně podle § 271 odst. 1 
tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející, a shledal, že zákon byl porušen.

Trestného činu vyhýbání se služební povinnosti podle ustanovení § 270 odst. 1 
písm. b) tr. zák. z roku 1950 se dopustil ten, kdo se úmyslně vyhnul plnění 
služební povinnosti nebo služebního úkonu tím, že padělal listinu, předstíral 
nemoc, použil jiného úskoku nebo se odvolával na náboženské nebo jiné 
přesvědčení, za což mohl být potrestán odnětím svobody na šest měsíců až pět 
let.

Podle § 1 odst. 1 zák. č. 119/1990 Sb., o soudní rehablitaci ve znění zákona č. 
47/1991 Sb. je účelem tohoto zákona zrušit odsuzující soudní rozhodnutí za 
činy, které v rozporu s principy demokratické společnosti respektující občanská 
politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé přezkoumání případů osob takto protiprávně odsouzených v 
důsledku porušování zákonnosti na úseku trestního řízení, odstranit nepřiměřené 
tvrdosti v používání represe, zabezpečit neprávem odsouzeným osobám 
společenskou rehabilitaci a přiměřené hmotné odškodnění a umožnit ze zjištěných 
nezákonností vyvodit důsledky proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení je rovněž účelem tohoto 
zákona rehabilitovat činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv a v 
navazujících mezinárodních paktech o občanských a politických právech, jež byly 
československými trestními zákony prohlášeny za trestné v rozporu s 
mezinárodním právem, a mezinárodnímu právu odporovalo také jejich trestní 
stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
výkonu vojenské služby podle § 270 odst. 1 tr. zák. bývalý Vojenský obvodový 
soud v Brně, který v této věci přezkumné řízení podle rehabilitačního zákona na 
základě žádosti obviněného prováděl, se však důsledně cit. účelem 
rehabilitačního zákona neřídil.

Jak je zřejmé z odůvodnění napadeného usnesení, bývalý Vojenský obvodový soud v 
Brně vycházel z výsledků dokazování v původním řízení a dospěl k závěru, že 
výrok o vině je správný. Konstatoval, že bývalý Nižší vojenský soud v Brně 
provedl dokazování v hlavním líčení v potřebném rozsahu, zjistil správně 
skutkový stav a nelze mu tedy nic vytknout z hlediska správných skutkových 
zjištění, ani z hlediska adekvátního právního posouzení spáchaného skutku. 
Bývalý Vojenský obvodový soud v Brně však dospěl k přesvědčení, že při ukládání 
trestu bylo postupováno nepřiměřeně přísně, když byl obviněnému uložen 
nepodmíněný trest odnětí svobody v trvání čtyř roků, neboť ze spisového 
materiálu jednoznačně vyplynulo, že obviněný žil řádným občanským životem a 
pokud byl soudně trestán, bylo to v souvislosti s jeho náboženským 
přesvědčením. Dospěl k závěru, že jsou zde důvody pro zrušení výroku o trestu 
ve smyslu § 14 odst. 1 písm. f) zák. č. 119/1990 Sb., neboť zmíněný uložený 
trest je ve zřejmém nepoměru ke stupni nebezpečnosti činu pro společnost.

Zde je namístě připomenout závěry nálezu Ústavního soudu ČR ze dne 26. 3. 
2003,  sp. zn. Pl. ÚS 42/02, a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, z nichž 
vyplývá, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž cit. ústava deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí pak tato ústava negovala i v 
§ 34 odst. 2 tak, že stanovila každému občanu povinnost mj. konat vojenskou 
službu. Navíc v době, kdy se obviněný měl dopustit protiprávního jednání, 
tehdejší právní řád neumožňoval alternativu k výkonu základní vojenské služby 
pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v odmítnutí konání vojenské 
služby v roce 1955 za trestný čin.

Tyto vyslovené závěry bylo podle Nejvyššího soudu třeba plně aplikovat i v 
projednávaném případě obviněného J. P. Bývalý Vojenský obvodový soud v Brně 
sice v rámci rehabilitačního řízení dospěl k závěru, že výroky o vině a trestu 
v původním odsuzujícím rozsudku býv. nižšího vojenského soudu nemohou obstát a 
tyto zrušil, poté ale ve věci obviněného bez dalšího aplikoval aboliční část 
rozhodnutí prezidenta republiky o amnestii ze dne 9. 5. 1960 a trestní stíhání 
obviněného zastavil. Toto rozhodnutí býv. vojenského obvodového soudu, 
aplikující vyhlášenou amnestii prezidenta republiky na osobu obviněného, je ale 
v důsledku výše vyslovených závěrů Ústavního soudu třeba označit za porušující 
zákon v neprospěch obviněného. V případě správného postupu mělo být po nabytí 
právní moci zrušujícího usnesení ze dne 17. 10. 1991, sp. zn. 3 Rtv 77/90, ve 
smyslu § 15 odst. 1 zák. č. 119/90 Sb., o soudní rehabilitaci, nařízeno ve věci 
hlavní líčení a obviněný měl být podle § 226 písm. b) tr. ř. zproštěn obžaloby, 
protože stíhaný skutek není trestným činem.

Bývalý Vojenský obvodový soud v Brně tudíž neměl v analogickém smyslu § 368 tr. 
ř. k aplikaci amnestijního rozhodnutí prezidenta republiky ze dne 9. 5. 1960 
přistoupit automaticky, ale měl nejprve v průběhu dalšího řízení vyřešit 
otázku, zda jsou u obviněného splněny zákonné podmínky pro jeho odsouzení 
trestným činem za spáchané jednání, či nikoli. Pouze v případě, že by dospěl na 
základě provedeného dokazování k závěru, že obviněný se žalovaným skutkem 
dopustil trestného činu, na který se vztahuje aboliční část rozhodnutí 
prezidenta o amnestii ze dne 9. 5. 1960, případně jiného již vyhlášeného 
amnestijního rozhodnutí, musel by trestní stíhání obviněného zastavit. Pokud by 
tomu tak nebylo, musel by obviněného uznat vinným a případně mu uložit trest. 
Jestliže by, jak již bylo výše naznačeno, v tomto případě musel konstatovat, že 
obviněný svým jednáním trestní zákon neporušil, přicházel by v úvahu pouze 
zprošťující rozsudek.

Vzhledem k argumentaci výše uvedené Nejvyšší soud vyslovil podle § 268 odst. 2 
tr. ř., že pravomocným usnesením bývalého Vojenského obvodového soudu v  Brně 
ze dne 17. 10. 1991, sp. zn. 3 Rtv 77/90, a v řízení předcházejícím, byl 
porušen zákon v ustanoveních § 1 odst. 1,  odst. 2 zákona č. 119/1990 Sb., o 
soudní rehabilitaci, ve znění zákona č. 47/1991 Sb., jakož i v ustanovení § 2 
odst. 5, 6 tr. řádu, ve znění účinném do 31. 12. 1993, v neprospěch obviněného 
J. P.

Podle § 269 odst. 2 tr. řádu Nejvyšší soud usnesení  bývalého Vojenského 
obvodového soudu v Brně ze dne 17. 10. 1991, sp. zn. 3 Rtv 77/90, zrušil, jakož 
zrušil i všechna další rozhodnutí, která na toto rozhodnutí obsahově 
navazovala, pokud vzhledem ke změně, k níž došlo zrušením, pozbyla podkladu, 
zejména pak rozsudek tohoto soudu ze dne 4. 6. 1992, sp. zn. 3 Rtv 77/90.

Nejvyšší soud pak podle § 270 odst. 1 tr. ř. věc přikázal Městskému soudu v 
Brně, jako soudu podle § 7 odst. 1 zák. č. 119/1990 Sb. příslušnému, aby ji v 
potřebném rozsahu znovu projednal a rozhodl. Konkrétně to znamená znovu 
rozhodnout o návrhu obviněného J. P. na jeho soudní rehabilitaci podle zák. č. 
119/1990 Sb., přičemž rozhodující soud bude podle § 270 odst. 4 tr. ř. vázán 
právním názorem, který v tomto rozsudku vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 6. dubna 2011

Předseda senátu:
JUDr. Petr  Šabata
