Soud: Nejvyšší soud

Spisová značka: 4 Tz 143/2005

Datum rozhodnutí: 25.10.2005

Typ rozhodnutí: Rozsudek




4 Tz 143/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
října 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného Ľ. V., proti pravomocnému usnesení 
bývalého Vojenského obvodového soudu v Plzni ze dne 19. 12. 1991, sp. zn. Rtv 
25/91, a podle § 268 odst. 2, § 269 odst. 2 a § 270 odst. 1 tr. ř. rozhodl  t a 
k t o :

Pravomocným usnesením bývalého Vojenského obvodového soudu v Plzni ze dne 19. 
12. 1991, sp. zn. Rtv 25/91,   b y l   p o r u š e n   z á k o n   v ustanovení 
§ 1 odst. 1, odst. 2 zák. č. 119/1990 Sb., o soudní rehabilitaci, ve znění 
pozdějších předpisů, a v řízení, které mu předcházelo, v ustanovení § 2 odst. 
5, odst. 6 tr. ř., ve znění účinném do 31. 12. 1991, v neprospěch obviněného Ľ. 
V.

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu v Plzni ze dne 
30. 1. 1992, sp. zn. Rtv 25/91.

Okresnímu soudu Plzeň - město  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Rozsudkem bývalého Vojenského obvodového soudu v Plzni ze dne 17. 6. 1982, sp. 
zn. 5 T 204/82, byl obviněný Ľ. V. uznán vinným trestným činem vyhýbání se 
výkonu vojenské služby podle § 280 odst. 1 tr. zák., kterého se dopustil tím, 
že poté, kdy nastoupil dne 31. 3. 1982 k výkonu základní vojenské služby u 
vojenského útvaru D., odpíral konat vojenskou službu, zejména převzít zbraň a s 
ní cvičit, odpíral vykonat i vojenskou přísahu, což vše odůvodňoval svým 
náboženským přesvědčením. Za uvedené jednání byl obviněný Ľ. V. odsouzen k 
trestu odnětí svobody v trvání 18 měsíců. Podle § 39a odst. 1, odst. 2 písm. a) 
tr. zák. byl obviněný k výkonu tohoto trestu zařazen do první nápravně výchovné 
skupiny. Rozsudek nabyl právní moci dne 2. 7. 1982.

Usnesením bývalého Vojenského obvodového soudu v Plzni ze dne 19.12. 1991, sp. 
zn. Rtv 25/91, bylo rozhodnuto o návrhu obviněného Ľ. V. na soudní rehabilitaci 
tak, že rozsudek bývalého Vojenského obvodového soudu v Plzni ze dne 17. 6. 
1982, sp. zn. 5 T 204/82, se podle § 14 odst. 1 písm. f), odst. 3 zák. č. 
119/1990 Sb. zrušuje ve výroku o trestu a zároveň se zrušují všechna další 
rozhodnutí na zrušenou část obsahově navazující, pokud vzhledem ke změně, k níž 
došlo zrušením, pozbyla podkladu, přičemž výrok o vině trestným činem vyhýbání 
se výkonu vojenské služby podle § 280 odst. 1 tr. zák. zůstává tímto 
rozhodnutím nedotčen. Usnesení nabylo právní moci dne 3. 1. 1992.

Proti usnesení bývalého Vojenského obvodového soudu v Plzni ze dne 19.12. 1991, 
sp. zn. Rtv 25/91, podal ministr spravedlnosti stížnost pro porušení zákona ve 
prospěch obviněného Ľ. V. Vytkl v ní, že zákon byl porušen v ustanovení § 1 
odst. 1, odst. 2 zák. č. 119/1990 Sb., o soudní rehabilitaci, ve znění 
pozdějších předpisů, a v řízení, které tomuto usnesení předcházelo, v 
ustanovení § 2 odst. 5, odst. 6 tr. ř., v tehdy účinném znění. 

	

V odůvodnění stížnosti pro porušení zákona ministr spravedlnosti namítl, že 
bývalý Vojenský obvodový soud v Plzni při projednávání žádosti obviněného o 
soudní rehabilitaci nepostupoval důsledně podle zákona č. 119/1990 Sb., jehož 
smyslem bylo rehabilitovat, a to nejen právně, ale i morálně co nejvíce těch, 
kteří v období totalitního režimu trpěli a byli pronásledováni. Z napadeného 
usnesení je patrno, že důvodem vyhýbání se vojenské službě bylo náboženské 
přesvědčení obviněného Ľ. V., aniž by byla vyhodnocena konkrétní situace v 
době, kdy došlo k trestné činnosti obviněného. Jednalo se o situaci, kdy přes 
obecně deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. 
Tehdejší právní řád neumožňoval alternativu k výkonu základní vojenské služby 
pro případy, kdy by její výkon vedl k popření náboženského přesvědčení 
jednotlivce. Nebylo tedy přiměřeně vzato v úvahu  základní právo obviněného 
vyplývající z čl. 18 Všeobecné deklarace lidských práv, tedy právo na svobodu 
svědomí, které nelze zaměňovat se svobodou víry, ani se svobodou náboženskou, 
zejména když motiv jednání pod imperativem svědomí je v případě odmítání 
vojenské služby nutno považovat za určující. Podle ministra spravedlnosti 
bývalý Vojenský obvodový soud v Plzni pochybil, když v rehabilitačním řízení 
ponechal v platnosti výrok o vině obviněného Ľ. V. nezměněný a zrušil pouze 
výrok o trestu.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu v Plzni ze dne 19.12. 1991, sp. zn. Rtv 25/91, byl 
porušen zákon v neprospěch obviněného Ľ. V. ve vytýkaném směru, aby podle § 269 
odst. 2 tr. ř. napadené usnesení zrušil, stejně jako další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon  porušen byl. 

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného zákonného ustanovení je rovněž účelem tohoto zákona rehabilitovat 
činy, které směřovaly k uplatnění práv a svobod občanů zaručených ústavou a 
vyhlášených ve Všeobecné deklaraci lidských práv a v navazujících mezinárodních 
paktech o občanských a politických právech, byly československými trestními 
zákony prohlášeny za trestné v rozporu s mezinárodním právem a mezinárodnímu 
právu odporovalo také jejich trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
výkonu vojenské služby podle § 280 odst. 1 tr. zák. Bývalý Vojenský obvodový 
soud v Plzni, který v této věci přezkumné řízení podle rehabilitačního zákona 
na základě žádosti obviněného prováděl, se však důsledně citovaným účelem 
rehabilitačního zákona neřídil.

Jak je zřejmé z napadeného usnesení, bývalý vojenský obvodový soud se výrokem o 
vině obsaženým v rozsudku bývalého Vojenského obvodového soudu v Plzni ze dne 
17. 6. 1982, sp. zn. 5 T 204/82, blíže nezabýval, protože jej považoval za 
správný a zaměřil se jen na otázku přiměřenosti trestu. Tato skutečnost vyplývá 
z odůvodnění napadeného usnesení, kde je uvedeno, že vojenský soud zjistil, že 
po skutkové a právní stránce byly závěry učiněné Vojenským obvodovým soudem v 
Plzni správné. 

Zde je na místě připomenout zejména právní názor a závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a nálezu pléna Ústavního 
soudu ČR ze dne 26. 3. 2003, sp. zn. Pl. ÚS 42/02 a dále navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, že „pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž citovaná ústava deklarovala v § 15 odst. 
1 svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu, navíc 
v době, kdy tehdejší právní řád neumožňoval alternativu k výkonu základní 
vojenské služby pro případy, kdyby její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby v roce 1953 za trestný čin“.

Výše uvedené právní názory lze aplikovat i na projednávaný případ. V daném 
případě je zřejmé, že obviněný odpíral konat vojenskou službu z důvodu svého 
náboženského přesvědčení. Obviněný svým jednáním pouze uplatňoval právo na 
svobodu svědomí a náboženského přesvědčení podle Ústavy ČSSR z roku 1960. Zde 
je třeba připomenout, že čl. 32 odst. 1 Ústavy ČSSR z roku 1960 (zák. č. 
100/1960 Sb.) zaručoval občanům svobodu vyznání. V čl. 32 odst. 2 pak bylo 
uvedeno, že náboženská víra nebo přesvědčení nemůže být důvodem k tomu, aby 
někdo odmítal plnit občanskou povinnost, která je mu uložena zákonem. Svoboda 
vyznání a svědomí sice byla Ústavou formálně zaručena, ale norma nižší právní 
síly (zákon), kterou by realizace této, Ústavou garantované, svobody byla 
zajištěna, vydána nebyla. Jestliže zákonodárce nestanovil žádnou alternativu k 
tomu, aby obviněný mohl dostát svým zákonným povinnostem, aniž by tím současně 
popřel své náboženské přesvědčení zaručené mu Ústavou, nebylo takové jednání 
možné posoudit jako trestný čin. V tomto směru lze dále poukázat na čl. 18 
Všeobecné deklarace lidských práv a na čl. 18 Mezinárodního paktu o občanských 
a politických právech (č. 120/1976 Sb.), který byl v době spáchání posuzovaného 
činu pro tehdejší ČSSR právně závazný. Tento pakt umožňuje podrobit náboženskou 
svobodu nebo víru jen takovým omezením, která jsou nutná k ochraně veřejného 
pořádku, zdraví nebo morálky nebo základních práv a svobod. 

Z konfrontace napadeného rozhodnutí s výše uvedenými právními názory a závěry 
Ústavního soudu i  Nejvyššího soudu je zřejmé, že pokud rehabilitační senát 
bývalého Vojenského obvodového soudu v Plzni nepřezkoumal též výrok o vině 
trestným činem vyhýbání se výkonu vojenské služby podle § 280 odst. 1 tr. zák., 
a to ve smyslu shora uvedeném, porušil zákon v ustanoveních § 1 odst. 1, odst. 
2 zákona o soudní rehabilitaci, a v řízení, které mu předcházelo, v 
ustanoveních § 2 odst. 5, odst. 6 tr. ř., ve znění účinném do 31. 12. 1991, v 
neprospěch obviněného Ľ. V. Jako důsledek této skutečnosti Nejvyšší soud podle 
§ 269 odst. 2 tr. ř. zrušil v celém rozsahu nejen napadené usnesení, nýbrž i 
všechna další rozhodnutí, na toto usnesení obsahově navazující, pokud vzhledem 
ke změně, k níž došlo jeho zrušením, pozbyla podkladu, zejm. rozsudek bývalého 
Vojenského obvodového soudu v Plzni ze dne 30. 1. 1992, sp. zn. Rtv 25/91.

Nejvyšší soud nemohl ve věci sám meritorně rozhodnout, neboť podle § 271 odst. 
1 tr. ř. může postupovat tímto způsobem jen, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn, 
přičemž tuto podmínku neshledal Nejvyšší soud splněnou. Nejvyšší soud  proto 
podle § 270 odst. 1 tr. ř. věc přikázal Okresnímu soudu Plzeň - město, jako 
soudu nyní podle § 7 odst. 1 zák. č. 119/1990 Sb., o soudní rehabilitaci, ve 
znění pozdějších předpisů, příslušnému, aby ji v potřebném rozsahu znovu 
projednal a rozhodl, přičemž bude podle § 270 odst. 4 tr. ř. vázán právním 
názorem, který v tomto rozsudku vyslovil Nejvyšší soud.

Poučení: Proti tomuto rozhodnutí není opravný prostředek přípustný.

V Brně dne 25. října 2005

Předseda senátu:

JUDr. J. P.
