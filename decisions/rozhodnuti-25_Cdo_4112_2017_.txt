Právní věta: 
Účelně vynaloženými náklady podle § 6 odst. 2 písm. d) zákona č. 168/1999 Sb., o pojištění  odpovědnosti z provozu vozidla, jsou náklady vynaložené při uplatnění nároku na pojistné plnění  vůči pojistiteli, nikoli náklady vynaložené v adhezním řízení při uplatnění nároku na náhradu újmy  proti škůdci.

Soud: Nejvyšší soud

Spisová značka: 25 Cdo 4112/2017 

Datum rozhodnutí: 11.04.2018

Typ rozhodnutí: ROZSUDEK


Heslo: Náhrada škody, Pojištění odpovědnosti za škodu

Dotčené předpisy: § 6 odst. 2 písm. d)) předpisu č. 168/1999Sb.

Kategorie rozhodnutí: A


Publikováno ve sbírce pod číslem: 64 / 2019



25 Cdo 4112/2017-152


ČESKÁ REPUBLIKA 
ROZSUDEK
JMÉNEM REPUBLIKY

Nejvyšší soud rozhodl v senátě složeném z předsedkyně JUDr. Marty Škárové a 
soudců JUDr. Ivy Suneghové a JUDr. Roberta Waltra v právní věci žalobců: a) I. 
K., b) M. K., c) L. K., všichni zastoupeni JUDr. Mario Hanákem, advokátem se 
sídlem Matiční 730/3, Moravská Ostrava, proti žalované: Generali Pojišťovna 
a.s., IČO 61859869, se sídlem Bělehradská 299/132, Praha 2 – Vinohrady, o 116 
692 Kč s příslušenstvím, vedené u Obvodního soudu pro Prahu 2 pod sp. zn. 26 C 
271/2015, o dovolání žalobců proti rozsudku Městského soudu v Praze ze dne 12. 
4. 2017, č. j. 54 Co 64/2017-124, takto:


I.  Dovolání první žalobkyně se zamítá, dovolání druhého a třetího žalobce se 
odmítá.
II. Žalobci jsou povinni společně a nerozdílně zaplatit žalované na náhradě 
nákladů dovolacího řízení 300 Kč do tří dnů od právní moci rozsudku. 

Odůvodnění:

Obvodní soud pro Prahu 2 rozsudkem ze dne 22. 11. 2016, č. j. 26 C 271/2015-98, 
zastavil řízení o zaplacení částky 38 800 Kč (představující náhradu za bolest 
uplatněnou prvou žalobkyní), zamítl žalobu o zaplacení částky 53 312 Kč s 
příslušenstvím žalobkyni a), částky 33 977 Kč s příslušenstvím žalobci b) a 
částky 29 403 Kč s příslušenstvím žalobci c) a rozhodl o náhradě nákladů 
řízení. Uvedené částky představují náklady, které žalobci vynaložili na své 
právní zastoupení v trestním řízení, v němž se připojili jako poškození z 
dopravní nehody s nároky na náhradu škody proti škůdci – řidiči vozidla, který 
měl u žalované sjednáno pojištění odpovědnosti z provozu vozidla. Usnesením 
Okresního soudu v Ostravě ze dne 19. 9. 2014, č. j. 2T 104/2014-394, byla 
škůdci uložena povinnost nahradit žalobcům náklady na jejich zastoupení coby 
poškozených v trestním řízení v celkové výši 177 023 Kč. Soud posoudil nárok 
žalobců podle zákona č. 168/1999 Sb., o pojištění odpovědnosti z provozu 
vozidla, nárok žalobců nepovažoval za důvodný, neboť žalovaná nebyla účastníkem 
trestního řízení ani spor nevyvolala a rozsudek vydaný v trestním řízení jí 
nezavazuje. Požadované úroky z prodlení z částky 38 800 Kč zamítl proto, že 
žaloba byla podána nedůvodně, neboť žalobkyně a) teprve v průběhu soudního 
řízení prokazovala výši svého nároku na odškodnění za bolest.

K odvolání žalobců Městský soud v Praze rozsudkem ze dne 12. 4. 2017, č. j. 54 
Co 64/2017-124, rozsudek soudu prvního stupně v zamítavém výroku o věci samé a 
ve výroku o náhradě nákladů řízení potvrdil a rozhodl o náhradě nákladů 
odvolacího řízení. Odvolací soud považoval za správný postup žalované, pokud 
zaplatila žalobcům náklady právního zastoupení spojené s uplatněním nároku u ní 
jakožto pojistitele ve smyslu § 6 odst. 2 písm. d) zákona č. 168/1999 Sb. 
Vyložil, že výše pojistného plnění poskytovaného z tzv. povinného ručení (§ 9 
odst. 1 zákona č. 168/1999 Sb.) není neomezená, z povinného ručení se nehradí 
veškeré újmy, které poškozenému vznikly, ale pouze nároky taxativně vypočtené v 
§ 6 odst. 2 tohoto zákona. V případě nákladů právního zastoupení poškozeného se 
musí jednat o náklady zastoupení spojené s uplatněním nároku na pojistné 
plnění, nikoliv již např. o náklady poškozeného na zastoupení v trestním řízení 
proti škůdci. Za správné považoval odvolací soud i rozhodnutí o úrocích z 
prodlení z částky 38 800 Kč s odkazem na § 9 odst. 3 a 4 zákona č. 168/1999 Sb. 

Rozsudek odvolacího soudu v jeho potvrzujícím výroku napadli žalobci dovoláním 
z důvodu nesprávného právního posouzení otázky, která dosud nebyla v 
rozhodovací praxi dovolacího soudu řešena. Za dosud neřešenou považovali 
otázku, zda jejich nárok na náhradu nákladů vynaložených v adhezním řízení lze 
podřadit pod § 6 odst. 2 písm. d) zákona č. 168/1999 Sb. Podle názoru 
dovolatelů ustanovení § 6 odst. 2 písm. d) tohoto zákona stanoví jednoznačnou 
povinnost pojistitele hradit veškeré účelně vynaložené náklady spojené s 
právním zastoupením při uplatňování nároků podle písm. a) až c) téhož zákonného 
ustanovení, což náklady zastoupení zmocněncem poškozených při uplatňování 
jejich újmy v adhezním řízení bezesporu jsou. Opačným výkladem bylo porušeno 
právo žalobců na rovnost před zákonem a právo na spravedlivý proces. Poukázali 
na nález Ústavního soudu sp. zn. II. ÚS 289/12, jenž se zabýval úhradou nákladů 
v souvislosti s přibráním zmocněnce poškozených v adhezním řízení, přičemž 
soudy závěry tohoto rozhodnutí nevzaly v potaz. Dovolatelé nesouhlasili ani se 
zamítnutím žaloby ohledně úroků z prodlení z částky 38 800 Kč, mají za to, že 
žaloba byla podána důvodně a jestliže doložili žalované pravomocný odsuzující 
rozsudek proti škůdci (pojištěnci), učinili v dané věci vše, co od nich lze 
požadovat. Navrhli, aby dovolací soud napadený rozsudek změnil a uložil 
žalované povinnost zaplatit žalobkyni a) 53 312 Kč s úrokem z prodlení z částky 
92 112 Kč, žalobci b) 33 977 Kč s příslušenstvím a žalobci c) 29 403 Kč s 
příslušenstvím.

Žalovaná považovala podané dovolání za nedůvodné, dovolání podle ní neobsahuje 
žádnou argumentaci, která by byla způsobilá vést ke změně napadeného rozsudku.

Nejvyšší soud posoudil dovolání, vzhledem k datu napadeného rozhodnutí, podle 
občanského soudního řádu ve znění účinném do 29. 9. 2017 (čl. II bod 2 zákona 
č. 296/2017 Sb. – dále jen „o. s. ř.“) a jako soud dovolací (§ 10a o. s. ř.) 
shledal, že bylo podáno včas, osobou k tomu oprávněnou – účastníkem řízení (§ 
240 odst. 1 o. s. ř.), řádně zastoupenou advokátem ve smyslu § 241 o. s. ř. 

Dovolání žalobce b) a žalobce c) nejsou přípustná podle ustanovení § 238 odst. 
1 písm. c) o. s. ř., neboť napadeným výrokem bylo rozhodnuto o peněžitém plnění 
nepřevyšujícím 50.000 Kč. Ačkoliv odvolací soud potvrdil rozsudek soudu prvního 
stupně jedním výrokem, rozhodoval o samostatných nárocích každého ze žalobců, 
přičemž nároky žalobců b) a c) nepřevyšují 50 000 Kč. Rozhodnutí odvolacího 
soudu má ohledně každého z těchto nároků charakter samostatného výroku a 
přípustnost dovolání se posuzuje samostatně bez ohledu na to, zda tyto nároky 
byly uplatněny v jednom řízení a zda o nich bylo rozhodnuto jedním výrokem.  

Dovolání žalobkyně a) je přípustné (§ 237 o. s. ř.) pro řešení otázky, zda má 
poškozený proti pojistiteli škůdce podle § 9 odst. 1 a § 6 odst. 2 písm. d) 
zákona č. 168/1999Sb. právo na náhradu nákladů vynaložených v adhezním řízení, 
neboť tato otázka nebyla dosud v rozhodovací praxi dovolacího soudu řešena. 
Samotný nesouhlas žalobkyně a) s rozhodnutím o úrocích z prodlení z částky 38 
800 Kč přípustnost dovolání podle § 237 o. s. ř. nezakládá, neboť pouze 
polemizuje s právním posouzením věci, aniž by dovolacímu soudu předkládala k 
řešení jakoukoli otázku hmotného nebo procesního práva, na jejímž vyřešení 
závisí napadené rozhodnutí. 

Nesprávné právní posouzení věci (§ 241a odst. 1 o. s. ř.) může spočívat v tom, 
že odvolací soud věc posoudil podle nesprávného právního předpisu, nebo že 
správně použitý právní předpis nesprávně vyložil, případně jej na zjištěný 
skutkový stav věci nesprávně aplikoval. 

Podle § 6 odst. 2 zákona č. 168/1999Sb., o pojištění odpovědnosti za újmu 
způsobenou provozem vozidla a o změně některých souvisejících zákonů (zákon o 
pojištění odpovědnosti z provozu vozidla), nestanoví-li tento zákon jinak, má 
pojištěný právo, aby pojistitel za něj uhradil v rozsahu a ve výši podle 
občanského zákoníku poškozenému a) způsobenou újmu vzniklou ublížením na zdraví 
nebo usmrcením, b) účelně vynaložené náklady spojené s péčí o zdraví zraněného 
zvířete a způsobenou škodu vzniklou poškozením, zničením nebo ztrátou věci, 
jakož i škodu vzniklou odcizením věci, pozbyla-li fyzická osoba schopnost ji 
opatrovat, c) ušlý zisk, d) účelně vynaložené náklady spojené s právním 
zastoupením při uplatňování nároků podle písmen a) až c); v souvislosti se 
škodou podle písmene b) nebo c) však jen v případě marného uplynutí lhůty podle 
§ 9 odst. 3 nebo neoprávněného odmítnutí anebo neoprávněného krácení pojistného 
plnění pojistitelem, pokud poškozený svůj nárok uplatnil a prokázal a pokud ke 
škodné události, ze které tato újma vznikla a kterou je pojištěný povinen 
nahradit, došlo v době trvání pojištění odpovědnosti, s výjimkou doby jeho 
přerušení.

Podle § 9 odst. 1 tohoto zákona poškozený má právo uplatnit svůj nárok na 
plnění podle § 6 u příslušného pojistitele nebo u Kanceláře, jedná-li se o 
nárok na plnění z garančního fondu podle § 24. Při uplatnění nároku je povinen 
předložit společný záznam o dopravní nehodě, jedná-li se o dopravní nehodu 
nepodléhající oznámení Policii České republiky podle zákona upravujícího provoz 
na pozemních komunikacích. Podle odst. 2 citovaného ustanovení plnění 
pojistitele je splatné do 15 dnů, jakmile pojistitel skončil šetření nutné k 
zjištění rozsahu jeho povinnosti plnit nebo jakmile pojistitel obdržel 
pravomocné rozhodnutí soudu o své povinnosti poskytnout pojistné plnění.

Z citovaných ustanovení vyplývá, že pojistné plnění poskytované z pojištění 
odpovědnosti z provozu vozidla není neomezené a nehradí se z něj veškeré újmy, 
které poškozenému v důsledku škodní události vznikly, ale pouze nároky 
taxativně vypočtené v § 6 odst. 2 tohoto zákona. Podle již ustálené judikatury 
Nejvyššího soudu je třeba důsledně rozlišovat mezi právem poškozeného na 
náhradu vzniklé škody vůči škůdci (§ 420 a násl. obč. zák.) a specifickým 
právem poškozeného na výplatu plnění za pojištěného škůdce (§ 9 odst. 1 zákona 
č. 168/1999 Sb.). Plnění pojistitele poskytnuté poškozenému není plněním z 
titulu jeho odpovědnosti za škodu, neboť osobou odpovědnou za škodu způsobenou 
poškozenému je pojištěný; toto plnění má charakter pojistného plnění (srovnej 
např. rozsudek Nejvyššího soudu ze dne 23. 10. 2014, sp. zn. 25 Cdo 2902/2012, 
rozsudek ze dne 28. 11. 2012, sp. zn. 32 Cdo 4765/2010). Jak vyplývá z výše 
citovaných ustanovení, pojistitel hradí poškozenému tam vyjmenované nároky, 
jestliže své nároky uplatnil a prokázal. Uplatněním nároků nutno rozumět jejich 
uplatnění vůči pojistiteli, neboť uplatnění nároku vůči pojistiteli je jednou z 
podmínek následného plnění pojistitele. Pro plnění pojistitele je naopak zcela 
bez významu, zda poškozený uplatnil své nároky v soudním řízení též proti 
samotnému škůdci. Rozhodnutí v takovém soudním řízení žádnou povinnost 
pojistiteli plnit poškozenému nezakládá, nejedná se o rozhodnutí ve smyslu § 9 
odst. 2 zákona, od něhož by se odvíjela splatnost pojistného plnění. Charakter 
nákladů ve smyslu § 6 odst. 2 písm. d) zákona č. 168/1999 Sb. je tudíž třeba 
vyložit jako účelně vynaložené náklady spojené s právním zastoupením při 
uplatňování nároků na pojistné plnění vůči pojistiteli, nikoli náklady 
vynaložené v adhezním řízení při uplatnění nároku na náhradu škody proti 
škůdci. Shodně je charakter uvedených nákladů vyložen v komentáři zákona o 
pojištění odpovědnosti z provozu vozidla, 1. vydání, Praha: C.H.Beck 2012, 
autorů Jandová L., Vojtek P., s. 119-120.

Odkazovala-li dovolatelka na nález Ústavního soudu ze dne 9. 10. 2012, sp. zn. 
II. ÚS 289/12, závěry uvedeného rozhodnutí na projednávanou věc vůbec 
nedopadají, neboť řeší zcela jinou otázku, a to procesní otázku práva 
poškozeného na náhradu nákladů řízení vzniklých v souvislosti s přibráním 
zmocněnce v trestním řízení v závislosti na míře jeho procesní aktivity. 

Z výše uvedeného vyplývá, že odvolací soud správně dovodil, že náklady 
vynaložené poškozeným na právní zastoupení v adhezním řízení nejsou 
podřaditelné pod § 6 odst. 2 zákona č. 168/1999 Sb. a přímý nárok žalobce vůči 
žalované pojišťovně tak není dán, není-li zahrnut v taxativním výčtu nároků 
uvedených v tomto ustanovení. Dovolací důvod podle § 241a odst. 1 o. s. ř. tedy 
není naplněn, Nejvyšší soud proto dovolání žalobkyně a) jako nedůvodné podle § 
243d odst. 1 písm. a) o. s. ř. zamítl.

O náhradě nákladů dovolacího řízení bylo rozhodnuto podle § 243c odst. 3 věty 
první, § 224 odst. 1, § 142 odst. 1a § 146 odst. 3 o. s. ř. Žalovaná má právo 
na náhradu nákladů 300 Kč za vyjádření k dovolání žalobců podle § 151 odst. 3 
o. s. ř. a vyhlášky č. 254/2015 Sb. 

Poučení: Proti tomuto rozsudku není opravný prostředek přípustný


V Brně dne 11. dubna 2018


	JUDr. Marta Škárová
	 předsedkyně senátu


