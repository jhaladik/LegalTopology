Soud: Nejvyšší soud

Spisová značka: 7 Tz 36/2024

Datum rozhodnutí: 17.07.2024

Typ rozhodnutí: ROZSUDEK


Heslo: Přípravné řízení, Státní zástupce, Stížnost

Dotčené předpisy: § 146 odst. 2 písm. a) předpisu č. 141/1961 Sb.

Kategorie rozhodnutí: D




7 Tz 36/2024-28





ČESKÁ REPUBLIKA
ROZSUDEK
JMÉNEM REPUBLIKY


	Nejvyšší soud v senátě složeném z předsedy JUDr. Josefa Mazáka a soudců 
JUDr. Radka Doležela a JUDr. Romana Vicherka, Ph.D., projednal v neveřejném 
zasedání dne 17. 7. 2024 stížnost pro porušení zákona podanou ministrem 
spravedlnosti ve prospěch obviněného M. M., nyní ve výkonu trestu odnětí 
svobody ve Věznici Heřmanice, proti pravomocnému usnesení státního zástupce 
Okresního státního zastupitelství v Ostravě ze dne 20. 11. 2023, sp. zn. 3 ZT 
80/2023, a rozhodl takto:


Podle § 268 odst. 2 tr. ř. se vyslovuje, že pravomocným usnesením státního 
zástupce Okresního státního zastupitelství v Ostravě ze dne 20. 11. 2023, sp. 
zn. 3 ZT 80/2023,

byl porušen zákon

v ustanovení § 146 odst. 2 písm. a) tr. ř. v neprospěch obviněného M. M.

	Podle § 269 odst. 2 tr. ř. se napadené usnesení státního zástupce 
Okresního státního zastupitelství v Ostravě zrušuje ve výroku, jímž byla 
zamítnuta stížnost obviněného M. M. proti usnesení policejního orgánu Policie 
České republiky – Městského ředitelství policie Ostrava, 3. oddělení obecné 
kriminality ze dne 11. 10. 2023, č. j. KRPT-180148-46/TČ-2023-070773. Zrušují 
se také další rozhodnutí na zrušenou část usnesení státního zástupce Okresního 
státního zastupitelství v Ostravě obsahově navazující, pokud vzhledem ke změně, 
k níž došlo zrušením, pozbyla podkladu.

	Podle § 270 odst. 1 tr. ř. se státnímu zástupci Krajského státního 
zastupitelství v Ostravě přikazuje, aby věc v potřebném rozsahu znovu projednal 
a rozhodl.


Odůvodnění:

1.	Usnesením policejního orgánu Policie České republiky – Městského 
ředitelství policie Ostrava, 3. oddělení obecné kriminality ze dne 11. 10. 
2023, č.j. KRPT-180148-46/TČ-2023-070773, bylo podle § 160 odst. 1 tr. ř. 
zahájeno trestní stíhání obviněného M. M. pro přečin krádeže podle § 205 odst. 
2 tr. zákoníku, jehož se měl dopustit v podstatě tím, že dne 8. 7. 2023 v 
prodejně XY v Ostravě-XY odcizil zboží v hodnotě 1 245 Kč poté, co dne 7. 4. 
2021 a dne 6. 10. 2021 vykonal tresty odnětí svobody uložené za přečin krádeže 
podle § 205 odst. 1 písm. d) tr. zákoníku a za zločin loupeže podle § 173 odst. 
1 tr. zákoníku. Proti tomuto usnesení podal obviněný stížnost, která byla 
usnesením státního zástupce Okresního státního zastupitelství v Ostravě ze dne 
20. 11. 2023, č. j. 3 ZT 80/2023-19, podle § 148 odst. 1 písm. c) tr. ř. 
zamítnuta (bod I usnesení státního zástupce).

2.	Ministr spravedlnosti podal dne 23. 5. 2024 u Nejvyššího soudu ve 
prospěch obviněného stížnost pro porušení zákona. Uvedl, že pokyn k zahájení 
trestního stíhání dala policejnímu orgánu státní zástupkyně Okresního státního 
zastupitelství v Ostravě. V návaznosti na to s odkazem na ustanovení § 146 
odst. 2 písm. a) tr. ř. namítl, že o stížnosti obviněného měl rozhodnout 
nadřízený státní zástupce. Ministr spravedlnosti navrhl, aby Nejvyšší soud 
vyslovil porušení zákona v ustanovení § 146 odst. 2 písm. a) tr. ř., ke kterému 
došlo v neprospěch obviněného, aby zrušil napadené usnesení včetně dalších 
obsahově navazujících rozhodnutí a aby přikázal státnímu zástupci Krajského 
státního zastupitelství v Ostravě věc v potřebném rozsahu znovu projednat a 
rozhodnout.

3.	Státní zástupkyně Nejvyššího státního zastupitelství se po stručném 
rozboru procesní situace, za které bylo napadené usnesení vydáno, ztotožnila s 
názorem ministra spravedlnosti, že napadeným usnesením byl porušen zákon v 
ustanovení § 146 odst. 2 písm. a) tr. ř., a dodala, že současně byl zákon 
porušen také v ustanovení § 2 odst. 1 tr. ř. Navrhla shodně jako ministr 
spravedlnosti s tím, aby bylo vysloveno porušení zákona také v ust. § 2 odst. 1 
tr. ř.

4.	Ke stížnosti pro porušení zákona se vyjádřil rovněž obviněný 
prostřednictvím ustanoveného obhájce. Plně se ztotožnil s právním názorem 
nastíněným ve stížnosti pro porušení zákona a zdůraznil, že důvodem posuzované 
právní úpravy je zajištění nestrannosti a objektivity při rozhodování o 
stížnostech. Je nepřípustné, aby o stížnosti rozhodoval orgán, který se před 
vydáním usnesení podílel na jeho přípravě a tím fakticky inicioval trestní 
stíhání obviněného. V daném případě bylo vydání usnesení o zahájení trestního 
stíhání přímým důsledkem pokynu státní zástupkyně Okresního státního 
zastupitelství v Ostravě, a stížnost proto měla být předložena nadřízenému 
státnímu zástupci. Jak upozornila ve svém vyjádření státní zástupkyně 
Nejvyššího státního zastupitelství, nejedná se zde ani o případ, kdy by v 
průběhu zkráceného přípravného řízení vznikla potřeba prověřit další 
skutečnosti, v důsledku čehož by nebylo možné dodržet lhůtu pro konání 
zkráceného přípravného řízení a zároveň by důkazní situace neumožňovala vydání 
usnesení o zahájení trestního stíhání. Pokud by v takovém případě z pokynu 
státního zástupce bylo zřejmé, že před vydáním usnesení o zahájení trestního 
stíhání je nutné prověřit další skutečnosti, přičemž rozhodnutí o zahájení 
trestního stíhání by záviselo na výsledku tohoto prověřování, bylo by 
přípustné, aby o následné stížnosti rozhodl státní zástupce, který tento pokyn 
vydal, nebo jiný státní zástupce téhož státního zastupitelství. O takovou 
situaci se však v tomto případě nejednalo. Závěrem obviněný učinil shodný návrh 
na rozhodnutí Nejvyššího soudu jako ministr spravedlnosti ve stížnosti pro 
porušení zákona.

5.	Nejvyšší soud přezkoumal podle § 267 odst. 3 tr. ř. napadené usnesení 
i předcházející řízení a shledal, že zákon byl porušen.

6.	Řízení o stížnosti jako řádném opravném prostředku proti usnesení je 
upraveno v hlavě sedmé zákona č. 141/1961 Sb., o trestním řízení soudním 
(trestní řád), ve znění pozdějších předpisů. Podle § 146 odst. 2 písm. a) tr. 
ř. jestliže lhůta k podání stížnosti již všem oprávněným osobám uplynula a 
stížnosti nebylo vyhověno podle odstavce 1 (tj. autoremedurou), předloží věc k 
rozhodnutí policejní orgán státnímu zástupci, který vykonává nad přípravným 
řízením dozor, a jde-li o usnesení, k němuž tento státní zástupce dal souhlas 
nebo pokyn, jeho prostřednictvím nadřízenému státnímu zástupci. Účelem této 
úpravy je zajistit nejvyšší možnou objektivitu a nestrannost při rozhodování o 
stížnosti.

7.	V posuzované věci byly úkony trestního řízení zahájeny dne 23. 8. 
2023. Dozor nad přípravným řízením (§ 174 odst. 1 tr. ř.) vykonávala státní 
zástupkyně Okresního státního zastupitelství v Ostravě, která přípisem ze dne 
20. 9. 2023 dala policejnímu orgánu výslovný pokyn k zahájení trestního 
stíhání. Za tohoto stavu policejní orgán poté, co vydal usnesení o zahájení 
trestního stíhání a co obviněný podal proti tomuto usnesení stížnost, měl věc k 
rozhodnutí o stížnosti předložit podle § 146 odst. 2 písm. a) tr. ř. nikoli 
státnímu zástupci Okresního státního zastupitelství v Ostravě, ale jeho 
prostřednictvím nadřízenému státnímu zástupci, tedy státnímu zástupci Krajského 
státního zastupitelství v Ostravě, který byl podle citovaného ustanovení 
příslušný k rozhodnutí o stížnosti.

8.	Tím, že policejní orgán předložil věc státnímu zástupci Okresního 
státního zastupitelství v Ostravě a že tento státní zástupce o stížnosti 
obviněného rozhodl usnesením, jímž stížnost zamítl, byl porušen zákon v 
ustanovení § 146 odst. 2 písm. a) tr. ř. v neprospěch obviněného. Nejvyšší soud 
neshledal, že by bylo nutné vyslovit porušení zákona rovněž v ust. § 2 odst. 1 
tr. ř., podle něhož nikdo nemůže být stíhán jinak než ze zákonných důvodů a 
způsobem, který stanoví trestní řád, neboť jde o obecné ustanovení, jehož 
porušení vyplývá z porušení ust. § 146 odst. 2 písm. a) tr. ř.

9.	Nejvyšší soud podle § 268 odst. 2 tr. ř. vyslovil zjištěné porušení 
zákona, podle § 269 odst. 2 tr. ř. zrušil napadené usnesení ve výroku, jímž 
státní zástupce zamítl stížnost obviněného proti usnesení policejního orgánu ze 
dne 11. 10. 2023 (bod I usnesení státního zástupce), zrušil také všechna další 
obsahově navazující rozhodnutí, pokud případně byla učiněna a zrušením zmíněné 
části napadeného usnesení ztratila podklad, a podle § 270 odst. 1 tr. ř. 
přikázal státnímu zástupci Krajského státního zastupitelství v Ostravě, aby věc 
v potřebném rozsahu znovu projednal a rozhodl.

10.	V napadeném usnesení státního zástupce Okresního státního 
zastupitelství v Ostravě zůstal nedotčen výrok, jímž byla podle § 148 odst. 1 
písm. c) tr. ř. zamítnuta stížnost obviněného M. M. proti usnesení policejního 
orgánu ze dne 6. 11. 2023, kterým bylo podle § 160 odst. 1 tr. ř. zahájeno 
trestní stíhání obviněného pro další přečin krádeže podle § 205 odst. 2 tr. 
zákoníku spáchaný dne 18. 8. 2023 v Ostravě-XY v prodejně XY odcizením zboží v 
hodnotě 111,93 Kč (bod II usnesení státního zástupce). Tento výrok ministr 
spravedlnosti nenapadl a nevznesl proti němu žádné námitky, takže ho Nejvyšší 
soud nepřezkoumával.


Poučení: Proti tomuto rozsudku není opravný prostředek přípustný.


V Brně dne 17. 7. 2024


	JUDr. Josef Mazák
	předseda senátu


