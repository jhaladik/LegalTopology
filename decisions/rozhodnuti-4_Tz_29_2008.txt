Soud: Nejvyšší soud

Spisová značka: 4 Tz 29/2008

Datum rozhodnutí: 24.04.2008

Typ rozhodnutí: ROZSUDEK




4 Tz 29/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  24. 
dubna 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněné V.  K., proti rozsudku Okresního soudu v 
Písku ze dne 24. 1. 2001, sp. zn.  9 T 124/2000, a podle § 268 odst. 2,  § 269 
odst. 2  a  § 271  odst. 1 tr. ř. rozhodl  t a k t o :

Rozsudkem Okresního soudu v Písku ze dne 24. 1. 2001, sp. zn. 9 T 124/2000  a v 
řízení předcházejícím  b y l   p o r u š e n   z á k o n  v ustanoveních § 2 
odst. 5, odst. 6  tr. ř. a § 250 odst. 1, odst. 2 tr. zák. v neprospěch 
obviněné V. K.

Napadený rozsudek  s e  z r u š u j e  v celém rozsahu.

Zrušují se též všechna další rozhodnutí na zrušený rozsudek obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje usnesení Okresního soudu v Písku ze dne 24. 4. 2007, sp. zn. 
9 T 124/2000.

Podle § 11 odst. 1 písm. f) tr. ř., ve znění účinném do 31. 12. 2001,  
se            z a s t a v u j e   trestní stíhání obviněné V. K. pro skutky 
spočívající v tom, že

1. dne 13. 7. 1999 si ve S. zapůjčila od A. B., pod nepravdivou záminkou 
finanční částku 6.000,- Kč, a to na údajné poplatky za převod zděděného 
osobního automobilu zn. Lancia, téhož dne v odpoledních hodinách si zapůjčila 
od A. B. finanční částku ve výši 10.000,- Kč na údajnou výplatu dědického 
podílu a dne 12. 7. 1999 si zapůjčila částku 300,- Kč, údajně na jídlo pro své 
dítě s tím, že ji vrátí druhý den, a dne 13. 7. 1999 se následně zavázala celou 
dlužnou částku ve výši 16.300,- Kč uhradit z kupní ceny, kterou utrží za prodej 
osobního automobilu zn. Lancia, což se do současné doby nestalo, 

2. dne 15. 7. 1999 si zapůjčila od A. B. v jejím bytě ve S., H., finanční 
částku 5.000,- Kč na údajný převod osobního automobilu zn. Lancia s tím, že 
tuto částku vrátí spolu s částkou 16.300,- Kč po prodeji vozidla, což se až do 
současné doby nestalo,  

3.dne 22. 7. 1999 si zapůjčila od A. B. v jejím bytě ve S., H., finanční částku 
5.000,- Kč na údajné zaplacení dlužného nájemného za byt v ulici L. ve S. s 
tím, že celkovou dlužnou částku 26.300,- Kč zaplatí po uplynutí lhůty 30 dní od 
prodeje vozidla zn. Lancia, vozidlo až do současné doby neprodala a zapůjčené 
peníze nevrátila, přičemž věděla již v době zapůjčení všech shora uvedených 
finančních částek, že je nebude moci ve slibovaných termínech vrátit, poškozené 
A. B. tak způsobila celkovou škodu ve výši 26.300,- Kč,

4. v přesně nezjištěném dni měsíce srpna 1999, nejpravděpodobněji dne 15. 8. 
1999 v bytě A. B. ve S., H., se snažila vylákat na poškozené finanční částku ve 
výši 7.000,- Kč pod nepravdivou záminkou, že tato částka je určena na zaplacení 
dlužné pojistné částky za  prodané vozidlo zn. Lancia, v tomto případě však jí 
poškozená požadovanou finanční částku již neposkytla, 

5.dne 14. 10. 1999 v bistru B. V. ve S. uzavřela dohodu o pronájmu bytu v ulici 
L. ve S. s J. P., následně od něho převzala finanční částku 2.000,- Kč jako 
zálohu na pronájem bytu, když původně požadovala částku 4.000,- Kč, a to 
přesto, že věděla, že sama má tento byt pronajatý od J. P., na základě smlouvy 
o podnájmu, v níž je mimo jiné uvedeno, že bez souhlasu nájemce obviněná není 
oprávněna přenechat byt do užívání třetí osobě, čímž J. P. způsobila škodu ve 
výši 2.000,- Kč, 

které byly kvalifikovány jako trestný čin podvodu podle § 250 odst. 1, 2 tr. 
zák. dílem dokonaný, dílem nedokonaný ve stadiu pokusu podle § 8 odst. 1 tr. 
zák. 

Odůvodnění:

Rozsudkem Okresního soudu v Písku ze dne 24. 1. 2001, sp. zn. 9 T 124/2000, 
který nabyl právní moci dne 1. 3. 2001, byla obviněná V. H., nyní K., uznána 
vinnou ze spáchání trestného činu podvodu podle § 250 odst. 1, 2 tr. zák. dílem 
dokonaného, dílem nedokonaného ve stadiu pokusu podle § 8 odst. 1 tr. zák., a 
to pro skutky spočívající v tom, že 

1. dne 13. 7. 1999 si ve S. zapůjčila od A. B., pod nepravdivou záminkou 
finanční částku 6.000,- Kč, a to na údajné poplatky za převod zděděného 
osobního automobilu zn. Lancia, téhož dne v odpoledních hodinách si zapůjčila 
od A. B. finanční částku ve výši 10.000,- Kč na údajnou výplatu dědického 
podílu a dne 12. 7. 1999 si zapůjčila částku 300,- Kč, údajně na jídlo pro své 
dítě s tím, že ji vrátí druhý den, a dne 13. 7. 1999 se následně zavázala celou 
dlužnou částku ve výši 16.300,- Kč uhradit z kupní ceny, kterou utrží za prodej 
osobního automobilu zn. Lancia, což se do současné doby nestalo, 

2. dne 15. 7. 1999 si zapůjčila od A. B. v jejím bytě ve S., H., finanční 
částku 5.000,- Kč na údajný převod osobního automobilu zn. Lancia s tím, že 
tuto částku vrátí spolu s částkou 16.300,- Kč po prodeji vozidla, což se až do 
současné doby nestalo,  

3. dne 22. 7. 1999 si zapůjčila od A. B. v jejím bytě ve S., H., finanční 
částku 5.000,- Kč na údajné zaplacení dlužného nájemného za byt v ulici L. ve 
S. s tím, že celkovou dlužnou částku 26.300,- Kč zaplatí po uplynutí lhůty 30 
dní od prodeje vozidla zn. Lancia, vozidlo až do současné doby neprodala a 
zapůjčené peníze nevrátila, přičemž věděla již v době zapůjčení všech shora 
uvedených finančních částek, že je nebude moci ve slibovaných termínech vrátit, 
poškozené A. B. tak způsobila celkovou škodu ve výši 26.300,- Kč,

4. v přesně nezjištěném dni měsíce srpna 1999, nejpravděpodobněji dne 15. 8. 
1999 v bytě A. B. ve S., H., se snažila vylákat na poškozené finanční částku ve 
výši 7.000,- Kč pod nepravdivou záminkou, že tato částka je určena na zaplacení 
dlužné pojistné částky za  prodané vozidlo zn. Lancia, v tomto případě však jí 
poškozená požadovanou finanční částku již neposkytla, 

5. dne 14. 10. 1999 v bistru B. V. ve S. uzavřela dohodu o pronájmu vytu v 
ulici L. ve S. s J. P., následně od něho převzala finanční částku 2.000,- Kč 
jako zálohu na pronájem bytu, když původně požadovala částku 4.000,- Kč, a to 
přesto, že věděla, že sama má tento byt pronajatý od J. P., na základě smlouvy 
o podnájmu, v níž je mimo jiné uvedeno, že bez souhlasu nájemce obviněná není 
oprávněna přenechat byt do užívání třetí osobě, čímž J. P. způsobila škodu ve 
výši 2.000,- Kč. 

Za uvedený trestný čin a dále za trestné činy omezování osobní svobody podle § 
231 odst. 1, 2 tr. zák. a krádeže podle § 247 odst. 1 písm. a), odst. 2 tr. 
zák., jimiž byla obviněná uznána vinnou rozsudkem Okresního soudu v Písku ze 
dne 8. 2. 2000, sp. zn. 9 T 317/1999, byl obviněné uložen souhrnný trest odnětí 
svobody ve výměře 18 měsíců podmíněně odložený na zkušební dobu 3 roky a 6 
měsíců při současném zrušení výroku o trestu ze shora uvedeného rozsudku 
Okresního soudu v Písku. 

Usnesením Okresního soudu v Písku ze dne 3. 6. 2005, sp. zn. 9 T 124/2000, bylo 
podle § 60 odst. 1 tr. zák. rozhodnuto, že obviněná trest odnětí svobody ve 
výměře 18 měsíců vykoná se zařazením do věznice s dozorem. Usnesením Krajského 
soudu v Českých Budějovicích ze dne 6. 12. 2005, sp. zn. 4 To 786/2005, bylo ke 
stížnosti obviněné uvedené usnesení Okresního soudu v Písku zrušeno a znovu 
bylo rozhodnuto tak, že podle § 60 ost. 1 písm. b) tr. zák. se u obviněné 
prodlužuje zkušební doba o 2 roky. 

Následně bylo usnesením Okresního soudu v Písku ze dne 24. 4. 2007, sp. zn. 9 T 
124/2000, podle ustanovení § 60 odst. 1 tr. zák.  rozhodnuto, že obviněná trest 
odnětí svobody ve výměře 18 měsíců vykoná se zařazením do věznice s dozorem. 
Proti tomuto usnesení podala obviněná stížnost, která byla usnesením Krajského 
soudu v Českých Budějovicích ze dne 2. 8. 2007, sp. zn. 4 To 650/2007, podle § 
148 odst. 1 písm. c) tr. ř. zamítnuta. 

Dne 12. 9. 2007 obviněná V. K. nastoupila k výkonu trestu odnětí svobody. 

Proti  rozsudku Okresního soudu v Písku ze dne 24. 1. 2001, sp. zn. 9 T 
124/2000, podal ministr spravedlnosti České republiky stížnost pro porušení 
zákona ve prospěch obviněné V. K. Vytkl v ní, že zákon byl porušen v 
ustanoveních § 11 odst. 1 písm. f) a § 223 odst. 1 tr. ř.  

V odůvodnění stížnosti pro porušení zákona ministr spravedlnosti uvedl, že 
obviněná V. K. byla pro trestný čin podvodu podle § 250 odst. 1, 2 tr. zák. 
odsouzena již trestním příkazem Okresního sudu v Prachaticích ze dne 14. 7. 
2000, sp. zn. 4 T 244/2000, v právní moci dne 30. 8. 2000 a v obou uvedených 
případech se jednalo o podvodné jednání stejné povahy spáchané zřejmě v rozmezí 
jen několika dnů. Dle názoru ministra spravedlnosti uvedenému ve stížnosti pro 
porušení zákona tak trestná činnost, pro kterou byla obviněná odsouzena v obou 
příslušných trestních věcech, tvoří jeden pokračující trestný čin podvodu podle 
§ 250 odst. 1, 2 tr. zák. dílem dokonaný, dílem ve stadiu pokusu podle § 8 
odst. 1 tr. zák., proto Okresnímu soudu v Písku vznikla pro jeho rozhodování 
překážka věci rozsouzené ve smyslu ustanovení § 11 odst. 1 písm. f) tr. ř.  

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že rozsudkem 
Okresního soudu v Písku ze dne 24. 1. 2001, sp. zn. 9 T 124/2000 a v řízení 
předcházejícím byl porušen zákon  v neprospěch obviněné V. K. ve vytýkaném 
směru, aby podle § 269 odst. 2  tr. ř. napadený rozsudek zrušil a dále 
postupoval podle § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost  
a odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Z obsahu předmětného trestního spisu Nejvyšší soud České republiky zjistil, že 
obviněná V. K. byla trestním příkazem Okresního sudu v Prachaticích ze dne 14. 
7. 2000, sp. zn. 4 T 244/2000, uznána vinnou trestným činem podvodu podle § 
250  odst. 1, 2 tr. zák. ve stadiu pokusu podle § 8 odst. 1 tr. zák., kterého 
se dopustila tím, že přesně nezjištěného dne v měsíci říjnu 1999 nabídla M. B., 
prodej bytu o velikosti 4+1 v domě, v ulici M., ve V., okres P., za částku 
70.000,- Kč s tím, že se jedná o byt, který zdědila po svém otci, přestože jí 
bylo známo, že nájemcem bytu je J. S. a majitelem bytu pak město V. Za uvedené 
jednání byl obviněné uložen trest odnětí svobody ve výměře 6 měsíců podmíněně 
odložený na zkušební dobu 18 měsíců. Předmětný trestní příkaz nabyl právní moci 
dne 30. 8. 2000. 

Následně byla obviněná V. H., nyní K. stížností pro porušení zákona napadeným 
rozsudkem Okresního soudu v Písku ze dne 24. 1. 2001, sp. zn.   9 T 124/2000, v 
právní moci dne 1.3.2001, pro výše popsané skutky uznána vinnou ze spáchání 
trestného činu podvodu podle § 250 odst. 1, 2 tr. zák. dílem dokonaného, dílem 
nedokonaného ve stadiu pokusu podle § 8 odst. 1 tr. zák. Za uvedený trestný čin 
a dále za trestné činy omezování osobní svobody podle § 231 odst. 1, 2 tr. zák. 
a krádeže podle § 247 odst. 1 písm. a), odst. 2 tr. zák., jimiž byla obviněná 
uznána vinnou rozsudkem Okresního soudu v Písku ze dne 8. 2. 2000, sp. zn. 9 T 
317/1999, byl obviněné uložen souhrnný trest odnětí svobody ve výměře 18 měsíců 
podmíněně odložený na zkušební dobu 3 roky  a 6 měsíců při současném zrušení 
výroku o trestu ze shora uvedeného rozsudku Okresního soudu v Písku. Usnesením 
Okresního soudu v Písku ze dne 3. 6. 2005, sp. zn. 9 T 124/2000, bylo poté 
podle § 60 odst. 1 tr. zák. rozhodnuto, že obviněná trest odnětí svobody ve 
výměře 18 měsíců vykoná se zařazením do věznice s dozorem. Usnesením Krajského 
soudu v Českých Budějovicích ze dne 6. 12. 2005, sp. zn. 4 To 786/2005, bylo ke 
stížnosti obviněné uvedené usnesení Okresního soudu v Písku zrušeno a znovu 
bylo rozhodnuto tak, že  se  u obviněné prodlužuje zkušební doba o 2 roky. 
Usnesením Okresního soudu v Písku ze dne 24. 4. 2007, sp. zn. 9 T 124/2000, 
bylo však opětovně rozhodnuto, že obviněná trest odnětí svobody ve výměře 18 
měsíců vykoná se zařazením do věznice s dozorem. Stížnost obviněné proti tomuto 
usnesení byla usnesením Krajského soudu v Českých Budějovicích ze dne 2. 8. 
2007, sp. zn. 4 To 650/2007, zamítnuta a obviněná V. K. dne 12. 9. 2007  
nastoupila výkon trestu odnětí svobody.

Podle ustanovení § 11 odst. 1 písm. f) tr. ř., ve znění účinném do 31. 12. 
2001, trestní stíhání nelze zahájit, a bylo-li již zahájeno, nelze v něm 
pokračovat a musí být zastaveno proti tomu, proti němuž dřívější stíhání pro 
týž skutek skončilo pravomocným rozsudkem soudu nebo bylo pravomocně zastaveno, 
jestliže rozhodnutí nebylo v předepsaném řízení zrušeno. Tímto zákonným 
ustanovením je vyjádřeno pravidlo, že nikdo nesmí být trestně stíhán opětovně 
pro týž skutek.  

Z porovnání popisu skutků v obou uvedených trestních věcech je patrné, že 
trestná činnost obviněné, pro kterou byla odsouzena v trestní věci vedené u 
Okresního soudu v Prachaticích pod sp. zn. 4 T 244/2000, bezprostředně časově 
navazovala na trestnou činnost, pro kterou byla odsouzena v trestní věci vedené 
u Okresního soudu v Písku pod sp. zn. 9 T 124/2000. V trestní věci vedené u 
Okresního soudu v Prachaticích pod sp. zn.  4 T 244/2000 byla obviněná 
odsouzena pro pokus podvodu (pokus vylákat peníze prodejem bytu, k němuž neměla 
vlastnické právo), kterého se dopustila přesně nezjištěného dne  v měsíci říjnu 
1999. V trestní věci vedené u Okresního soudu v Písku pod sp. zn. 9 T 124/2000 
byla potom obviněná odsouzena pro řadu podvodů spáchaných od července do října 
1999. Časová i věcná souvislost je patrná zejména u posledního majetkového 
útoku (vedeného pod bodem 5), kterého se měla dopustit dne 14. 10. 1999 
vylákáním zálohy na pronájem bytu, který nebyla oprávněna pronajímat. V obou 
případech se tedy jednalo o podvodné jednání stejné povahy spáchané patrně v 
rozmezí pouze několika dnů.    

Podle ustanovení § 89 odst. 3 tr. zák. se pokračováním v trestném činu rozumí 
takové jednání, jehož jednotlivé dílčí útoky vedené jednotným záměrem naplňují 
stejnou skutkovou podstatu trestného činu, jsou spojeny stejným nebo podobným 
způsobem provedení a blízkou souvislostí časovou a v předmětu útoku. 
Pokračování v trestném činu je tedy vymezeno čtyřmi znaky, které musí být 
současně dány. Základní podmínkou pokračování v trestném činu je, že pachatel 
dílčími útoky, kdy každý z nich musí naplňovat stejnou skutkovou podstatu 
trestného činu, a to popř. i různé alternativy téhož ustanovení, uskutečňuje 
určitý trestný čin. Podle okolností může jít o trestný čin z části dokonaný a 
zčásti o nedokonaný (např. ve stadiu pokusu). Každý dílčí akt pokračování v 
trestné činu přitom musí znovu naplňovat znaky trestného činu, ať dokonaného 
nebo nedokonaného. Dalším znakem pokračování je subjektivní souvislost, která 
spočívá v postupném uskutečňování jednotného záměru, který zde musí být již při 
prvním dílčím útoku. Jednotný záměr je možno vyvodit např. ze stejnorodého 
způsobu jednání pachatele. Dalším nezbytným znakem pokračování je, aby způsob 
provedení trestného činu byl stejný nebo podobný, což ostatně vyplývá i ze 
samotného pojmu pokračování v trestném činu, neboť pokračovat lze jedině v 
činnosti velmi podobné nebo stejnorodé. Stejnorodost způsobu provedení 
trestného činu je přitom třeba vykládat ve spojitosti se společným záměrem 
pachatele.  Posledním znakem, který zákon vyžaduje k naplnění pokračování v 
trestném činu, je blízká souvislost časová a v předmětu útoku. Časovou 
souvislost nelze přesně ohraničit nějakou lhůtou, ale půjde zpravidla o několik 
dnů či týdnů. Ohledně předmětu útoku je pro pokračování charakteristické, že 
pachatel napadá týž předmět útoku, nemusí se však jednat o předmět útoku zcela 
totožný. Zákon přitom  u pokračování v trestném činu nevyžaduje souvislost 
místní, není tedy třeba přikládat význam tomu, že trestné činnosti byly 
spáchány jedna ve S. a druhá v okrese P. Ani skutečnost, že některé útoky jsou 
spáchány na území České republiky a jiné v cizině, sama o sobě nevylučuje 
pokračování v trestném činu.  

Z výše  uvedeného jednoznačně vyplývá, že trestná činnost, pro kterou byla 
obviněná V. K. odsouzena v obou předmětných trestních věcech, tvoří jeden 
pokračující trestný čin podvodu podle § 250 odst. 1, 2 tr. zák. dílem dokonaný, 
dílem nedokonaný ve stadiu pokusu podle § 8 odst. 1 tr. zák. 

Vzhledem k tomu, že k citovanému pochybení došlo v lednu roku 2001, tedy ještě 
před účinností novely trestního řádu zákonem č. 265/2001 Sb., vytvářelo 
odsouzení obviněné V. K. v trestní věci vedené u Okresního soudu v Prachaticích 
pod sp. zn.  4 T 244/2000 ve smyslu ustanovení § 11 odst. 1 písm. f) tr. ř., ve 
znění účinném do 31. 12. 2001, ve vztahu k trestnímu stíhání v trestní věci 
vedené u Okresního soudu v Písku pod  sp. zn. 9 T 124/2000 překážku věci 
rozsouzené, neboť se fakticky jednalo o trestní stíhání pro tentýž skutek. 
Okresní soud v Písku měl tedy rozhodnout až poté, kdy by byl trestní příkaz 
Okresního sudu v Prachaticích ze dne 14. 7. 2000, sp. zn. 4 T 244/2000, cestou 
obnovy řízení zrušen. V současné době už z časových důvodů nelze v projednávané 
věci provést obnovu řízení, neboť podle ustanovení § 279 písm. b) tr. ř. je 
obnova v neprospěch obviněného (jak by tomu v daném případě bylo) vyloučena, 
uplynula-li lhůta v délce jedné poloviny promlčecí doby trestného činu, o 
kterém se vedlo trestní stíhání. Promlčecí doba u trestného činu podvodu podle 
§ 250 odst. 1, 2 tr. zák. je přitom ve smyslu ustanovení § 67 odst. 1 písm. c)  
tr. zák. tři léta.     

Nejvyšší soud České republiky pro úplnost poznamenává, že podle nyní platného 
ustanovení § 11 odst. 2 trestního řádu, účinného od 1. 1. 2002, týká-li se 
důvod uvedený v odstavci 1 jen některého z dílčích útoků pokračujícího 
trestného činu, nebrání to, aby se ohledně zbylé části takového činu konalo 
trestní stíhání. Podle současné platné právní úpravy by tak obviněné byl v 
trestní věci vedené u Okresního soudu v Písku pod sp. zn. 9 T 124/2000 uložen 
společný trest podle § 37a tr. zák. vyjma skutku, pro který byla odsouzena v 
trestní věci vedené u Okresního soudu v Prachaticích pod sp. zn. 4 T 244/2000. 

V návaznosti na výše uvedené skutečnosti je třeba přisvědčit názoru ministra 
spravedlnosti uvedenému ve stížnosti pro porušení zákona, že pravomocným 
rozhodnutím Okresního soudu v Prachaticích (trestním příkazem Okresního sudu v 
Prachaticích ze dne 14. 7. 2000, sp. zn. 4 T 244/2000) vznikla v předmětné 
trestní věci Okresnímu soudu v Písku pro jeho rozhodování překážka věci 
rozsouzené. 

Z obsahu trestního spisu vedeného u Okresního soudu v Písku pod sp. zn. 9 T 
124/2000 vyplývá, že Okresní soud v Písku v této trestní věci neshromáždil 
všechny podklady potřebné pro rozhodnutí ve věci, zejména další trestní spis 
Okresního soudu v Prachaticích týkající se předchozí trestné činnosti obviněné 
V. K. Okresní soud v Písku tak nezjistil skutkový stav věci v rozsahu, který 
byl nezbytný pro jeho rozhodnutí, důkazy chybně zhodnotil, v důsledku čehož byl 
napadeným rozsudkem porušen zákon i v ustanovení § 2 odst. 5, odst. 6 tr. ř. v 
neprospěch obviněné V. K.   

Nejvyšší soud České republiky proto podle § 268 odst. 2 tr. ř. vyslovil, že 
pravomocným rozsudkem Okresního soudu v Písku ze dne 24. 1. 2001, sp. zn. 9 T 
124/2000  a v řízení předcházejícím byl porušen zákon v ustanoveních § 2 odst. 
5, odst. 6 tr. ř. a § 250 odst. 1, odst. 2 tr. zák. v neprospěch obviněné V. 
K., podle § 269 odst. 2 tr. ř. napadený rozsudek zrušil a dále zrušil i všechna 
další rozhodnutí na zrušené rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu, zejména usnesení Okresního soudu 
v Písku ze dne 24. 4. 2007, sp. zn. 9 T 124/2000. 

Vzhledem ke skutečnosti, že v posuzovaném případě nepřipadá v úvahu jiné 
rozhodnutí, než zastavení trestního stíhání, rozhodl Nejvyšší soud České 
republiky sám ve věci tak, že trestní stíhání obviněné V. K. pro skutky uvedené 
ve výroku tohoto rozsudku podle ustanovení § 11 odst. 1 písm. f) tr. ř., ve 
znění účinném do 31. 12. 2001, zastavil. Vzhledem ke zrušení celého rozsudku  
Okresního soudu v Písku ze dne 24. 1. 2001, sp. zn. 9 T 124/2000, je však nutno 
podotknout, že nabývá  platnosti výrok o trestu z rozsudku Okresního soudu v 
Písku ze dne 8. 2. 2000, sp. zn. 9 T 317/1999, jenž byl předmětným (tímto 
rozhodnutím zrušeným) rozsudkem zrušen v rámci ukládání souhrnného trestu.     

Poučení: Proti tomuto rozhodnutí není opravný prostředek přípustný.

V Brně dne 24. dubna 2008

Předseda senátu:

JUDr. J. P.
