Soud: Nejvyšší soud

Spisová značka: 4 Tz 60/2002

Datum rozhodnutí: 05.12.2002

Typ rozhodnutí: Rozsudek




4 Tz 60/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 5. prosince 
2002 v senátě složeném z předsedkyně JUDr. Danuše Novotné a soudců JUDr. 
Františka Hrabce  a  JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného  J. S., 
proti rozsudku Vyššího vojenského soudu v Trenčíně ze dne 2. 12. 1955, sp. zn.  
To 140/55, a podle § 268 odst. 2 tr. ř., § 269 odst. 2 tr. ř. a § 271 odst. 1 
tr. ř. rozhodl   t a k t o :

Rozsudkem  Vyššího vojenského soudu v Trenčíně ze dne 2. 12. 1955, sp. 
zn.          To 140/55, a v řízení, jež mu předcházelo,   b y l   p o r u š e 
n   z á k o n    v  ustanoveních § 194,  § 197 písm. b)  zák. č. 87/1950 Sb., 
ve znění zák. č. 67/1952 Sb., a § 270 odst. 1 písm. b) zák. č. 86/1950 Sb.  v 
neprospěch obviněného J. S.

Napadený rozsudek  se   z r u š u j e. 

Zrušuje se též rozsudek bývalého Nižšího vojenského soudu v Brně ze dne 18. 11. 
1955, sp. zn.  T 40/55,  jakož i všechna další rozhodnutí,  na obě zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 11 odst. 1 písm. f) tr. ř.  s e   z a s t a v u j e  trestní stíhání 
obviněného J. S.,  pro skutek spočívající v tom, že

nastoupil dne 25. 10. 1955 vojenskou základní službu a ihned po jejím nástupu 
odepřel převzíti vojenský stejnokroj a plniti povinnosti s odůvodněním, že mu 
to nedovoluje jeho náboženské přesvědčení, protože je Svědek Jehovův,

v čemž obžaloba spatřovala  trestný čin vyhýbání se služební povinnosti podle § 
270 odst. 1 písm. b) zák. č. 86/1950 Sb.

O d ů v o d n ě n í :

Rozsudkem  bývalého Nižšího vojenského  soudu  v Brně,  ze dne 18. 11. 
1955,         sp. zn. T 40/55, byl J. S. uznán vinným trestným činem vyhýbání 
se služební povinnosti podle § 270 odst. 1 písm. b)  zák. č. 86/1950 Sb. (dále  
jen tr. zák. z roku 1950) pro skutek spočívající v tom, že nastoupil dne 25. 
10. 1955 vojenskou základní službu a ihned po jejím nástupu odepřel převzíti 
vojenský stejnokroj a plniti povinnosti s odůvodněním, že mu to nedovoluje jeho 
náboženské přesvědčení, protože je Svědek Jehovův. Za to mu byl uložen podle § 
270 odst. 1 tr. zák. 1950  nepodmíněný trest odnětí svobody v trvání pěti roků, 
jakož i a podle § 43 tr. zák. z roku  1950  trest ztráty čestných práv 
občanských a ztráty práv uvedených v § 44 odst. 2 tr. zák. z roku 1950 na dobu 
pěti let.

Proti tomuto rozsudku podal obviněný J. S. odvolání, o němž rozhodl bývalý 
Vyšší vojenský soud v Trenčíně rozsudkem ze dne 2. 12. 1955, sp. zn. To 140/55, 
tak, že odvolání obviněného zamítl. 

Usnesením ze dne 29. 5. 1991, sp. zn.  4 Rtv 15/91 bývalý Vojenský obvodový 
soud     v Brně v rámci přezkumného řízení podle ust. § 4 písm. c) zák. č. 
119/90 Sb., o soudní rehabilitaci, zrušil podle § 14 odst. 1 písm. f) tohoto 
zákona výrok o trestu odnětí svobody v rozsudku Nižšího vojenského  soudu  v 
Brně ze dne 18. listopadu 1955, sp. zn. T 40/55, ve spojení s rozsudkem Vyššího 
vojenského sodu Trenčín ze dne 2. 12. 1955, sp. zn.  To 140/55, a zrušil i 
všechna další rozhodnutí, na zrušenou část rozhodnutí obsahově navazující, 
pokud vzhledem ke změně k níž došlo zrušením, pozbyla podkladu. Toto usnesení 
nabylo právní moci dne 6. 8. 1991 poté, co bývalý Vyšší obvodový soud v Táboře  
dne 6. 8. 1991, usnesením sp. zn.  4 Rtvo 32/91, zamítl stížnost obviněného J. 
S.  proti usnesení soudu I. stupně. Na základě těchto rozhodnutí bývalý 
Vojenský obvodový soud v Brně dne 5. 11. 1991 rozsudkem sp. zn.  4 Rtv 15/91 
nově uložil J. S. při nezměněném výroku o vině z rozsudku bývalého Nižšího 
vojenského soudu v Brně,  ze dne 18. 11. 1955, sp. zn.  T 40/55, ve spojení s 
rozsudkem bývalého Vyššího vojenského soudu v Trenčíně ze dne 2. 12. 1955, sp. 
zn. To 140/55  trest odnětí svobody v trvání dvanácti měsíců, když podle 
ustanovení § 58 odst. 1 písm. a) tr. zák. a § 59 odst. 1 tr. zák.  výkon tohoto 
trestu podmíněně odložil na zkušební dobu  v trvání dvou roků.

	

Proti rozsudku bývalého Vyššího vojenského soudu v Trenčíně ze dne 2. 12. 
1955,     sp. zn. To 140/55, podal ministr spravedlnosti České republiky 
stížnost pro porušení zákona ve prospěch obviněného J. S. Namítá, že citovaným 
rozsudkem byl v neprospěch obviněného zákon porušen v ustanoveních  § 197 písm. 
b) zák. č. 87/1950 Sb., § 270 odst. 1 písm. b) zák. č. 86/1950 a § 2 odst. 3 
zák. č. 87/1950 Sb. 

	

V odůvodnění mimořádného opravného prostředku ministr spravedlnosti uvedl, že 
Vyšší vojenský soud v Trenčíně v napadeném rozhodnutí nedostál své přezkumné 
povinnosti, když nenapravil pochybení bývalého Nižšího vojenského soudu v Brně, 
který obviněného znovu  uznal vinným skutkem, za který již byl jednou 
pravomocně odsouzen a nedůvodně zamítl jeho odvolání. Bývalému Nižšímu 
vojenskému soudu v Brně v době jeho rozhodování v roce 1955 bylo známo, že 
obviněný byl již v roce 1952 odsouzen za to, že odmítl nastoupit vojenskou 
službu z důvodů svého náboženského přesvědčení, protože byl členem Svědků 
Jehovových. Z týchž důvodů byla na něho podána znovu obžaloba a byl opětně 
postaven před soud i v roce 1955.Obviněný přitom dal zcela jednoznačně najevo 
úmysl trvale se vyhnout vojenské službě. Bývalý Nižší vojenský soud v Brně jej 
přesto uznal znovu vinným trestným činem podle ust. § 270 zák. č. 86/1950 Sb. 
Podle ustálené judikatury Ústavního soudu ČR se jedná v takovém případě o týž 
skutek, a tedy o věc rozsouzenou. Podle stěžovatele je třeba připomenout, že 
znění ustanovení § 220 odst. 1,  § 166 odst. 1 písm. b),  § 89 odst. 1 písm. f) 
a  § 89 odst. 2 písm. d) zák. č. 87/1950 Sb. lze vyložit jako odpovídající 
současnému znění § 11 odst. 1 písm. f) tr. ř.  nyní platného – i tehdy platila 
povinnost zastavit trestní stíhání, jestliže trestní stíhání pro týž skutek 
skončilo pravomocným rozsudkem soudu a tento rozsudek nebyl v předepsaném 
zřízení zrušen.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky (dále jen Nejvyšší soud) podle § 268 odst. 2 tr. 
ř. vyslovil, že rozsudkem Vyššího vojenského soudu v Trenčíně ze dne 2. 12. 
1955, sp. zn.  To 140/55, byl porušen zákon v ustanoveních § 197 písm. b) zák. 
č. 87/1950 Sb., ve znění zák. č. 67/1952 Sb., a v řízení mu předcházejícím i  v 
ustanovení § 270 odst. 1 písm. b) zák. č. 86/1950 Sb. a § 2 odst. 3 zák. č. 
87/1950 Sb. ve znění zák. č. 67/1952 Sb., aby napadené usnesení podle § 269 
odst. 2 tr. ř.  zrušil a spolu s ním zrušil i rozsudek bývalého Nižšího 
vojenského soudu v Brně ze dne 18. 11. 1955, sp. zn.  T 40/55 a dále aby 
postupoval podle § 271 odst. 1 tr. ř.     

Nejvyšší soud  především zkoumal, zda v posuzované věci je oprávněn k výkonu 
trestního soudnictví ve smyslu § 13 tr. ř., neboť stížností pro porušení zákona 
je napadáno rozhodnutí Vyššího vojenského soudu v Trenčíně, a tedy rozsudek 
cizozemského soudu. Z článku II. odst. 1 Přílohy č. I, která obsahuje přechodná 
a zmocňovací ustanovení zákona č. 25/1993 Sb.,  vyplývá, že k řízení ve věcech, 
v nichž byla podle dosavadních předpisů (před 1. 1. 1993) založena příslušnost 
Nejvyššího soudu České a Slovenské Federativní republiky, s výjimkou řízení o 
řádných opravných prostředcích proti rozhodnutím vyšších vojenských soudů, je 
příslušný Nejvyšší soud, pokud ve věci v prvním stupni rozhodoval orgán činný v 
trestním řízení se sídlem na území České republiky. (Reciproční ustanovení 
obsahuje trestní řád Slovenské republiky zák. č. 141/1961 Sb. v platném znění  
- § 391c odst. 2 tr. ř.). Za tohoto stavu věci byl Nejvyšší soud oprávněn konat 
řízení podle hlavy sedmnácté trestního řádu.

Nejvyšší soud přezkoumal na podkladě stížnosti pro porušení zákona podle ust. § 
267 odst. 3 tr. ř. zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
aniž mohl přezkoumat řízení napadené části rozhodnutí předcházející, neboť 
původní spis je již skartován a k dispozici byly toliko opisy rozsudků soudů 
obou stupňů, a shledal, že zákon porušen byl.

	

Podle ust. § 197 písm.  b) zák. č. 87/1950 Sb., ve znění zák. č. 67/1952 Sb. 
(dále jen „tr. ř. z roku 1952“) soud v odvolacím líčení zamítne rozsudkem 
odvolání proto, že není důvodné.

	

Podle ust. §  194 tr. ř.  z roku 1952 soud při rozhodování  v odvolacím líčení  
přezkoumá správnost všech výroků  rozsudku, proti nimž může  odvolatel podat 
odvolání; přitom pečuje o odstranění těch vad  řízení, které mohly způsobit 
nesprávnost těchto výroků.

	

		

Z odůvodnění rozsudku bývalého Nižšího vojenského soudu v Brně ze dne 18. 11. 
1955, sp. zn. T 40/55 je zřejmé, že obviněný jako důvod svého odmítavého 
přístupu k vojenské službě uvedl, že mu službu se zbraní nedovoluje jeho 
náboženské přesvědčení, neboť je Svědek Jehovův.

Z opisu rozsudku bývalého Nižšího vojenského soudu v Plzni ze dne 19. 11. 
1952,      sp. zn. Vt 37/52 je patrno, že obviněný J. S. byl uznán vinným 
trestným činem vyhýbání se služební povinnosti podle § 270 odst. 1 písm. b) tr. 
zák. z roku 1950, jehož se dopustil tím, že odvolávaje se na své náboženské 
přesvědčení, odmítal vykonávat vojenskou službu v  československé lidově 
demokratické armádě, za což mu byl uložen nepodmíněný trest odnětí svobody v 
trvání dvou a třičtvrtě roku, a ke ztrátě občanských práv na dobu čtyř let. 
Uvedený rozsudek byl posléze podle § 14 odst. 1 písm. d), f), odst. 2, odst. 3 
zákona  č. 119/1990 Sb., o soudní rehabilitaci, zrušen ve výroku o vině i  
trestu, včetně obsahově na zrušený výrok navazujících rozhodnutí, a to 
usnesením bývalého Vojenského obvodového soudu v Plzni ze dne 19. 9. 1991, sp. 
zn. Rtv 372/90.  Po právní moci tohoto rozhodnutí bylo podle § 15 odst. 1 
zákona č. 119/1990 Sb., o soudní rehabilitaci, ve věci nařízeno hlavní líčení. 
Obviněný byl v tomto řízení dne 28. 11. 1991, rozsudkem sp. zn. Rtv 372/90, 
podle  § 226 písm. a) tr. ř. zproštěn z obžaloby pro trestný čin vyhýbání se 
služební povinnosti podle § 270 odst. 1 písm. b) tr. zák. z roku 1950. Rozsudek 
nabyl právní moci dne 28. 11. 1991. Tato okolnost však nemění nic na 
skutečnosti, že v době rozhodování bývalého Nižšího vojenského soudu v Brně a 
Vyššího vojenského soudu v Trenčíně citovaný rozsudek existoval, a tvořil 
překážku věci pravomocně rozhodnuté. 

Po zjištění, že trestní stíhání obviněného pro skutek, pro který je znovu 
stíhán, skončilo již citovaným pravomocným rozsudkem bývalého Nižšího 
vojenského soudu v Plzni ze dne 19. 11. 1952, sp. zn.  Vt 37/52-62, a ten nebyl 
v předepsaném řízení zrušen, bylo povinností bývalého Nižšího vojenského soudu 
v Brně  stíhání obviněného zastavit podle § 166 odst. 1 písm. c) tr. ř. z roku 
1952, pokud tuto povinnost nesplnil již v přípravném řízení prokurátor podle § 
89 odst. 1 písm. g) tr. ř. z roku 1950 ve znění novely. Vyšší vojenský soud v 
Trenčíně, který na podkladě odvolání obviněného měl podle § 194 tr. ř. 1950 ve 
znění novely přezkoumat správnost všech výroků  rozsudku, proti nimž mohl  
odvolatel podat odvolání; přičemž měl pečovat o odstranění těch vad  řízení, 
které mohly způsobit nesprávnost těchto výroků, nesplnil, jak je z výše 
uvedeného zřejmé, svoji zákonnou povinnost, a když odvolání obviněného jako 
nedůvodné zamítl, porušil v jeho neprospěch zákon v ustanoveních § 194  a § 197 
písm. b) tr. ř. 1950 ve znění novely. Soudy obou stupňů nevyhodnotily řádně 
skutečnost, že jde o týž skutek, tj. odmítání plnění vojenských povinností z 
náboženských důvodů, a že rozhodnutí obviněného neabsolvovat vojenskou základní 
službu se zbraní, je vzhledem k jeho náboženskému přesvědčení dáno jednou 
provždy a má trvalý charakter. Jeho úmysl tedy směřoval k tomu, aby se vojenské 
službě vyhnul trvale. Pokud  byl obviněný odsouzen pro stejný skutek bývalým 
Nižším vojenským soudem v Brně, byla porušena zásada „ne bis in idem“, tedy že 
nikdo nemůže být dvakrát postižen pro týž skutek, která je uvedena v čl. 4 
odst. 1 Protokolu č. 7 k Úmluvě o ochraně lidských práv a svobod. Tento právní 
názor je konformní s názory Ústavního soudu České republiky, vyjádřenými v 
nálezech např. I. ÚS 184/96 ze dne 20. 3. 1997, II. ÚS 285/97  a IV. ÚS 81/95. 

	

Za tohoto stavu věci Nejvyšší soud vzhledem k argumentaci výše uvedené vyslovil 
podle § 268 odst. 2 tr. ř., že rozsudkem bývalého Vyššího vojenského soudu v 
Trenčíně ze dne 2. 12. 1955, sp. zn.  To 140/55, a v řízení mu předcházejícím, 
byl porušen zákon v ustanoveních § 194 a § 197 písm. b) zák. č. 87/1950 Sb., ve 
znění zák. č. 67/1952 Sb., a  § 270 odst. 1 písm. b) zák. č. 86/1950 Sb. v 
neprospěch obviněného J. S.

Podle § 269 odst. 2  tr. ř. poté napadený rozsudek  Vyššího vojenského soudu v 
Trenčíně zrušil, včetně rozsudku bývalého Nižšího vojenského soudu v Brně ze 
dne 18. 11. 1955, sp. zn. T 40/55, jakož i všechna na ně obsahově navazující 
rozhodnutí, pokud vzhledem ke změně, k níž došlo zrušením,  pozbyla podkladu. V 
této souvislosti je nutno poukázat zejména na usnesení bývalého Vyššího 
vojenského soudu v Táboře ze dne 6. 8. 1991, sp. zn. 4 Rtvo 32/91, s ním 
spojené  usnesení  býv. Vojenského obvodového soudu Brno ze dne 29. 5. 1991, 
sp. zn.  4 Rtv 15/91 a rozsudek téhož soudu ze dne 5. 11. 1991, sp. zn. 4 Rtv 
15/91

Protože byly splněny procesní podmínky ustanovení § 271 odst. 1 tr. ř., mohl 
Nejvyšší soud ve věci rozhodnout sám, a proto podle § 11 odst. 1 písm. f) tr. 
ř. zastavil trestní stíhání obviněného J. S. pro skutek spočívající v tom, že 
nastoupil dne 25. 10. 1955 vojenskou základní službu a ihned po jejím nástupu 
odepřel převzíti vojenský stejnokroj a plniti povinnosti s odůvodněním, že mu 
to nedovoluje jeho náboženské přesvědčení, protože je Svědek Jehovův, v čemž 
obžaloba spatřovala trestný čin vyhýbání se služební povinnosti podle § 270 
odst. 1 písm. b) tr. zák. z roku 1950. Procesnímu postupu podle § 271 odst. 1 
tr. ř. nebylo na překážku, že o stejném skutku bylo rozhodnuto pravomocným 
zprošťujícím výrokem.

				

Poučení: Proti tomuto rozhodnutí není opravný prostředek přípustný.

V Brně dne 5. prosince 2002

                                              		                                
                                             Předsedkyně senátu:

JUDr. Danuše Novotná 
