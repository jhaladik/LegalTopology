Právní věta: 
U trestného činu zkrácení daně, poplatku a podobné povinné platby podle § 240 odst. 1 tr. zákoníku  je dílčím útokem pokračování v trestném činu (§ 116 tr. zákoníku) zkrácení povinné platby za  jednotlivé zdaňovací období Poznámka redakce: Právní názor uvedený v rozhodnutí č. 29/2005 Sb.  rozh. tr. se tímto rozhodnutím nemění, zůstává nadále platným. (srov. rozhodnutí č. 29/2005 Sb.  rozh. tr.). Dílčím útokem pokračujícího skutku však u tohoto trestného činu není neuvedení  některého z více příjmů představujících základ daně plynoucí poplatníkovi ve zdaňovacím období (§ 5  odst. 1 zákona č. 586/1992 Sb., o daních z příjmů, ve znění pozdějších předpisů). Takový jednotlivý  nezdaněný příjem, tj. nepřiznaný či neuvedený v daňovém přiznání, je pouze součástí jediného  jednání, které je ukončeno okamžikem, kdy je daň přiznána. 

Soud: Nejvyšší soud

Spisová značka: 8 Tz 16/2016

Datum rozhodnutí: 25.05.2016

Typ rozhodnutí: ROZSUDEK


Heslo: Pokračování v trestném činu, Zkrácení daně, poplatku a podobné povinné platby

Dotčené předpisy: § 240 tr. zákoníku, § 116 tr. zákoníku

Kategorie rozhodnutí: A


Publikováno ve sbírce pod číslem: 41 / 2016



8 Tz 16/2016-24

ČESKÁ REPUBLIKA 
ROZSUDEK
JMÉNEM REPUBLIKY

	Nejvyšší soud projednal ve veřejném zasedání konaném dne 25. 5. 2016 v 
senátě složeném z předsedkyně JUDr. Milady Šámalové a soudců JUDr. Jana Bláhy a 
JUDr. Věry Kůrkové stížnost pro porušení zákona podanou ministrem spravedlnosti 
České republiky ve prospěch obviněného L. P. proti usnesení Okresního soudu v 
Liberci ze dne 6. 8. 2014, sp. zn. 4 T 248/2012, a rozhodl takto:
I. Podle § 268 odst. 2 tr. ř. se vyslovuje, že výrokem pod bodem I. 
pravomocného usnesení Okresního soudu v Liberci ze dne 6. 8. 2014, sp. zn. 4 T 
248/2012, byl v neprospěch obviněného L. P. porušen zákon  v ustanoveních § 23 
odst. 1 a § 12 odst. 12  tr. ř., § 89 odst. 3 a § 148 odst. 1 tr. zákona č. 
140/1961 Sb. účinného do 31. 12. 2009.

           II. Podle § 269 odst. 2 tr. ř. se zrušuje usnesení Okresního soudu v 
Liberci ze dne 6. 8. 2014, sp. zn. 4 T 248/2012, v bodě I., a zrušují se též 
všechna další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu, výslovně bod II. 
usnesení Okresního soudu v Liberci ze dne 6. 8. 2014, sp. zn. 4 T 248/2012, a 
navazující usnesení Krajského soudu v Ústí nad Labem – pobočky v Liberci ze dne 
3. 10. 2014, sp. zn. 31 To 389/2014.

Odůvodnění:

I. Stížnost pro porušení zákona

1.	Stížnost pro porušení zákona podaná ministrem spravedlnosti ve 
prospěch obviněného L. P. směřuje proti výroku I. pravomocného usnesení 
Okresního soudu v Liberci ze dne 6. 8. 2014, sp. zn. 4 T 248/2012, kterým bylo 
podle § 23 odst. 1 tr. ř. rozhodnuto, že skutek pod bodem I. 22) obžaloby 
státního zástupce Okresního státního zastupitelství v Liberci ze dne 5. 12. 
2012, sp. zn. 1 ZT 187/2012, v němž soud spatřoval dílčí útok pokračujícího 
trestného činu zkrácení daně, poplatku a podobné povinné platby podle § 148 
odst. 1, 3 písm. c) zákona č. 140/1961 Sb., trestního zákona, účinného do 31. 
12. 2009 (dále „tr. zák.“), se vylučuje k samostatnému projednání a rozhodnutí. 

2.	Ministr spravedlnosti uvedl, že policejní orgán Policie České 
republiky, Krajské ředitelství Libereckého kraje, Územní odbor Liberec, 
oddělení hospodářské kriminality zahájil usnesením ze dne 6. 4. 2012, č. j. 
KRPL-16288-3/TČ-2012-180581, trestní stíhání obviněného L. P. pro jeden 
pokračující trestný čin zkrácení daně, poplatku a podobné povinné platby podle 
§ 148 odst. 1, 3 písm. c) tr. zák., jehož se měl dopustit tím, že jako 
poplatník daně z příjmů fyzických osob v daňových přiznáních za roky 2006 a 
2007 neuvedl příjmy z prodejů a směn řady svých pozemků, v případech v usnesení 
popsaných, čímž v roce 2006 uskutečnil 26 zdanitelných plnění a v roce 2007 pak 
7 z těchto případů. Toto usnesení bylo obviněnému doručeno dne 27. 4. 2012. V 
obžalobě podané Okresnímu soudu v Liberci dne 11. 12. 2012, pod sp. zn. 1 ZT 
187/2012, však státní zástupce čin strukturoval do bodů I. 1) až 27) a II. 1) 
až 7) podle roku, za který bylo daňové přiznání podáváno, a u každého z podbodů 
specifikoval jednotlivé případy zdanitelných plnění, která nebyla v daňových 
přiznáních zohledněna a z nichž vyplývá zkrácení daně. V bodě I. 22) přitom 
státní zástupce doplnil popis jednání o další ve spisu doložené zdanitelné 
plnění „z prodeje pozemku v KÚ S. n. N. zapsaného u Katastrálního úřadu pro 
Liberecký kraj na listu vlastnictví pro výše uvedené KÚ, kupující M. U. a J. U. 
podle kupní smlouvy ze dne 13. 3. 2006, s právními účinky vkladu dne 31. 3. 
2006, s kupní cenou 550.000 Kč“. O této obžalobě Okresní soud v Liberci rozhodl 
zčásti usnesením ze dne 6. 8. 2014, sp. zn. 4 T 248/2012, jímž výrokem pod 
bodem I. podle § 23 odst. 1 tr. ř. skutek bod bodem 22) obžaloby vyloučil k 
samostatnému projednání a rozhodnutí, a výrokem pod bodem II. podle § 188 odst. 
1 písm. e) tr. ř. tento skutek vrátil státnímu zástupci k došetření k o 
odstranění závažných procesních vad přípravného řízení. Výrok pod bodem I. 
nabyl právní moci dnem rozhodnutí, kdežto výrok II. nabyl právní moci až na 
základě usnesení Krajského soudu v Ústí nad Labem – pobočky v Liberci ze dne 3. 
10. 2014, sp. zn. 31 To 389/2014, protože proti němu státní zástupkyně i 
obviněný podali stížnost. Státní zástupkyně v ní vyjádřila nesouhlas s názorem 
nalézacího soudu, že bod I. 22) obžaloby je samostatným skutkem a může být 
předmětem samostatného rozhodování. Krajský soud v Ústí nad Labem – pobočka v 
Liberci usnesením ze dne 3. 10. 2014, sp. zn. 31 To 389/2014, však názoru 
státní zástupkyně, že jednotlivá zdanitelná plnění nejsou samostatnými skutky, 
resp. dílčími útoky, o nichž by bylo možné rozhodovat samostatným usnesením 
podle § 160 odst. 5 tr. ř. (viz též usnesení Nejvyššího soudu ze dne 23. 6. 
2004, sp. zn. 11 Tdo 640/2004, a ze dne 27. 3. 2012, sp. zn. 5 Tdo 261/2012), 
nevyhověl a s vyjádřením shodného názoru, jaký zastával i okresní soud, že jde 
o pokračování i u jednotlivých zdanitelných plnění, podanou stížnost zamítl 
jako nedůvodnou podle § 148 odst. 1 písm. c) tr. ř. 

3.	Ve stížnosti pro porušení zákona ministr spravedlnosti podpořil názor 
okresní státní zástupkyně a poukázal na znění ustanovení § 148 odst. 1, 3 písm. 
c) tr. zák., § 12 odst. 12 a § 23 odst. 1 tr. ř. s odkazem na odbornou 
literaturu. Na tomto základě dokládal, že za jednání je třeba považovat podání 
či nepodání daňového přiznání, nikoliv jednotlivé případy zdanitelných plnění, 
která jsou následně zamlčována, tak jako to bylo v projednávané věci, v níž 
obviněný v letech 2006 a 2007 podal dvě daňová přiznání, v nichž zamlčel 
některé příjmy. Tím došlo ke dvěma dílčím útokům zkrácení daně z příjmů 
fyzických osob. Jelikož obviněný nenaplnil znaky předmětné ani jiné skutkové 
podstaty tím, že uskutečnil zdanitelná plnění, což je okolnost trestněprávně 
neutrální, ale teprve následným jednáním vůči finančnímu úřadu, při kterém tuto 
okolnost v dalším navazujícím samostatném jednání nepřiznal. Z tohoto důvodu u 
činu v podbodu 22) státní zástupce v obžalobě pouze upřesnil skutečnosti, které 
mají význam pro stanovení výše zkrácené daně za uvedený rok, aniž by zasáhl 
nepřípustným způsobem do totožnosti skutku. Nedošlo proto k procesnímu 
pochybení zakládajícímu důvod pro vrácení věci k došetření podle § 188 odst. 1 
písm. e) tr. ř., a tedy nenastal ani zákonný důvod pro rozhodnutí o vyloučení 
věci podle § 23 tr. ř. 

4.	Z těchto důvodů ministr spravedlnosti považoval zákon porušený v 
ustanoveních § 23 odst. 1 tr. ř. a § 12 odst. 12 tr. ř. v neprospěch obviněného 
výrokem I. přezkoumávaného usnesení. Současně s poukazem na procesní a 
hmotněprávní důsledky, k nimž v trestním řízení vedou nesprávná posouzení 
povahy činu jako pokračujícího nebo trvajícího deliktu, stížnost pro porušení 
zákona nepovažoval jen za formální, ale významnou i z hlediska vhodnosti 
zaujmout k této otázce právní názor, jenž Nejvyšší soud do současné doby 
nepublikoval. Důležitost tohoto kroku spatřoval v tom, že u daňových deliktů 
není najisto postaveno, zda jednotlivá zdanitelná plnění, nepromítnutá do 
daňového přiznání, jsou samostatnými skutky v procesním smyslu či nikoliv, což 
může být určující pro správný postup Policie České republiky při popisování 
skutku v usnesení o zahájení trestního stíhání. Pro úplnost poznamenal, že na 
podkladě obžaloby státního zástupce Okresního státního zastupitelství v Liberci 
ze dne 5. 12. 2012, sp. zn. 1 ZT 187/2012, řízení pravomocně skončilo, a proto 
po kasačním výroku Nejvyššího soudu již nebude třeba nového rozhodnutí. 

5.	V závěru ministr spravedlnosti navrhl, aby Nejvyšší soud podle § 268 
odst. 2 tr. ř. vyslovil, že výrokem pod bodem I. pravomocného usnesení 
Okresního soudu v Liberci ze dne 6. 8. 2014, sp. zn. 4 T 248/2012, byl porušen 
zákon v neprospěch obviněného L. P. v ustanoveních § 12 odst. 12 a § 23 odst. 1 
tr. ř., a aby podle § 269 odst. 2 tr. ř. napadený výrok zrušil a zrušil i 
všechna další rozhodnutí na něj obsahově navazující, pokud vzhledem ke změně, k 
níž došlo zrušením, pozbyla podkladu, konkrétně tedy výrok II. usnesení 
Okresního soudu v Liberci ze dne 6. 8. 2014, sp. zn. 4 T 248/2012 (4 T 
179/2014), a usnesení Krajského soudu v Ústí nad Labem – pobočky v Liberci ze 
dne 3. 10. 2014, sp. zn. 31 To 389/2014.

6.	Nejvyšší soud z podnětu tohoto mimořádného opravného prostředku 
přezkoumal podle § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost podána, v rozsahu a z důvodů v ní 
uvedených, jakož i řízení napadenému rozhodnutí předcházející a shledal, že 
stížnost pro porušení zákona je důvodná. 
II. Průběh řízení předcházejícího vydání přezkoumávaného rozhodnutí
7.	Trestní stíhání obviněného podle § 160 odst. 1 tr. ř. bylo zahájeno 
usnesením Policie České republiky, KŘP Libereckého kraje, Územního odboru 
Liberec, oddělení hospodářské kriminality, ze dne 6. 4. 2012, č. j. 
KRPL-16288-3/TČ-2012-180581, které bylo obviněnému doručeno dne 27. 4. 2012 a 
jeho obhájci JUDr. Vladimíru Kašparovi dne 17. 5. 2012 (č. l. 1 až 4 spisu 
Okresního soudu v Liberci sp. zn. 4 T 248/2012). Podle citovaného usnesení se 
měl obviněný dopustit „jednoho pokračujícího trestného činu zkrácení daně, 
poplatku a jiné povinné platby podle § 148/1, 3 písm. c) tr. zák., který 
spáchal jednáním v usnesení o zahájení trestního stíhání popsaným tak, že „ve 
svých daňových přiznáních za roky 2006 a 2007 vědomě neuvedl všechny své příjmy 
a výdaje plynoucí mu z prodeje nemovitostí pořízených v době kratší než pět let 
před jejich prodejem a kdy konkrétně v daňovém přiznání za rok 2006 podaném na 
FÚ v L. dne 3. 7. 2007 neuvedl tyto příjmy z prodeje nemovitostí“, jednotlivé 
prodeje jsou konkrétně popsány tak, že v každém je označení parcelním číslem 
pozemku, katastrálním územím, listem vlastnictví, osobou kupujícího a kupní 
smlouvou spolu s kupní cenou. V usnesení o zahájení trestního stíhání je též 
uvedeno, že obviněný „v daňovém přiznání za rok 2007 podaném na Finanční úřad v 
L. dne 30. 6. 2008 neuvedl další příjmy z prodeje nemovitostí“; jednotlivé 
případy jsou popsány s rozvedením každého z příjmů z konkrétního převodu 
nemovitostí zahrnutých do zdaňovacího období roku 2007.

8.	Okresní státní zástupce v obžalobě podané Okresnímu soudu dne 11. 12. 
2012 pod sp. zn. 1 ZT 187/2012 obviněného L. P. obžaloval z trestného činu 
zkrácení daně, poplatku a podobné povinné platby podle § 148 odst. 1, 3 písm. 
c) tr. zák., jehož se měl dopustit stejným činem jako v usnesení o zahájení 
trestního stíhání, jenž rozdělil podle zdaňovacích období do dvou bodů I. a II. 
Jednání v bodě I. popsal tak, že obviněný „jako poplatník daně z příjmů 
fyzických osob za rok 2006 nezahrnul v daňovém přiznání podaném dne 3. 7. 2007 
na Finanční úřad v L. do přijatých zdanitelných plnění příjmy z převodu 
nemovitostí v roce 2006“, přičemž v podbodech 1) až 27) u každého popsal 
konkrétní prodej pozemku s uvedením parcelního čísla, pod nímž je evidován u 
konkrétního katastrálního úřadu, listu vlastnictví, jména kupujícího a označení 
kupní smlouvy včetně ceny, za niž byl prodán, s dodatkem, že „ačkoli byl podle 
§ 10 odst. 1 písm. b) zákona č. 586/1992 Sb., o daních z příjmů, v tehdy 
platném znění (dále „zákon č. 586/1992 Sb.“), povinen tak učinit, kdy po 
odečtení nákladů získal skutečný čistý příjem z prodeje nemovitostí ve výši 
3.808.456 Kč, avšak ve svém daňovém přiznání uvedl jako dílčí základ daně pouze 
117.480 Kč, a takto jednal s úmyslem snížit daňovou povinnost na dani z příjmů 
fyzických osob, čímž ke škodě České republiky zastoupené Finančním úřadem L., 
zkrátil daň o celkovou částku nejméně ve výši 1.074.143 Kč. V bodě II. uvedl, 
že obviněný „jako poplatník daně z příjmů fyzických osob za rok 2007 nezahrnul 
v daňovém přiznání podaném dne 30. 6. 2008 na Finanční úřad v L. do přijatých 
zdanitelných plnění příjmy z převodu nemovitostí v roce 2007“, jež konkrétně 
popsal v podbodech 1) až 7) obsahujících specifikaci a dodatek obdobně jako u 
bodu I., kdy po odečtení nákladů získal skutečný čistý příjem z prodeje 
nemovitostí ve výši 1.319.253 Kč, avšak ve svém daňovém přiznání žádný příjem z 
prodeje nemovitostí neuvedl, a takto jednal s úmyslem snížit daňovou povinnost 
na dani z příjmů fyzických osob, čímž zkrátil daň o celkovou částku ve výši 
361.876 Kč.
9.	Okresní soud v Liberci o této obžalobě rozhodl tím, že nejprve 
nařídil neveřejné zasedání za účelem jejího předběžného projednání, v němž 
rozhodl usnesením ze dne 6. 8. 2014, sp. zn. 4 T 248/2012, tak, že výrokem pod 
bodem I. podle § 23 odst. 1 tr. ř. vyloučil k samostatnému projednání a 
rozhodnutí skutek pod bodem I. 22) obžaloby, spočívající v tom, že „z prodeje 
pozemku v KÚ S. n. N. zapsaného u Katastrálního úřadu pro Liberecký kraj na 
listu vlastnictví pro výše uvedené KÚ, kupující M. U. a J. U. podle kupní 
smlouvy ze dne 13. 3. 2006 s právními účinky vkladu dne 31. 3. 2006, s kupní 
cenou 550.000 Kč“, čímž měl spáchat dílčí útok pokračujícího trestného činu 
zkrácení daně, poplatku a podobné povinné platby podle § 148 odst. 1, 3 písm. 
c) tr. zák. Výrokem pod bodem II. podle § 188 odst. 1 písm. e) tr. ř. věc 
ohledně uvedeného vyloučeného dílčího skutku vrátil státnímu zástupci k 
došetření. Podle odůvodnění citovaného usnesení soud prvního stupně považoval 
za vážnou procesní vadu přípravného řízení, již nelze napravit před soudem, že 
pro čin v bodě I. 22) nebylo zahájeno trestní stíhání, protože na rozdíl od 
všech ostatních útoků nebylo předmětné jednání obsaženo v usnesení o zahájení 
trestního stíhání ze dne 6. 4. 2012, č. j. KRPL-16288-3/TČ-2012-180581“ (viz 
stranu 6 napadeného usnesení okresního soudu).
10.	Proti výroku pod bodem I. uvedeného usnesení není ze zákona stížnost přípustná, 
a tento výrok nabyl právní moci dnem 6. 8. 2014 (č. l. 7 spisu Okresního soudu 
v Liberci sp. zn. 4 T 179/2014), na rozdíl od bodu II., proti němuž podali 
stížnost obviněný, který ji neodůvodnil, a státní zástupce, jenž ve stížnosti 
zdůraznil, že s uvedeným názorem a postupem soudu prvního stupně nesouhlasí, 
protože v daném případě nelze za dílčí útok pokračujícího činu považovat 
jednotlivé nezdaněné prodeje označené arabskými číslicemi, ale za takový dílčí 
útok je možné považovat jen jednání popsané v bodech I. a II., představující 
nesplněnou povinnost za konkrétní zdaňovací období.  
11.	Krajský soud v Ústí nad Labem – pobočka v Liberci, jenž o těchto 
stížnostech rozhodl usnesením ze dne 3. 10. 2014, sp. zn. 31 To 389/2014, se s 
tímto názorem státní zástupkyně neztotožnil, a obě stížnosti podle § 148 odst. 
1 písm. c) tr. ř. zamítl.
III. K  trestnému činu zkrácení daně poplatku a podobné povinné platby podle § 
148 odst. 1 tr. zák.

12.	Trestného činu zkrácení daně, poplatku a podobné povinné platby 
podle § 148 odst. 1, 3 písm. c) tr. zák. se dopustí pachatel, který ve větším 
rozsahu zkrátí daň, clo, pojistné na sociální zabezpečení nebo zdravotní 
pojištění, poplatek nebo jinou jim podobnou povinnou platbu a způsobí takovým 
činem značnou škodu.

13.	Vzhledem k tomu, že právní kvalifikace použitá v přezkoumávaném 
rozhodnutí vychází (pro přezkoumávanou věc zcela správně) z trestního zákona č. 
140/1961 Sb., účinného do 31. 12. 2009, lze jen pro úplnost uvést, že závěry, 
které jsou v tomto rozhodnutí činěny, se stejně dotýkají i stávající platné 
úpravy podle § 240 odst. 1 zákona č. 40/2009 Sb., trestního zákoníku, v platném 
znění (dále „tr. zákoník“), která ve vztahu k dani z příjmů fyzických osob, o 
niž se v přezkoumávané věci jedná, vychází ze stejných či obdobných zákonných 
ustanovení a právních názorů.

14.	Daní se rozumí povinná, zákonem stanovená peněžitá částka, kterou 
fyzická nebo právnická osoba odvádí ze svých příjmů (příp. na základě 
majetkových převodů nebo jiných zákonem stanovených skutečností) do veřejných 
rozpočtů, a to v zákonem stanovené výši a ve stanovených lhůtách. Zkrácení je 
jakékoli jednání pachatele, v důsledku něhož je mu jako poplatníkovi vyměřena 
nižší daň (clo, pojistné na sociální zabezpečení, zdravotní pojištění, poplatek 
nebo jiná podobná povinná platba) nebo k vyměření této povinné platby vůbec 
nedojde. Při zkrácení daně, cla, poplatku, pojistného na sociální zabezpečení, 
pojistného na zdravotní pojištění a podobné povinné platby jde zpravidla o 
zvláštní případ podvodu, jímž se v rozporu se zákonem ovlivňuje daňová 
(poplatková, celní a další) povinnost určitého subjektu tak, že ten v rozporu 
se skutečností předstírá nižší rozsah této povinnosti nebo předstírá, že 
takovou povinnost vůbec nemá. Pachatel tedy příslušné výkazy či podklady pro 
stanovení uvedených povinných plateb zfalšuje, nepořídí, úmyslně zkreslí nebo 
navede, aby tím dosáhl nižšího výpočtu daně a dalších plateb nebo aby vůbec 
zatajil, že má určitou daňovou, poplatkovou, celní atd. povinnost. Pro 
posouzení, zda došlo ke zkrácení uvedených povinných plateb, záleží na tom, o 
jakou platbu se jedná, co je předmětem zdanění či jiné povinnosti, zda a jakým 
způsobem se platba přiznává, vyměřuje a platí; tyto skutečnosti vyplývají ze 
zákonné úpravy příslušného druhu platby, popřípadě z předpisů o řízení ve 
věcech daní a poplatků. Daň z příjmů lze zkrátit tím, že pachatel sice splní 
svoji oznamovací, resp. registrační povinnost, podá i daňové přiznání, ale 
uvede v něm záměrně zkreslené údaje tak, aby v rozporu se zákonem snížil daňový 
základ (např. nepravdivým zvýšením nákladů a jiných položek snižujících daňový 
základ) a tím zaplatil nižší daň (srov. ŠÁMAL, P. a kol. Trestní zákon. II. 
díl. Komentář. 6. Vydání. Praha: C. H. Beck, 2004, s. 911, 914-916). 

15.	Pokud jde o daň z příjmů fyzických osob, její podmínky v době činu 
upravovaly § 2 až § 16 zákona č. 586/1992 Sb. účinného do 31. 12. 2008. Podle 
ustanovení 3 odst. 1 písm. e) cit. zákona jsou předmětem daně z příjmů 
fyzických osob ve smyslu § 10 odst. 1 písm. b) téhož zákona i příjmy z převodu 
vlastní nemovitosti. Podle § 38g zák. č. 586/1992 Sb. je daňové přiznání 
povinen podat každý, jehož roční příjmy, které jsou předmětem daně z příjmů 
fyzických osob, přesáhly 15.000 Kč, pokud se nejedná o příjmy od daně 
osvobozené nebo o příjmy, z nichž je daň vybírána srážkou podle zvláštní sazby 
daně. Daňové přiznání je povinen podat i ten, jehož roční příjmy, které jsou 
předmětem daně z příjmů fyzických osob, nepřesáhly 15.000 Kč, ale vykazuje 
daňovou ztrátu. Podle § 5 odst. 1, 2 téhož zákona je základem daně částka, o 
kterou příjmy plynoucí poplatníkovi ve zdaňovacím období, za které se pro účely 
daně z příjmů fyzických osob považuje kalendářní rok, přesahují výdaje 
prokazatelně vynaložené na jejich dosažení, zajištění a udržení, pokud dále u 
jednotlivých příjmů podle § 6 až 10 není stanoveno jinak. U poplatníka, kterému 
plynou ve zdaňovacím období souběžně dva nebo více druhů příjmů uvedených v § 6 
až § 10 zák. č. 586/1992 Sb., je základem daně součet dílčích základů daně 
zjištěných podle jednotlivých druhů příjmů.

16.	Z povahy této daně tedy plyne, že daňový poplatník je povinen, 
jestliže jeho příjmy podléhající této dani během kalendářního roku dosahují 
stanovené výše, přiznat za toto zdaňovací období všechny příjmy a stanovenou 
daň odvést. Tyto právní skutečnosti mají význam pro posouzení toho, za jakých 
okolností jde u trestného činu podle § 148 tr. zák. (§ 240 odst. 1 tr. 
zákoníku) o pokračující trestný čin. Zásadně se jedná o to, zda je dílčím 
pokračujícím útokem každé neuvedení zdanitelného příjmu, jak v přezkoumávané 
věci tvrdily soudy obou stupňů, anebo zda je tímto dílčím útokem celé zdaňovací 
období, jak se ve stížnosti pro porušení zákona domáhá ministr spravedlnosti s 
odkazem na názory vyjadřované státním zastupitelstvím v podané stížnosti proti 
přezkoumávanému usnesení. 

17.	K uvedenému je vhodné nejprve připomenout, že pokračováním v 
trestném činu se z hmotněprávního hlediska podle § 89 odst. 3 tr. zák. (§ 116 
tr. zákoníku) rozumí takové jednání, jehož jednotlivé dílčí útoky vedené 
jednotným záměrem naplňují stejnou skutkovou podstatu trestného činu, jsou 
spojeny stejným nebo podobným způsobem provedení a blízkou souvislostí časovou 
a v předmětu útoku. U pokračování v trestném činu není mnohost útoků znakem 
skutkové podstaty, ale je formou provedení konkrétního trestného činu [srov. 
usnesení Nejvyššího soudu ze dne 4. 10. 2006, sp. zn. 5 Tdo 1154/2006 
(uveřejněné pod č. 57/2007 Sbírky soudních rozhodnutí a stanovisek)]. Každý 
dílčí útok musí mít všechny znaky skutkové podstaty trestného činu, o jehož 
pokračování má jít [srov. usnesení Nejvyššího soudu ze dne 26. 1. 2000, sp. zn. 
7 Tz 215/99 (uveřejněné pod č. 3/2001 Sbírky soudních rozhodnutí a stanovisek)].

18.	Vzhledem k tomu, že pro pokračování platí, že každý z dílčích útoků 
musí naplňovat stejnou skutkovou podstatu trestného činu, a to popř. i různé 
alternativy téhož ustanovení (srov. rozhodnutí Krajského soudu v Brně ze dne 
29. 11. 1960, sp. zn. 4 To 214/60 (uveřejněné pod č. 35/1961 Sbírky soudních 
rozhodnutí a stanovisek), rozhodnutí Nejvyššího soudu ČR ze dne 15. 6. 1995, 
sp. zn. Tzn 17/95 (uveřejněné pod č. 15/1996 Sbírky soudních rozhodnutí a 
stanovisek), ze dne 24. 4. 1978, sp. zn. 3 To 11/78 (uveřejněné pod č. 51/1979 
Sbírky soudních rozhodnutí a stanovisek), nebo rozhodnutí Nejvyššího soudu SR 
ze dne 30. 11. 1988, sp. zn. Ndt 72/88 (uveřejněné pod č. 22/1990 Sbírky 
soudních rozhodnutí a stanovisek)], je třeba v posuzované věci z tohoto 
hlediska zkoumat, zda tato hmotněprávní podmínka je splněna i v případě 
jednotlivého nepřiznaného příjmu podléhajícího zdanění podle § 10 odst. 1 písm. 
b) zák. č. 586/1992 Sb., jejž obviněný nepřiznal v rámci zdaňovacího období za 
kalendářní rok, v němž takový příjem obdržel. Nejvyšší soud k otázce 
pokračování u trestného činu podle § 148 odst. 1 tr. zák. připomíná, že 
Nejvyšší soud v usnesení ze dne 23. 6. 2004, sp. zn. 11 Tdo 640/2004 
(uveřejněném pod č. 29/2005 Sbírky soudních rozhodnutí a stanovisek) stanovil, 
že za dílčí útok pokračujícího deliktu je třeba považovat jednotlivé zdaňovací 
období, za podmínky, že mezi nimi není delší časové období, které by přerušilo  
časovou souvislost pokračování, což vyjádřil právní větou, že „i když u daně z 
příjmů fyzických osob zákon stanoví roční zdaňovací období, tato skutečnost 
sama o sobě neznamená, že je vyloučeno naplnění zákonného znaku pokračování v 
trestném činu spočívajícího v "blízké souvislosti časové" ve smyslu § 89 odst. 
3 tr. zák., pokud pachatel tuto daň zkrátí ve dvou čí více po sobě 
následujících zdaňovacích obdobích“. Při posuzování této podmínky pokračování v 
trestném činu není rozhodující jen samotný okamžik dokonání činu (tj. vlastní 
zkrácení daně z příjmů za příslušné zdaňovací období), ale je třeba vzít v 
úvahu i počátek a průběh celého přípravného jednání pachatele k tomu 
směřujícího (např. časový odstup mezi vyhotovením jednotlivých fingovaných 
faktur sloužících ke snížení základu daně, jejich zanesení do účetní evidence 
apod.). 

19.	Podle uvedeného právního názoru se u zkrácení daně z příjmů 
fyzických osob, u níž je stanoveno roční zdaňovací období, může jednat o 
pokračující delikt tehdy, jestliže je tato daň zkrácena v několika zdaňovacích 
obdobích, neboť za dílčí útok je možné považovat každé jednotlivé zdaňovací 
období, jestliže byly splněny všechny podmínky stanovené § 89 odst. 3 tr. zák. 
Z uvedeného je tedy zřejmé, že zmíněné rozhodnutí neřeší otázku nyní ve 
stížnosti pro porušení zákona předestřenou, zda takovým dílčím útokem je v 
rámci jednoho zdaňovacího období jednotlivý uskutečněný, avšak nepřiznaný 
příjem, jenž této dani podléhá.

20.	Obdobně byl již ve vztahu k jiným trestným činům takový názor 
vyjádřen např. ve vztahu k trestnému činu nedovolené výroby a držení omamných a 
psychotropních látek a jedů podle § 187 odst. 1 tr. zák. v usnesení Nejvyššího 
soudu ze dne 10. 1. 2007, sp. zn. 7 Tdo 1480/2006 (uveřejněném pod č. 6/2008 
Sbírky soudních rozhodnutí a stanovisek), kde bylo stanoveno, že „jestliže ke 
spáchání trestného činu nedovolené výroby a držení omamných a psychotropních 
látek a jedů podle § 187 odst. 1 tr. zák. došlo jediným jednáním pachatele, 
jímž v určité době a na určitém místě podával omamné či psychotropní látky více 
osobám, pak jejich prodej ve vztahu k jednotlivým osobám nepředstavuje dílčí 
útoky pokračujícího trestného činu ve smyslu ustanovení § 89 odst. 3 tr. zák. a 
§ 12 odst. 12 tr. ř. Pokud se za této situace v průběhu trestního stíhání v 
popisu skutku pouze změní (upřesní) okruh osob, kterým pachatel prodával omamné 
nebo psychotropní látky, oproti vymezení těchto osob v usnesení o zahájení 
trestního stíhání (§ 160 odst. 1 tr. ř.) či v obžalobě [§ 177 písm. c) tr. ř.], 
pak taková změna není důvodem k postupu podle § 160 odst. 5 tr. ř., tj. k 
zahájení trestního stíhání pro další skutek“.

21.	Ve stejném smyslu vyznívá i právní závěr ohledně zvýhodňování 
věřitele podle § 256a tr. zák. (nyní zvýhodnění věřitele podle § 223 tr. 
zákoníku), k němuž Nejvyšší soud v usnesení ze dne 4. 10. 2006, sp. zn. 5 Tdo 
1154/2006 (uveřejněném pod č. 57/2007 Sbírky soudních rozhodnutí a stanovisek) 
vyslovil, že v jednání obviněného naplňujícím skutkovou podstatu trestného činu 
zvýhodňování věřitele nejsou rozhodné jednotlivé pohledávky ať už zvýhodněných 
či poškozených věřitelů, nýbrž vzhledem k charakteru jednání je zde rozhodující 
zvýhodňování určitých věřitelů na úkor jiných, a to v souhrnu všech jejich 
pohledávek. Nejvyšší soud ve shodné názorové rovině judikoval i ve vztahu k 
trestnému činu zpronevěry podle § 248 tr. zák. (§ 206 tr. zákoníku) v usnesení 
ze dne 30. 8. 2010, sp. zn. 11 Tdo 561/2010 (uveřejněném pod č. 43/2011 Sbírky 
soudních rozhodnutí a stanovisek). 

22.	V posuzované věci je předmětem posouzení daňový delikt spočívající v 
tom, že obviněný v jednom zdanitelném období nezahrnul do přiznání daně některé 
ze svých příjmů, jež byl povinen zdanit, přičemž pro závěr o tom, že nejde o 
pokračující trestný čin, je významné zejména to, že časově byl spáchán v 
jediném okamžiku, a to k datu, ke kterému konkrétně měl do daňového přiznání 
(daňové přiznání neboli přiznání k dani je povinnost uvést předepsaným způsobem 
všechny skutečnosti potřebné pro výpočet daně; srov. HENDRYCH, D. a kol. 
Právnický slovník. 3. vydání. Praha: C. H. Beck, 2009) uvést příjmy podléhající 
konkrétní dani. V bodě I. tak uvedený čin obviněný spáchal ke dni 3. 7. 2007, a 
v bodě II. dne 30. 6. 2008, a to ve vztahu k jednotlivým povinnostem uvedeným v 
bodech 1) až 27) a 1) až 7). Není možné proto posuzovat otázku časové 
souvislosti mezi jednotlivými nezdaněnými plněními, jež probíhala v příslušném 
zdaňovacím období, protože teprve až poté, co takové zdaňovací období skončilo, 
nastala obviněnému jeho povinnost plynoucí ze zákona č. 286/1992 Sb. řádně s 
podmínkami v něm vymezenými do daňového přiznání uvést všechny své příjmy 
podléhající dani z příjmů fyzických osob. Zkrátit daň, což je jeden ze znaků 
objektivní stránky trestného činu podle § 148 odst. 1 tr. zák., bylo možné 
zásadně údaji, jež uváděl či neuváděl v přiznání k této dani. Uváží-li se v 
tomto smyslu povaha jednotlivých nezdanitelných příjmů, nebylo pro naplnění 
uvedené objektivní stánky důležité, kdy k nim došlo, ale to, že je obviněný 
neuvedl do daňového přiznání (nebo je v něm jinak nepravdivě uvedl). 

23.	S ohledem na uvedené je vhodné zdůraznit, že pro řešení zkoumané 
otázky je rozhodující jednání v trestněprávním smyslu. Pojem jednání je zřejmě 
nejdůležitější pojem trestního práva, neboť je s ním spojována trestnost, jako 
právní účinek především s jednáním pachatele. Z hlediska trestního práva 
hmotného není významné jednání v celém jeho rozsahu, ale pouze jednání, které 
je trestněprávně relevantní z hlediska trestního práva hmotného, tedy jednání, 
které směřuje ke spáchání trestného činu. Proto je jednání ve smyslu trestního 
práva základní složkou objektivní stránky trestného činu. Ve smyslu trestního 
práva jde o projev vůle pachatele ve vnějším světě jako vědomé činnosti člověka 
zaměřené na dosažení určitého cíle, záměru představované jednak vůlí, jež je 
vnitřní (psychickou) složkou jednání, a jejím projevem (srov. NOVOTNÝ, O. a 
kol. Trestní právo hmotné – I. Obecná část. 5. vydání. Praha: ASPI, a. s., 
2007, s. 160 až 161). Z takto chápaného významu jednání směřujícího ke 
konkrétnímu následku v posuzované věci plyne, že u trestného činu zkrácení 
daně, poplatku a podobné povinné platby podle § 148 odst. 1 tr. zák. je takovým 
právně relevantním jednáním, které směřuje ke zkrácení daně, souvislé chování 
poplatníka v průběhu celého zdaňovacího období. Následek představovaný vůlí 
poplatníka daň zkrátit, se promítne v daňovém přiznání, jež se podává za celé 
zdaňovací období. Z tohoto důvodu celé zdaňovací období tvoří jediný dílčí akt 
pokračování v trestném činu a jednotlivý případ nesplněné daňové povinnosti 
[srov. usnesení Nejvyššího soudu ze dne 10. 1. 2007, sp. zn. 7 Tdo 1480/2006 
(uveřejněné pod č. 6/2008 Sbírky soudních rozhodnutí a stanovisek)]. Jednotlivý 
případ nesplněné daňové povinnosti je proto jen součástí takové souvislé 
činnosti [obdobně bylo judikováno v usnesení Nejvyššího soudu ze dne 23. 6. 
2004, sp. zn. 11 Tdo 640/2004 (uveřejněném pod č. 29/2005 Sbírky soudních 
rozhodnutí a stanovisek)]. 

24.	Vzhledem k tomu, že u daně z příjmů fyzických osob zákon stanoví 
roční zdaňovací období, je skutková podstata trestného činu zkrácení daně, 
poplatku a podobné povinné platby § 148 odst. 1 tr. zák. naplněna jednáním 
spočívajícím v tom, že poplatník v rozporu s § 2 až 16 zák. č. 586/1992 Sb. 
neuvede (zcela nebo zčásti) či jinak nepřizná veškeré příjmy, jež této dani za 
uvedené zdaňovací období podléhají. Jestliže došlo k tomu, že daňový poplatník 
v tomtéž zdaňovacím období nepřiznal více příjmů, netvoří takový jednotlivý v 
daňovém přiznání nepřiznaný příjem dílčí útok pokračujícího skutku ve smyslu 
ustanovení § 89 odst. 3 tr. zák. a § 12 odst. 12 tr. ř., neboť rozhodující je 
zkrácení daně za celé zdaňovací období, nikoliv jen za jedno dílčí plnění, 
resp. příjem z jejího celého souhrnu. 

25.	Na základě tohoto právního názoru bylo v podané obžalobě jednání 
obviněného sice posouzeno jako pokračující trestný čin zkrácení daně, poplatku 
a podobné povinné platby podle § 148 odst. 1, 3 písm. c) tr. zák., avšak jeho 
dílčí útoky tvoří jednání vymezené pod body I. a II., nikoliv v jednotlivých  
podbodech 1) až 27) [ad I.] a 1) až 7) [ad II.], protože u nich jde pouze o 
konkrétní majetkové dispozice, spočívající v prodeji pozemků ve vlastnictví 
obviněného, a jejich množstvím a celkovou, souhrnnou peněžní hodnotou je 
určován rozsah zkrácení daně za dané zdaňovací období. 
 
IV. Důvodnost stížnosti pro porušení zákona
26.	S ohledem na výše uvedené hmotněprávní závěry v kontextu s důvody podané 
stížnosti pro porušení zákona je třeba uvést, že pokud jednotlivá zdanitelná 
plnění nejsou samostatnými dílčími skutky pokračujícího trestného činu podle § 
89 odst. 3 tr. zák., nelze na projednávaný případ aplikovat ani procesní 
důsledky spojené s pokračováním a posuzováním skutku u pokračování ve smyslu § 
12 odst. 12 tr. ř., podle něhož se skutkem rozumí též dílčí útok pokračujícího 
trestného činu, není-li výslovně stanoveno jinak. Proto od jednotlivého 
nepřiznaného příjmu nebylo v projednávané trestní věci možné odvíjet žádné 
procesní důsledky, jež zákon spojuje s pokračujícím trestným činem. Z těchto 
důvodů nebylo nutné zahajovat trestní stíhání (§ 160 odst. 1 tr. ř.) pro každý 
případ nesplněné daňové povinnosti v průběhu jednoho zdaňovacího období roku 
2006 [srov. obdobně usnesení Nejvyššího soudu ze dne 30. 8. 2011, sp. zn. 11 
Tdo 561/2010 (uveřejněné pod č. 43/2011-I. Sbírky soudních rozhodnutí a 
stanovisek)]. Totožnost skutku nenarušují změny v jednotlivých okolnostech, 
které individualizují skutek mimo jiné i co do času spáchání, když jinak 
totožnost jednání zůstala zachována. Taková shoda musí být zachována i ve 
vztahu ke skutku, pro který bylo zahájeno trestní stíhání podle § 160 odst. 1 
tr. ř. [srov. přiměřeně zejména rozhodnutí Nejvyššího soudu ze dne 4. 4. 1961, 
sp. zn. 2 Tz 13/62 (uveřejněné pod č. 6/1962 Sbírky soudních rozhodnutí a 
stanovisek), rozhodnutí Vrchního soudu v Praze ze dne 8. 10. 1993, sp. zn. 5 To 
60/93 (uveřejněné pod č. 15/1994-II. Sbírky soudních rozhodnutí a stanovisek), 
aj.].
 
27.	Ze všech těchto důvodů Nejvyšší soud v souladu s podanou stížností 
pro porušení zákona shledal, že nebylo vadou, jestliže do obžaloby státní 
zástupce uvedl v podbodě 22) další nezdaněný příjem obviněného za rok 2006, 
protože orgány činné v  přípravném řízení nepostupovaly v rozporu s § 160 odst. 
1 tr. ř., jestliže tuto jednotlivou povinnost obviněného neuvedly ve výčtu 
dalších nepřiznaných plnění uvedených v usnesení o zahájení trestního stíhání  
ze dne 6. 4. 2012, č. j. KRPL-16288-3/TČ-2012-180581 (č. l. 1 až 4 spisu 
Okresního soudu v Liberci sp. zn. 4 T 248/2012). V takovém postupu státnímu 
zástupci nic nebránilo, neboť byla zachována totožnost jednání a následku, 
protože zdanitelné plnění specifikované v podbodu 22) ad I. obžaloby bylo 
součástí útoku vymezeného celým bodem I. Došlo pouze k tomu, že státní zástupce 
v obžalobě (v průběhu trestního stíhání) v popisu skutku upřesnil okruh (rozsah 
či počet) nezdaněných plnění za jedno zdaňovací období oproti jejich vymezení v 
usnesení o zahájení trestního stíhání (§ 160 odst. 1 tr. ř.). Taková změna byla 
plně v souladu s § 176 odst. 2  tr. ř. a § 177 písm. c) tr. ř. a nebyla důvodem 
k tomu, aby v ní soud spatřoval závažnou procesní vadu přípravného řízení 
odůvodňující postup podle § 188 odst. 1 písm. e) tr. ř., a nebylo proto důvodu, 
aby v duchu tohoto ustanovení věc předběžně projednával. Současně tím nebyl dán 
důvod k vyloučení uvedené části skutku ze společného řízení podle § 23 odst. 1 
tr. ř., čemuž zásadně bránilo to, že v bodě I. 1) až 27) nešlo o jednotlivé 
dílčí útoky podle § 148 odst. 1, 3 písm. c) tr. zák. Jedná se o obdobnou 
situaci jako např. u trestného činu krádeže (§ 205 tr. zákoníku), u něhož jde o 
jediný skutek, jestliže pachatel na jednom místě (téže osobě) odcizí několik 
různých věcí. Ani v tomto případě se pro každou další věc, zjistí-li se 
dodatečně, že byla odcizena, nezahajuje trestní stíhání, ale jen se uvede 
(doplní) do celkového výčtu věcí, jež byly odcizeny. V opačném případě, 
jestliže výsledky dokazování vedou k tomu, že konkrétní věc odcizena nebyla, 
pouze se z výčtu odcizených věcí vypustí.
  
28.	Na základě všeho, co bylo rozvedeno výše, je třeba přisvědčit 
argumentům uvedeným ministrem spravedlnosti v podané stížnosti pro porušení 
zákona, a proto Nejvyšší soud v souladu s ní shledal, že usnesením Okresního 
soudu v Liberci ze dne 6. 8. 2014, sp. zn. 4 T 248/2012 (4 T 179/2014), ve 
spojení s usnesením Krajského soudu v Ústí nad Labem – pobočky v Liberci ze dne 
3. 10. 2014, sp. zn. 31 To 389/2014, byl v části tohoto usnesení pod bodem I. 
porušen zákon v neprospěch obviněného v ustanoveních § 12 odst. 12 tr. ř. a § 
23 odst. 1 tr. ř. v návaznosti na § 89 odst. 3 tr. zák. a § 148 odst. 1, 3 
písm. c) tr. zák. 
29.	Nejvyšší soud proto v zásadě v souladu s návrhem ministra 
spravedlnosti rozhodl tak, že podle § 268 odst. 2 tr. ř. vyslovil, že výrokem 
pod bodem I. pravomocného usnesení Okresního soudu v Liberci ze dne 6. 8. 2014, 
sp. zn. 4 T 248/2012, byl v neprospěch obviněného L. P. porušen zákon  v 
ustanoveních § 23 odst. 1 tr. ř., 12 odst. 12  tr. ř., § 89 odst. 3 a  § 148 
odst. 1 tr. zák. a v návaznosti na § 269 odst. 2 tr. ř. zrušil usnesení 
Okresního soudu v Liberci ze dne 6. 8. 2014, sp. zn. 4 T 248/2012, v bodě I., a 
zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu, 
zejména výslovně bod II. usnesení Okresního soudu v Liberci ze dne 6. 8. 2014, 
sp. zn. 4 T 248/2012, a navazující usnesení Krajského soudu v Ústí nad Labem – 
pobočky v Liberci ze dne 3. 10. 2014, sp. zn. 31 To 389/2014.
30.	Ve věci sám již nově nijak nerozhodl, protože takové rozhodnutí ani 
nebylo možné učinit, neboť o skutku v bodě I. již bylo rozhodnuto, a to 
rozsudkem Okresního soudu v Liberci ze dne 7. 10. 2015, sp. zn. 4 T 248/2012, 
ve spojení s usnesením Krajského soudu v Ústí nad Labem – pobočky v Liberci ze 
dne 2. 12. 2015, sp. zn. 31 To 480/2015, což založilo pro jakýkoliv další 
postup překážku rei iudicatae [ srov. § 11 odst. 1 písm. f) tr. ř.]. Jakékoliv 
další rozhodnutí o případu nezdaněné povinnosti uvedené pod bodem I. 22) by 
vedlo k rozhodnutí v neprospěch obviněného, neboť o tomto skutku již bylo 
rozhodnuto zmíněným rozsudkem, jímž byl obviněný uznán vinným ohledně veškeré 
zbývající trestné činnosti trestným činem zkrácení daně, poplatku a podobné 
povinné platby podle § 148 odst. 1, odst. 3 písm. c) tr. zák.

Poučení:  Proti tomuto rozhodnutí není opravný prostředek přípustný. 

V Brně dne 25. 5. 2016

	JUDr. Milada Šámalová   
						          předsedkyně senátu








