Soud: Nejvyšší soud

Spisová značka: 4 Tz 5/2005

Datum rozhodnutí: 08.03.2005

Typ rozhodnutí: Rozsudek




4 Tz 5/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 8. 
března 2005 v senátě složeném z předsedy JUDr. Juraje Malika a soudců  JUDr. 
Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného J. V., proti pravomocnému 
rozsudku bývalého Nižšího vojenského soudu v Brně PSP 47 ze dne  19. 12. 1952, 
sp. zn. Vt 66/52,

a rozhodl podle § 268  odst. 2, § 269 odst. 2 a § 271 odst. 1 tr. ř., takto:

Citovaným rozsudkem byl porušen zákon v ustanovení § 270 odst. 1 písm. b) tr. 
zák. (zák. č. 86/1950 Sb.), a to z důvodů uvedených v § 1 odst. 1, odst. 2 zák. 
č. 119/1990 Sb., o soudní rehabilitaci, ve znění pozdějších předpisů, v 
neprospěch obviněného J. V.

Tento rozsudek se  z r u š u j e .  Zrušují se také další rozhodnutí na zrušený 
rozsudek obsahově navazující, pokud vzhledem ke změně, k níž došlo zrušením, 
pozbyla podkladu.

Podle § 226 písm. b) tr. ř. se obviněný J. V.  z p r o š ť u j e  obžaloby 
býv.   Nižšího vojenského prokurátora Ostrava ze dne 24. 11. 1952, sp. zn. Np 
340/52, kterou mu bylo kladeno za vinu, že „dne 1. listopadu 1952 v K. po 
nastoupení základní vojenské služby odmítl obléci vojenský stejnokroj a 
vykonávat službu, protože by prý jednal proti božímu zákonu“, čímž měl spáchat 
trestný čin vyhýbání se služební povinnosti podle § 270 odst. 1 písm. b)  tr. 
zák. č. 86/1950 Sb., neboť tento skutek není trestným činem.

O d ů v o d n ě n í :

Rozsudkem bývalého Nižšího vojenského soudu v Brně PSP 47 (dále též jen „NVS“) 
ze dne ze dne  19. 12. 1952, sp. zn. Vt 66/52, byl obviněný J. V. uznán vinným 
trestným činem vyhýbání se služební povinnosti podle § 270 odst. 1 písm. b)  
tr. zák. č. 86/1950 Sb., (dále též jen   tr. zák. 1950), na tom skutkovém 
základě, že „ 1. 11. 1952 u svého útvaru v K. po nástupu vojenské základní 
služby odmítl obléci si vojenský stejnokroj a plniti povinnosti související s 
výkonem vojenské základní služby a odvolával se na to, že je svědek J. a že mu 
to jeho víra nedovoluje“. Za to byl odsouzen podle § 270 odst. 1 tr. zák. 1950 
k trestu odnětí svobody na 18 měsíců, do kterého byla podle § 23 tr. zák. 1950 
započtena  vazba od 1. 11. 1952. Rozsudek nabyl právní moci dnem 19. 12. 1952, 
když obviněný i nižší vojenský prokurátor se vzdali opravných prostředků.

V předmětné trestní věci neproběhlo rehabilitační řízení podle zák. č. 119/1990 
Sb., o soudní rehabilitaci, ve znění pozdějších předpisů.

Ministr spravedlnosti České republiky podal proti citovanému rozsudku stížnost 
pro porušení zákona s tím, že jím byl v neprospěch obviněného J. V. porušen 
zákon v ustanovení § 2 odst. 3 tr. ř. (zák. č. 87/1950 Sb.) ve vztahu k 
ustanovení §  270 odst. 1 písm. b) tr. zák. 1950, jimiž se vojenský soud při 
svém rozhodování neřídil. Z odůvodnění napadeného rozsudku vyplývá, že důvodem 
k odmítnutí obléct si vojenský stejnokroj a vykonávat povinnosti související s 
vojenskou základní službou byla u obviněného J. V. skutečnost, že je svědek J. 
a jeho náboženské vyznání mu nedovoluje plnit občanské povinnosti, pokud jsou v 
rozporu s biblí. Ministr spravedlnosti ve stížnosti pro porušení zákona uvádí, 
že v případě obviněného J. V. se jednalo o čin, který směřoval k uplatnění 
základního práva občana zaručeného mu ústavou, a to v článku 16  zák. č. 
150/1948 Sb., a článku 18 Všeobecné deklarace lidských práv (čl. 15 odst. 1 
Listiny základních práv a svobod), a který byl v rozporu s mezinárodním právem 
prohlášen za trestný. Podle Všeobecné deklarace lidských práv ze dne 10. 12. 
1948, zejména článku 18, má každý právo na svobodu myšlení, svědomí a 
náboženství. Tato ústavně a mezinárodními smlouvami a dokumenty zaručena 
občanská politická práva obviněného J. V. nebyla bývalým Nižším vojenským 
soudem v Brně PSP 47 respektována. Jednání jmenovaného, které bylo 
kvalifikováno jako trestný čin, směřovalo k uplatnění jeho základního práva, 
jež bylo uvedenými dokumenty zaručeno, bylo v rozporu s mezinárodním právem a 
ústavou z roku 1948 prohlášeno za trestné. Ústava z roku 1948 sice svobodu 
vyznání a svědomí formálně zaručovala, ovšem právní norma nižší právní síly, 
kterou by realizace takových svobod byla zaručena vydána nebyla, a praktická 
ustanovení jiných norem nižší právní síly tuto svobodu prakticky likvidovala. 
Obviněný J. V. neměl možnost dostát svým povinnostem, jež mu byly zákonem 
uloženy, aniž by se dostal do rozporu s vlastním svědomím a byl ochoten na 
základě svého nezvratného náboženského přesvědčení na sebe vzít následky 
vyplývající z odsouzení. Takto nazíraný trestný čin proto není možno chápat 
jako úmyslný trestný čin. Navrhl proto, aby Nejvyšší soud podle § 268 odst. 2 
tr. ř. vyslovil, že rozsudkem bývalého Nižšího vojenského soudu v Brně PSP 47 
ze dne 19. prosince 1952, sp. zn. Vt 66/52,  byl porušen zákon v neprospěch 
obviněného J. V. ve výše citovaných ustanoveních trestního zákona a trestního 
řádu, aby podle § 269 odst. 2 tr. ř. napadené rozhodnutí zrušil, včetně dalších 
rozhodnutí na zrušené rozhodnutí obsahově navazujících, pokud vzhledem ke 
změně, k níž došlo zrušením, pozbyla podkladu a dále postupoval podle § 270 
odst. 1 nebo   § 271 odst. 1 tr. ř. Ke stížnosti pro porušení zákona ministr 
spravedlnosti připojil jen fotokopii rozsudku NVS ze dne 19. 12. 1952, sp. zn. 
Vt 66/52, ověřenou Vojenským ústředním archivem Praha (dále též jen „VÚA“), 
přípis uvedeného archivu ze dne 18. 4. 2000, čj. 10055- VHA/2000-2111 a kopii 
přípisu adresovaného Krajskému zastupitelství v Brně ze dne 26. června 2000, z 
nichž se podává zejména, že trestní spis NVS sp. zn. Vt 66/52  byl v roce 1984 
skartován a že v trvalém uložení je pouze rozsudek, a to ve VÚA.   

Obhájce obviněného ke svému vyjádření ke stížnosti pro porušení zákona připojil 
neověřenou fotokopii žaloby býv. Nižšího vojenského prokurátora Ostrava ze dne 
24. 11. 1952, čj. Vt 340/52, fotokopii napadeného rozsudku (shodnou s fotokopií 
připojenou ke stížnosti pro porušení zákona), dále fotokopii sdělení Vězeňského 
ústavu v O. u K. V. o propuštění vězně J. V., fotokopii usnesení Nižšího 
vojenského prokurátora PSP–47 Brno o účasti J. V. na amnestii ze dne 4. 5. 1953 
(tyto fotokopie byly pořízeny VÚAP) a dopis VÚAP ze dne 31. 3. 2000, v němž se 
obviněnému J. V. sděluje, že k žádosti jeho obhájce mu zasílají ověřenou kopii 
rozsudku NVS Brno–PSP 47 sp. zn. Vt 66/52 s tím, že trestní spis byl v roce 
1984 skartován a v archivu se dochoval pouze rozsudek. Ve vyjádření obhájce 
uvedl, že stížnost pro porušení zákona pokládá za oprávněnou a navrhl, aby 
Nejvyšší soud vyslovil porušení zákona rovněž  z důvodů uvedených v § 1 odst. 2 
zák. č. 119/1990 Sb. a podle § 271 odst. 1 tr. ř. sám rozhodl tak, že se podle 
§ 226 písm. b) tr. ř. obviněný zprošťuje obžaloby. 

Podle § 267 odst. 3 tr. ř. Nejvyšší soud  přezkoumá zákonnost a odůvodněnost 
těch výroků rozhodnutí, proti nimž stížnost pro porušení zákona směřuje, v 
rozsahu a z důvodů v ní uvedených, jakož i řízení napadené části rozhodnutí 
předcházející. Na překážku úplnému splnění uvedené povinnosti bylo, že Nejvyšší 
soud neměl k dispozici příslušný trestní spis. Podle sdělení Vojenského 
ústředního archivu ze dne 18. 4. 2000 předmětný spis  byl v roce 1984 skartován 
a trvale byl archivován pouze rozsudek. Z dalšího dopisu VÚAP ze dne 11. 2. 
2005  vyplývá, že originál rozsudku byl poškozen při povodních v roce 2002 a v 
současné době se nachází v mrazírnách v  K. Rekonstrukce justiční dokumentace 
dosud neproběhla, přičemž se předpokládá, že zatopený archivní materiál nebude 
k dispozici dříve než na konci roku 2005. 

Za této situace musel Nejvyšší soud nejdříve rozhodnout, zda má vůbec dostatek 
podkladů proto, aby mohl o podané stížnosti pro porušení zákona rozhodnout. 
Nepochybnou skutečností spolehlivě prokázanou opisem rejstříku trestů ze dne 2. 
2. 2005 vyžádaného Nejvyšším soudem je to, že obviněný J. V., byl odsouzen 
Nižším vojenským soudem Brno dne 19. 12. 1952, pod čj. Vt 66/52, podle § 270 
odst. 1 písm. b) tr. zák. k trestu 18 měsíců odnětí svobody nepodmíněně, z 
něhož mu byl amnestií k 4. 5. 1953 prominut 1 rok. Tento údaj plně koresponduje 
s kopií (byť neověřené) žaloby býv. Nižšího vojenského prokurátora Ostrava  ze 
dne 24. 11. 1952, čj. Vt 340/52, s obsahem rozsudku býv. Nižšího vojenského 
soudu PSP 47 Brno ze dne 19. 12. 1952, sp. zn. Vt 66/52, ověřeného VÚA, a s 
dalšími získanými doklady jako např. s usnesením býv. Nižší vojenské 
prokuratury Brno ze dne 11. 5. 1953, čj. Np–107/52, kterým bylo rozhodnuto,  že 
obviněný J. V. je účasten  amnestie prezidenta republiky ze dne 4. května 1953 
a že se mu podle článku  II. promíjí trest odnětí svobody v trvání 1 roku, 
jakož i s obsahem dopisu Vězeňského ústavu O. u K. V. ze dne 4. 5. 1953, čj. 
11004/53-T, podle něhož byl dne 4. 5. 1953 vězeň J. V., odsouzený Nižším 
vojenským soudem v Brně rozsudkem ze dne 19. 12. 1952, čj. Vt 66/52, k trestu 
18 měsíců, propuštěn následkem amnestie prezidenta republiky z trestu na 
svobodu. Dále Nejvyšší soud konstatoval, že zmíněná žaloba i rozsudek svým 
obsahem i formou odpovídají dobovým justičním dokumentům, s nimiž se seznámil v 
jiných obdobných projednávaných případech. Za této situace neshledal dostatek 
rozumných důvodů k pochybnostem o autentičnosti předloženého rozsudku, který mu 
však za této důkazní situace umožnil přezkoumat jen správnost vlastního 
rozsudku, nikoli též řízení, které mu předcházelo. 

Podle ustanovení § 270 odst. 1 písm. b) tr. zák. 1950  kdo  se  úmyslně  vyhne  
plnění  služební povinnosti nebo služebního úkonu tím, že padělá listinu, 
předstírá nemoc, použije jiného úskoku nebo se odvolává na náboženské nebo jiné 
přesvědčení, bude potrestán odnětím svobody na šest měsíců až pět let.

Podle § 1 odst. 1 zák. č. 119/1990 Sb., o soudní rehabilitaci, ve znění 
pozdějších předpisů platí, že účelem tohoto zákona je mimo jiné zrušit 
odsuzující soudní rozhodnutí za činy, které v rozporu s principy demokratické 
společnosti respektující občanská politická práva a svobody zaručené Ústavou a 
vyjádřené v mezinárodních dokumentech a mezinárodních právních normách 
označoval zákon za trestné.

Podle § 1 odst. 2 téhož zákona platí, že činy, které směřovaly k uplatnění práv 
a svobod občanů zaručených Ústavou a vyhlášených ve Všeobecné deklaraci 
lidských práv a v navazujících mezinárodních paktech o občanských a politických 
právech, byly československými trestními zákony prohlášeny za trestné v rozporu 
s mezinárodním právem a mezinárodnímu právu odporovalo také jejich trestní 
stíhání a trestání.

Z obsahu citovaného rozsudku bývalého Nižšího vojenského soudu v Brně PSP 47 v 
trestní věci obviněného J. V. bylo zjištěno, že obviněný se trestného činu 
vyhýbání se služební povinnosti  podle § 270 odst. 1 písm. b) tr. zák. 1950, 
měl dopustit tím, že „dne 1. 11. 1952 u svého útvaru v K. po nástupu vojenské 
základní služby odmítl obléci si vojenský stejnokroj a plniti povinnosti 
související s výkonem vojenské základní služby a odvolával se na to, že je 
svědek J. a že mu to jeho víra nedovoluje“. Z odůvodnění napadeného rozhodnutí 
vyplývá, že obviněný se k uvedenému jednání doznal a na svoji obhajobu  neuvedl 
nic podstatného, udal jen, že jeho vyznání mu nedovoluje plnit občanské 
povinnosti, pokud jsou v rozporu s biblí. Tuto obhajobu z hlediska posouzení 
viny považoval nižší vojenský soud  za bezvýznamnou, vysvětlující pouze 
pohnutky jednání obviněného, s tím, že z ústavou zaručené svobody vyznání nesmí 
žádný občan vyvozovat, že by jej jeho náboženské vyznání mohlo zbavit 
povinnosti plnit uložené občanské povinnosti.

Jak je zřejmé z napadeného rozhodnutí obviněný se dopustil jednání kladeného mu 
za vinu, jež bylo kvalifikováno jako trestný čin vyhýbání se služební 
povinnosti podle § 270 odst. 1 písm. b) tr. zák. 1950, z důvodu svého 
náboženského přesvědčení. Zde je na místě připomenout závěry nálezu Ústavního 
soudu ČR ze dne 11. 3. 2003, sp. zn. I. ÚS 671/01 a navazujícího rozsudku 
Nejvyššího soudu ČR ze dne 22. 5. 2003, sp. zn. 15 Tz 67/2003, v jiné obdobné 
trestní věci, z roku 1953, že pokud obviněný odmítl konat vojenskou službu z 
důvodu svého náboženského přesvědčení, a toto jeho jednání bylo reálně 
projeveným osobním rozhodnutím diktovaným svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval již i Ústavou 9. května č. 150/1948 Sb. zaručené právo na 
svobodu svědomí a náboženského přesvědčení. Ačkoli cit. ústava  deklarovala v § 
15 odst. 1 svobodu svědomí, zároveň ji nepřípustně omezila již v odstavci 2 
citovaného ustanovení, podle něhož mj. víra nebo přesvědčení nemůže být nikomu 
na újmu, nemůže však být důvodem k tomu, aby někdo odpíral plnit občanskou 
povinnost uloženou mu zákonem. Deklarovanou svobodu svědomí tak negovala i v § 
34 odst. 2 tak, když stanovila každému občanu povinnost mj. konat vojenskou 
službu. Navíc v době, kdy se obviněný měl dopustit protiprávního jednání, 
tehdejší právní řád neumožňoval alternativu k výkonu základní vojenské služby 
pro případy, kdyby její výkon vedl k popření náboženského přesvědčení 
jednotlivce. Vzhledem k uvedenému a s odkazem na výše citované výkladové teze 
vztahující se k naplňování svobody svědomí jednotlivce i z pohledu dnes 
platných norem, především čl. 15 odst. 1 Listiny základních práv a svobod, 
nelze považovat jednání obviněného spočívající v nenastoupení služby v 
ozbrojených silách v roce 1953 za trestný čin. 

Na základě toho Nejvyšší soud podle § 268 odst. 2 tr. ř. vyslovil, že napadeným 
rozsudkem byl v neprospěch obviněného J. V. porušen zákon v ustanovení § 270 
odst. 1 písm. b) tr. zák. 1950, jímž byl uznán vinným v rozporu s důvody 
uvedenými v ustanoveních § 1 odst. 1, odst. 2 zák. č. 119/1990 Sb., o soudní 
rehabilitaci, ve znění pozdějších předpisů. Uvedená ustanovení plně vystihují 
podstatu a důvody porušení zákona v dané věci a proto nebylo nutno vyslovovat 
zvlášť porušení zákona v ustanovení  § 2 odst. 3 tr. ř. (zák. č. 87/1950 Sb.), 
jak to navrhovala stížnost pro porušení zákona. Podle  § 269 odst. 2 tr. ř. pak 
napadený rozsudek zrušil včetně dalších rozhodnutí na zrušený rozsudek obsahově 
navazujících, pokud vzhledem ke změně, k níž došlo zrušením, pozbyla podkladu,  
a protože Nejvyšší soud neměl vzhledem k výše uvedenému pochybnosti o 
správnosti skutkových zjištění napadeného rozsudku, shledal, že může podle § 
271 odst. 1 tr. ř. sám ve věci rozhodnout. Protože skutek, pro který byla na 
obviněného podána obžaloba, nebylo možno z důvodů shora podrobně rozvedených 
pokládat za trestný čin, Nejvyšší soud obviněného J. V.  podle § 226 písm. b) 
tr. ř. obžaloby zprostil.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 8. března 2005

Předseda senátu:

JUDr. Juraj  M a l i k  

	

	
