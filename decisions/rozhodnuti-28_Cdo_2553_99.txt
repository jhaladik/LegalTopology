Soud: Nejvyšší soud

Spisová značka: 28 Cdo 2553/99

Datum rozhodnutí: 21.03.2001

Typ rozhodnutí: ROZSUDEK


Kategorie rozhodnutí: C


Podána ústavní stížnost.



28 Cdo 2553/99

28 Cdo 2556/99

28 Cdo 2559/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud rozhodl v senátě složeném z předsedy JUDr. Milana Pokorného, 
CSc., a soudců JUDr. Julie Muránské a JUDr. Josefa Rakovského o dovolání JUDr. 
J. O., a o dovolání Dr. Ing. F. B. a V. B., zastoupených advokátem, proti 
rozsudku Městského soudu v Praze z 30.4.1998, sp.zn. 22 Co 512/97, i o dovolání 
M. O., zastoupené advokátem, proti usnesení Městského soudu v Praze z 
11.6.1999, sp.zn. 55 Co 243/99, tedy proti rozhodnutím vydaným v právní věci 
vedené u Obvodního soudu pro Prahu 2 pod sp.zn. 16 C 151/91 / žalobců A. Dr. 
Ing. F. B. a B. V. B. proti žalovaným 1. Doc. JUDr. J. O., zastoupenému 
advokátem, 2. M. O., 3. JUDr. J. O. a 4. České republice - Městské části Praha 
2, 120 00 Praha 2, Náměstí Míru 20, o vydání nemovitostí a o určení 
vlastnictví /, takto: 

I. Dovolání dovolatelů Dr. Ing. F. B. a V. B. proti rozsudku Městského soudu v 
Praze z 30.4.1998, sp.zn. 22 Co 512/97, se zčásti zamítá a zčásti odmítá. .

II. Dovolání dovolatele JUDr. J. O. proti rozsudku Městského soudu v Praze z 
30.4.1998, sp.zn. 22 Co 512/97, se odmítá.

 III. Dovolání dovolatelky M. O. proti usnesení Městského soudu z 11.6.1999, 
sp.zn. 55 Co 243/99, se odmítá.

IV.Žádný z účastníků řízení nemá právo na náhradu nákladů řízení o dovolání. 

O d ů v o d n ě n í :

	O žalobách žalobce Dr. Ing. F. B. / podané u soudu 27.4.1992 / a V. B. 
/ podané u soudu 31.7.1991 /, jež byly spojeny ke společnému projednání, 
rozhodl Obvodní soud pro Prahu 2 rozsudkem z 24.3.1997, čj. 16 C 151/91-283.

 	Tímto rozsudkem soudu prvního stupně bylo především určeno, že 
vlastnictví jedné ideální poloviny domu čp. 62 v P. - V., jakož i ideální 
poloviny pozemků parc. č. 1313/2 a parc. č. 1314 v P. - V. je " český stát". 
Byl však zamítnut žalobní návrh na určení že český stát je vlastníkem i další 
ideální poloviny uvedených nemovitostí.

	Dalším výrokem téhož rozsudku soudu prvního stupně bylo žalovaným Doc. 
JUDr. J. O., a žalované M. O. uloženo uzavřít se žalobkyní V. B. dohodu o 
vydání jedné ideální čtvrtiny domu čp. 62 v P. - V. a také žalovanému JUDr. J. 
O. bylo uloženo uzavřít se žalobkyní V. B. dohodu o vydání další ideální 
čtvrtiny tohoto domu.

	Stejně tak bylo žalovaným Doc. JUDr. J. O. a M. O. uloženo uzavřít se 
žalobkyní V. B. dohodu o vydání jedné ideální čtvrtiny pozemků parc. č. 1313/2 
a parc. č. 1314 v P. - V. a také žalovanému JUDr. J. O. bylo uloženo uzavřít se 
žalobkyní V. B. dohodu o vydání další ideální čtvrtiny uvedených pozemků.

	Byl zamítnut žalobní návrh, aby také České republice - Městské části 
Praha 2 bylo uloženo uzavřít se žalobkyní V. B. dohodu o vydání jedné ideální 
poloviny domu čp. 62 a pozemků parc. č. 1313/2 a parc. č. 1314 v P. - V.

	Bylo rozhodnuto, že žalovaní Doc. JUDr. J. O., M. O. a JUDr. J. O. jsou 
povinni zaplatit žalobkyni V. B. na náhradu nákladů řízení 5.295 Kč do 3 dnů od 
právní moci rozsudku. 

	Bylo také rozhodnuto, že žalobkyně V. B. a všichni žalovaní nemají vůči 
sobě právo na náhradu nákladů řízení; také ve vztahu mezi žalobcem Dr. Ing. B. 
a všemi žalovanými bylo rozhodnuto, že vůči sobě nemají právo na náhradu 
nákladů řízení. 

	 Žalované České republice - Městské části Praha 2 nebylo přiznáno právo 
na náhradu nákladů řízení vůči žalobkyni V. B.

	Bylo rovněž uloženo žalovaným Doc. JUDr. J. O., M. O. a JUDr. J. O., 
aby na účet Obvodního soudu pro Prahu 2 zaplatili na úhradu placeného 
znalečného 5.594, 20 Kč do 3 dnů od právní moci rozsudku. 

	V odůvodnění tohoto rozsudku Obvodního soudu pro Prahu 2 z 24.3.1997, 
čj. 16 C 151/91-283, bylo k jednotlivým citovaným výrokům rozsudku uváděno: 

	Soud prvního stupně byl toho názoru, že na straně žalobce Dr. Ing. F. 
B. je dán naléhavý právní zájem / § 80 písm c) občanského soudního řádu / na 
požadovaném určení; soud tento závěr dovozoval především z toho , že uvedený 
žalobce uplatňuje proti státu nárok na náhradu škody, způsobené nezákonným 
rozhodnutím a trestem, když rozsudky jimiž byl odsouzen, byly zrušeny a řízení 
bylo zastaveno ; soud prvního stupně měl za to, že vyhovění určovací žalobě v 
daném případě je zapotřebí, aby žalobce mohl požadovat k uspokojení svého 
zmíněného nároku na náhradu škody vrácení poloviny uvedených nemovitostí.

	Soud prvního stupně byl dále toho názoru, že smlouva a dohoda, kterými 
žalované fyzické osoby nabyly dům čp. 62 v P. - V. do vlastnictví a pozemky 
parc. č. 1313/2 a parc. č. 1314 do osobního užívání jsou neplatné, neboť byly 
získány v rozporu s tehdy platnými předpisy, jmenovitě cenovými. Na základě 
výsledků provedeného dokazování nepokládal soud prvního stupně za důvodné 
námitky žalovaných fyzických osob, že tu došlo k nabytí vlastnictví k 
nemovitostem / uváděných žalobci / vydržením, a to protože soud prvního stupně 
měl za to, že tu na straně žalovaných fyzických osob nebyla prokázána dobrá 
víra, že jim patří jimi držené nemovité věci.

	Na straně žalobkyně V. B. neshledal soud prvního stupně doložen 
naléhavý první zájem na požadovaném určení jejího vlastnictví k nemovitosti, 
když tato žalobkyně uplatňovala zároveň žalobu o uložení povinnosti k uzavření 
dohody o vydání nemovitostí, tedy žalobu o plnění ve smyslu ustanovení § 80 
písm. b/ občanského soudního řádu.

	Podle závěru soudu prvního stupně žalobkyně V. B. je oprávněnou osobou 
podle ustanovení zákona č. 403/1990 Sb. a žalovaní jsou pak povinnými osobami 
podle ustanovení téhož zákona, kteří domovní nemovitost nabyli v rozporu s 
tehdy platnými předpisy. Ohledně žalované České republiky - Městské části Praha 
2 dospěl soud prvního stupně k závěru, že není v této právní věci pasívně 
legitimována. 

	Výroky o nákladech řízení byly soudem prvního stupně odůvodněny 
ustanoveními § 142 odst. 1, § 148 odst. 1 a § 151 občanského soudního řádu.

O odvoláních žalobců a o odvolání žalovaných Doc. JUDr. J. O., JUDr. J. O. a M. 
O. rozhodl Městský soud v Praze rozsudkem z 30.4. 1998, sp.zn. 22 Co 512/97.

Rozsudek soudu prvního stupně byl rozsudkem odvolacího soudu změněn ve výroku, 
označeném I., tak, že žalobní návrh na určení, že vlastníkem jedné ideální 
poloviny domu čp. 62 v P. - V. a jedné ideální poloviny pozemků parc. č. 1313/2 
a parc. č. 1314 v P. - V. je český stát,byl zamítnut. Další výroky rozsudku 
soudu prvního stupně ve věci samé, označené II., III. a V. byly potvrzeny. 
Změněn také byl výrok rozsudku soudu prvního stupně, označený IV., a to tak, že 
byl zamítnut žalobní návrh žalobkyně V. B. na uložení povinnosti žalovaných 
Doc. JUDr. J. O., M. O. a JUDr. J. O. uzavřít s touto žalobkyní dohodu o vydání 
jedné ideální čtvrtiny pozemků parc. č. 1313/2 a parc. č. 1314 v P. - V.

Ve výrocích o nákladech řízení byl rozsudek soudu prvního stupně změněn, tak že 
žalobkyně V. B. a žalovaní Doc. JUDr. J. O., M. O. a JUDr. J. O. nemají 
navzájem právo na náhradu nákladů řízení ; další změna se týkala náhrady 
nákladů řízení ze strany žalobce Dr. Ing. F. B. vůči žalovanému Doc. JUDr. J. 
O., částkou 7.625 Kč a vůči žalovanému JUDr. J. O. částkou 1.140 Kč, a to v 
obou případech do tří dnů od právní moci rozsudku ; změna se týkala také toho, 
že bylo rozhodnuto, že žalovaní M. O. a žalovaná Česká republika - Městská část 
Praha 2 nemají navzájem právo na náhradu nákladů řízení ; byl zrušen výrok o 
povinnosti všech žalovaných / s výjimkou žalované České republiky - Městské 
části Praha 2 / zaplatit náhradu soudem vyplaceného znalečného částkou 5.594,20 
Kč ; jinak byl výrok rozsudku soudu prvního stupně ohledně nákladů řízení před 
soudem prvního stupně potvrzen; v uvedeném rozsahu zrušení byla věc vrácena 
soudu prvního stupně k dalšímu řízení. O nákladech odvolacího řízení bylo 
odvolacím soudem rozhodnuto, že žalobce Dr. Ing. F. B. je povinen nahradit 
žalovanému Doc. JUDr. J. O., 3.800 Kč a žalované M. O. 3.800 Kč, oběma do 3 dnů 
od právní moci rozsudku. Bylo také rozhodnuto, že žalobkyně V. B. a všichni 
žalovaní nemají navzájem právo na náhradu nákladů řízení odvolacího ; bylo 
rovněž rozhodnut, že žalobce Dr. Ing. B. a žalovaný JUDr. J. O. a žalovaná 
Česká republika - Městská část Praha 2 nemají navzájem právo na náhradu nákladů 
odvolacího řízení. 

Výrokem rozsudku odvolacího soudu byl zamítnut návrh žalobkyně V. B., žalobce 
Dr. Ing. B. a žalovaného JUDr. J. O. na připuštění dovolání proti rozsudku 
odvolacího soudu.

V odůvodnění rozsudku odvolacího soudu bylo nejprve uvedeno, že odvolací soud 
neshledal žádné pochybení v postupu soudu prvního stupně v řízení před tímto 
soudem co do vyrozumění žalovaných JUDr. J. O. a M. O. o konaných jednáních a o 
místním ohledání, jakož i o provedení výslechu těchto žalovaných jako účastníků 
řízení.

Dále bylo v rozsudku odvolacího soudu uvedeno, že odvolací soud na rozdíl od 
soudu prvního stupně neshledal na straně žalobce Ing. Dr. B. naléhavý právní 
zájem / ve smyslu ustanovení § 80 písm.c ) občanského soudního řádu / na 
určení, že vlastníkem poloviny nemovitostí, o než v tomto řízení jde, je český 
stát ; odvolací soud nesdílel názor soudu prvního stupně, že otázka vyřešení 
vlastnictví je otázkou předběžnou, která tu může ovlivnit postup v soudním 
řízení v jiné právní věci, v níž se žalobce Dr. Ing. B. domáhá vůči státu 
náhrady škody podle ustanovení zákona č. 58/1969 Sb. Odvolací soud poukazoval 
dále na to, že tento žalobce se svého nároku domáhal původně podle ustanovení 
zákona č. 87/1991 Sb., přičemž tento žalobce podal ohledně takového nároku 
žalobu u soudu po uplynutí prekluzívní lhůty uvedené v § 5 odst. 4 zákona č. 
87/1991 Sb.; teprve v průběhu řízení uplatnil svůj žalobní návrh podle obecných 
občanskoprávních předpisů a nikoli podle zákona č. 87/1991 Sb., jako předpisu 
speciálního. 

 Ohledně výroku rozsudku soudu prvního stupně, týkajícího se zamítnutí 
žalobního návrhu na určení, že vlastníkem i druhé ideální poloviny domu čp. 62 
v P. - V. a pozemků parc. č. 1313/2 a parc. č. 1314 je český stát, se odvolací 
soud plně ztotožnil s posouzením věci soudem prvního stupně a tento výrok 
potvrdil jako správný podle ustanovení § 219 občanského soudního řádu. 

Ohledně výroku rozsudku soudu prvního stupně, týkajícího se povinnosti 
žalovaných / s výjimkou České republiky - Městské části Praha 2 / uzavřít se 
žalobkyní V. B. dohodu o vydání celkem dvou ideálních čtvrtin domu čp. 62 v P. 
- V., dospěl odvolací soud k závěru o potvrzení tohoto výroku rozsudku soudu 
prvního stupně, i když vycházel z jiných důvodů než soud prvního stupně. 
Odvolací soud měl za to, že kupní smlouva, jíž žalovaní J., M. a J. O. nabyli 
dům čp. 62 v P. - V., nebyla platná, protože ze strany prodávající organizace 
nebyla podepsána osobou k tomu oprávněnou / ve smyslu tehdy platné vyhlášky č. 
154/1971 Sb./, když tuto smlouvu podepisující osoba nebyla vybavena zvláštní 
plnou mocí k uzavření kupní smlouvy, protože tento úkon nebyl úkonem, jenž by 
se týkal vlastní činnosti organizace / kterou tu byl bývalý Nejvyšší soud 
ČSSR/. S poukazem i na ustanovení § 40 odst. 3 občanského zákoníku dospěl proto 
odvolací soud k závěru, že tu šlo u smlouvy z 28.6.1978 o převodu domu čp. 62 v 
P., P. ulice č. 62, o neplatný právní úkon, a proto žalované Doc. JUDr. J. O., 
M. O. a JUDr. J. O. posoudil jako osoby povinné k vydání věci podle ustanovení 
§ 4 odst. 2 zákona č. 403/1990 Sb. 

Ohledně pozemků, které byly v daném případě dány do osobního užívání v 
souvislosti s převodem domu čp. 62 v P. - V., byl odvolací soud toho názoru, že 
je třeba vyjít z kogentního ustanovení § 10 odst. 6 zákona č. 403/1990 Sb., 
podle něhož se tyto pozemky nevydávají.

Výrok rozsudku soudu prvního stupně, týkající se zamítnutí žalobního návrhu 
proti žalované České republice - Městské části Praha 2, odvolací soud potvrdil 
jako správný podle ustanovení § 219 občanského soudního řádu, protož tu byl 
shodného právního názoru jako soud prvního stupně. 

Výroky o nákladech řízení odůvodnil odvolací soud ustanoveními § 224 odst. 1 a 
2, § 142 odst. 2 a ustanoveními vyhlášek č. 270/1990 Sb. a č. 177/1996 Sb. 
Pokud šlo o zrušení výroku o náhradě nákladů řízení vůči státu a o vrácení 
spisu k dalšímu řízení ohledně této otázky, poukazoval odvolací soud i na to, 
že svým dřívějším usnesením z 29.4.1998 zrušil usnesení soudu prvního stupně, 
jímž byla znalci přiznána znalecká odměna /5.594,20 Kč / a nové rozhodnutí 
soudu prvního stupně tu v době rozhodování odvolacího soudu vydáno nebylo. 

 Návrh na vyslovení přípustnosti dovolání, který byl uplatněn třemi účastníky 
řízení byl odvolacím soudem zamítnut s tím, že v rozsudku odvolacího soudu 
nešlo o řešení otázek zásadního právního významu po právní stránce. 

Usnesením Městského soudu v Praze z 31.7.1998, sp.zn. 55 Co 43/98, došlo pak 
ještě ke zrušení usnesení Obvodního soudu pro Prahu 2 z 12.6.1998, čj. 16 C 
151/91-450, jímž bylo nařízeno předběžné opatření o uložení povinnosti třech 
již uvedených žalovaných / s výjimkou žalované České republiky - Městské části 
Praha 2/ zdržet se převodu, zatěžování věcnými břemeny či zástavním právem, 
jakož i nájmu domu čp. 62 a pozemků parc.č. 1313/2 a parc. č. 1314 v P. - V., a 
v tomto rozsahu byla odvolacím soudem projednávaná právní věc vrácena soudu 
prvního stupně k dalšímu řízení. 

Odvolací soud pro Prahu 2 vydal poté ještě v této právní věci usnesení z 
25.9.1998, čj. 16 C 151/91-490 / jímž nařídil předběžné opatření spočívající v 
uložení povinnosti třem žalovaným fyzickým osobám zdržet se převodu, zatěžování 
zástavním právem nebo věcnými břemeny či nájmu domu čp. 62 a pozemků parc. č. 
1313/2 a parc. č. 1314 v P. - V. /. Toto usnesení soudu prvního stupně bylo 
usnesením Městského soudu v Praze ze 17.2.1998, sp.zn. 55 Co 199/98, změněno 
jen tak, že se zamítá návrh žalobců na vydání předběžného opatření 
spočívajícího v uložení povinnosti uvedených tří žalovaných fyzických osob 
zdržet se poskytnutí uvedených nemovitostí do nájmu ; jinak bylo usnesení soudu 
prvního stupně o předběžném opatření potvrzeno.

Následovalo pak ještě vydání usnesení Obvodního soudu pro Prahu 2 z 11.3.1999, 
čj. 16 C 151/91-533, jímž bylo uloženo žalobci Dr. Ing. B. zaplatit na účet 
Obvodního soudu pro Prahu 2 na úhradu znalečného 2.734,60 Kč do 3 dnů od právní 
moci usnesení. Také žalobkyni V. B. bylo uloženo zaplatit na účet Obvodního 
soudu pro Prahu 2 na tentýž účel a v téže lhůtě 1.367,30 Kč. Také žalovanému 
Doc. JUDr. J. O., a žalované M. O. bylo uloženo zaplatit na účet Obvodního 
soudu pro Prahu 2 na tentýž účel a v téže lhůtě společně a nerozdílně 683,60 
Kč ; povinnost zaplatit 683,60 Kč na účet Obvodního soudu pro Prahu 2 byla 
uložena i žalovanému JUDr. J. O. Usnesením Městského soudu v Praze z 11.6.1999, 
sp.zn. 55 Co 243/99, bylo citované usnesení soudu prvního stupně z 11.3.1999 
změněno tak, že žalovaným Doc. JUDr. J. O., a M. O. bylo uloženo zaplatit na 
účet Obvodního soudu pro Prahu 2 společně a nerozdílně 2.734,60 Kč a žalovanému 
JUDr. J. O. 2.734,60 Kč, vše ve lhůtě do 3 dnů od právní moci usnesení. Ve 
vztahu k žalobcům bylo uvedeným žalovaným uloženo zaplatit jim na náhradu 
nákladů řízení po 375 Kč / a to u dvou žalovaných J. O. a M. O. společně a 
nerozdílně / a u žalovaného J. O. tatáž částka k úhradě od něho/. 

Rozsudek Městského soudu v Praze z 30.4.1998, sp.zn. 22 Co 512/97, byl doručen 
zástupcům účastníků řízení a dále Městské části Praha 2 a také žalovanému JUDr. 
J. O. ve dnech 29.7. a 30. 7.1998. Dovolání žalobců proti tomuto rozsudku bylo 
u Obvodního soudu pro Prahu 2 podáno dne 28.8.1998 a dovolání žalovaného JUDr. 
J. O. dne 27.8.1998, tedy ve lhůtě stanovené v § 240 odst. 1 občanského 
soudního řádu / ve znění před novelizací zákonem č. 30/2000 Sb./. 

Usnesení Městského soudu v Praze z 11.6.1999, sp.zn. 55 Co 243/99, bylo 
doručeno advokátu, který v řízení zastupoval žalovanou M. O., dne 24.6.1999 a 
dovolání ze strany této žalované bylo podáno u Obvodního soudu pro Prahu 2 dne 
26.7.1999, tedy ve lhůtě stanovené v § 240 odst. 1 občanského soudního řádu / v 
již uvedeném znění/.

Ve svém dovolání z 26.8.1998 proti rozsudku Městského soudu v Praze z 
30.4.1998, sp.zn. 22 Co 512/97, žalovaný JUDr. J. O., navrhoval, aby dovolací 
soud zrušil tento rozsudek ve výroku, jímž byl potvrzen výrok rozsudku soudu 
prvního stupně ukládajícím tomuto žalovanému povinnost uzavřít se žalobkyní V. 
B. dohodu o vydání jedné ideální čtvrtiny domu čp. 62 v P. - V. Co do 
přípustnosti dovolání poukazoval tento dovolatel na ustanovení § 239 odst. 2 
občanského soudního řádu a co do důvodu dovolání na důvody, které jsou obsaženy 
v ustanoveních § 241 odst. 3 písm. a/, b/, c/ a d/ občanského soudního řádu. 
Uvedený dovolatel zdůrazňoval ve svém dovolání, že vzhledem ke svému věku / 
tehdy krátce po 18.letech věku / byl v dobré víře, že smlouva o převodu domu 
čp. 62 v P. - V. ze dne 28.6.1978 byla platná, takže je přesvědčen o tom, že u 
něho došlo ohledně čtvrtinového spoluvlastnického dílu k vydržení vlastnictví. 
Tato otázka nebyla v řízení u odvolacího soudu potřebným způsobem objasňována, 
takže ohledně právního závěru odvolacího soudu o tom, zda tu k vydržení 
nedošlo,nelze posoudit, o co se tento závěr opírá. Dovolatel JUDr. J. O., 
přitom vycházel z právního názoru, že tu bylo možné vydržení podílu nemovitosti 
i jen jedním ze spoluvlastníků nemovitosti.

Dovolatelé Dr. Ing. F. B. a V. B. ve svém dovolání z 28.8.1998 proti rozsudku 
Městského soudu v Praze z 30.4.1998, sp.zn. 22 Co 512/97, navrhovali, aby 
dovolací soud zrušil rozsudek odvolacího soudu v prvním, čtvrtém, šestém a 
sedmém odstavci výroku tohoto rozsudku, jakž i ve výrocích o povinnosti obou 
žalobců hradit náklady odvolacího řízení částkou 3.800 Kč a dále i ve výroku o 
tom, že žalobce Dr. Ing. B. a žalovaný JUDr. J. O. a žalovaný stát nemají 
navzájem právo na náhradu nákladů odvolacího řízení , a posléze i ve výroku o 
tom, že žalobkyně V. B. a všichni žalovaní nemají navzájem právo na náhradu 
nákladů odvolacího řízení. Uvedení dovolatelé navrhovali, aby věc byla vrácena 
k dalšímu řízení, popřípadě i po zrušení rozsudku soudu prvního stupně. Co do 
přípustnosti dovolání poukazovali tito dovolatelé na ustanovení § 238 odst. 1 
písm. a/ občanského soudního řádu a na ustanovení § 239 odst. 2 občanského 
soudního řádu a co do důvodů dovolání měli za to, že rozsudek odvolacího soudu 
spočívá na nesprávném právním posouzení věci / § 241 odst. 3 písm. d) 
občanského soudního řádu/.

V tomto dovolání dovolatelé Dr. Ing. B. a V. B. zdůrazňovali, že je nesprávný 
právní závěr odvolacího soudu o tom, že žalobci nemají naléhavý právní zájem na 
určení vlastnictví státu k ideální polovině nemovitostí uváděných v jejich 
žalobě. Naléhavý právní zájem ( § 80 písm. c/ občanského soudního řádu ) na 
tomto určení spočíval u žalobců v tom, že žalobci v jiném řízení ( vedeném u 
Obvodního soudu pro Prahu 4 pod sp.zn. 30 C 289/95) uplatňovali zároveň vůči 
státu nárok na náhradu škody podle ustanovení zákona č. 58/1969 Sb., v tomto 
řízení žalované fyzické osoby nebyly účastníky řízení a pro toto řízení by bylo 
navrhované určení vlastnictví státu významné, protože jinak žalované osoby, 
proti nimž směřuje žaloba v tomto řízení, by nebyly rozsudkem o náhradu škody 
vázány ; žalobci se také bez tohoto určení vlastnictví nemohou domoci věcné 
restituce, ale jen finanční náhrady za škodu, která jim vznikla nezákonným 
rozhodnutím. Dovolatelé ještě dodávali, že v tomto řízení o určení vlastnictví 
nešlo, podle jejich názoru, o řešení předběžné otázky, jak to měl mylně za to 
odvolací soud . 

Dovolatelé Dr. Ing. B. a V. B. vytýkali odvolacímu soudu také nesprávné právní 
posouzení otázky neplatnosti dohody o osobním užívání pozemků v daném případě, 
když tato dohoda nebyla platně uzavřena a žalované fyzické osoby jsou dosud v 
katastru nemovitostí zapsány jako vlastníci těchto pozemků. 

Dovolatelé Dr. Ing. B. a V. B. trvali na svém názoru, že tu jde o řešení otázek 
zásadního právního významu a žádali , "aby dovolací soud tyto otázky posoudil 
jako předběžné" a dovodil, že jsou zde podmínky k vyslovení přípustnosti 
dovolání a rozhodl o dovoláním napadených výrocích rozsudku odvolacího soudu 
meritorně. Podle názoru uvedených dovolatelů odvolací soud při úvaze o možnosti 
podat soudu žalobu o určení ( ve smyslu ustanovení § 80 písm. c/ občanského 
soudního řádu ), když má žalobce možnost podat žalobu o plnění ( ve smyslu 
ustanovení § 80 písm. b/ občanského soudního řádu ), nebral zřetel na to, že tu 
jde o specifický případ, kdy je na místě, aby bylo zvláště určeno, a to výrokem 
rozsudku soudu, že polovina žalobci uváděných nemovitostí náleží státu ; podle 
názoru uvedených dovolatelů nelze totiž vyloučit, že by se žalovaná Česká 
republika- Městská část Praha 2 bránila vydání věcí a zápisu vlastnického práva 
svědčícího žalobkyni V. B. odkazem na to, že k tomu žalovanou Českou republiku 
- Městskou část Praha 2 neváže žádná povinnost, když stát není zapsán v 
katastru nemovitostí jako vlastník nemovitostí, o než jde v tomto řízení, a 
není ani jejich držitelem. Také ohledně výroku rozsudku odvolacího soudu, jímž 
byl potvrzen výrok rozsudku soudu prvního stupně o zamítnutí žalobního návrhu 
směřujícího proti žalované České republice - Městské části Praha 2 co do 
povinnosti uzavřít se žalobkyní V. B. dohodu o vydání jedné ideální poloviny 
domu čp. 62 v P. - V. s pozemky parc. č. 1313/2 a parc. č. 1314, měli uvedení 
dovolatelé za to,že žalovaná Česká republika - Městská část Praha 2 tu je 
povinnou osobou, která s věcmi nakládala za okolností uvedených v § 1 zákona č. 
403/1990 Sb. Dovolatelé Dr. Ing. B. a V. B. měli za to, že tu musí být 
dostatečný podklad pro příslušný katastrální úřad k zápisu nových vlastnických 
vztahů pro případ, že by se některá z povinných osob takovému zápisu bránila. 

Také výroky o nákladech řízení v rozsudku odvolacího soudu pokládali uvedené 
dovolatelé za nesprávné v souvislosti s výroky odvolacího soudu ve věci samé.

Dovolatelka M. O. ve svém dovolání z 19.7.1999 proti usnesení Městského soudu v 
Praze z 11.6.1999, sp.zn. 55 Co 243/99, navrhovala, aby dovolací soud toto 
usnesení zrušil a aby věc vrátil k dalšímu řízení o náhradě nákladů řízení. 
Byla toho názoru, že toto usnesení spočívá na nesprávném právním názoru. 
Zdůrazňovala, že v případě nároku žalobkyně V. B. nešlo o " část řízení", jak 
to měl za to odvolací soud, když její restituční nárok se prolínal celým 
řízením od jeho zahájení až do vynesení rozsudku odvolacího soudu. Nebyl také 
žádný důvod, aby tu byla stanovena platební povinnost žalované M. O. společně a 
nerozdílně se žalovaným Doc. JUDr. J. O.; tato solidární platební povinnost tu 
nemohla být uložena ani analogicky. Totéž se týkalo i dalšího výroku citovaného 
usnesení odvolacího soudu o uložení povinnosti zaplatit žalující straně náhradu 
nákladů řízení společně a nerozdílně se žalovaným Doc. JUDr. J. O. Dovolatelka 
M. O. namítala rovněž nesprávnou výši náhrady nákladů vynaložených státem na 
znalečné, když úroveň znaleckého posudku byla, podle jejího názoru, pochybná.

Při posuzování těchto dovolání vycházel dovolací soud z ustanovení dvanácté 
části, hlavy první, bodu 17 zákona č. 30/2000 Sb., podle něhož se dovolání 
proti rozhodnutím odvolacího soudu, vydaným přede dnem účinnosti uvedeného 
zákona nebo vydaným po řízení provedeném podle dosavadních předpisů, projednají 
a rozhodne se o nich podle dosavadních předpisů ( tj. zejména podle ustanovení 
občanského soudního řádu / zákona č. 99/1963 Sb./ ve znění před novelizací 
zákonem č. 30/2000 Sb.). 

Podle ustanovení § 238 odst. 1 písm. a) občanského soudního řádu ( v již 
citovaném znění ) bylo dovolání proti rozsudku odvolacího soudu přípustné, 
jestliže směřovalo proti výroku rozsudku odvolacího soudu, jímž byl změněn 
rozsudek soudu prvního stupně ve věci samé.

Podle ustanovení § 238a odst. 1 písm. a) občanského soudního řádu( v již 
citovaném znění) bylo sice dovolání přípustné proti usnesení odvolacího soudu, 
jímž bylo změněno usnesení prvního stupně; to však neplatilo, šlo-li zejména o 
usnesení o nákladech řízení a o znalečném. 

Podle ustanovení § 239 odst. 2 občanského soudního řádu ( ve znění před 
novelizací zákonem č. 30/2000 Sb.) nevyhověl-li odvolací soud návrhu účastníka 
řízení na vyslovení přípustnosti dovolání, který byl učiněn před vyhlášením ( 
vydáním ) rozhodnutí kterým bylo rozhodnuto ve věci samé, je dovolání podané 
tímto účastníkem řízení přípustné, jestliže dovolací soud dospěje k závěru, že 
dovoláním napadené rozhodnutí odvolacího soudu má po právní stránce zásadní 
význam.

V usnesení Ústavního soudu ČR z 23.8.1995, III.ÚS 181/95, uveřejněném pod č. 19 
( usnesení ) Sbírky nálezů a usnesení Ústavního soudu ČR, byl zaujat právní 
názor, že za rozhodnutí po právní stránce zásadního významu je nutno považovat 
zejména ta rozhodnutí, která se odchylují od ustálené judikatury nebo přinášejí 
judikaturu novou, a to s možným dopadem na rozhodnutí soudů v obdobných 
případech. 

Dovolací soud vycházel i va daném případě z ustanovení citovaných právních 
předpisů a z citovaného právního závěru k výkladu ustanovení § 239 odst. 2 
občanského soudního řádu ( ve znění před novelizací zákonem č. 30/2000 Sb.). 
Proto co do přípustnosti ( srov. § 236 odst. 1 občanského soudního řádu ) 
těchto tří uvedených dovolání dospěl k závěru, že v tomto případě je podle 
ustanovení § 238 odst. 1 písm. a) občanského soudního řádu ( v již citovaném 
znění ) přípustné dovolání dovolatelů Dr. Ing. F. B. a V. B., pokud směřovalo 
proti výroku rozsudku odvolacího soudu ( Městského soudu v Praze z 30.4.1998, 
sp.zn. 22 Co 512/97), jímž byl změněn rozsudek soudu prvního stupně ve věci 
samé.

Dovolání dovolatele JUDr. J. O. a dovolání dovolatelů Dr. Ing. F. B. a V. B., 
pokud poukazovali co do přípustnosti svých dovolání proti potvrzujícím výrokům 
rozsudku odvolacího soudu na ustanovení § 239 odst. 2 občanského soudního řádu, 
neshledal dovolací soud přípustným, protože nedospěl k závěru, že by tu 
dovolání v tomto rozsahu napadené rozhodnutí odvolacího soudu mělo po právní 
stránce zásadní význam, když tu nebylo možné dovodit, že by tu šlo o 
rozhodnutí, které se odchyluje od ustálené judikatury, nebo které přinášejí 
judikaturu novou, a to s možným dopadem na rozhodování soudů v obdobných 
případech ( srov. k tomu již shora citované usnesení Ústavního soudu ČR z 
23.8.1995, III.ÚS 181/95).

Pokud dovolatel JUDr. J. O., ve svém dovolání uvedl také usnesení Městského 
soudu v Praze z 29.4.1998, sp.zn. 22 Co 513/97, šlo tu o rozhodnutí odvolacího 
soudu , jímž bylo zrušeno usnesení Obvodního soudu pro Prahu 2 z 24.3.1997, čj. 
16 C 151/91-28a, a věc byla vrácena soudu prvního stupně k dalšímu řízení. 
Přípustnost dovolání proti takovému usnesení nelze dovodit z ustanovení § 236a 
§ 238a občanského soudního řádu ( ve znění před novelizací zákonem č. 30/2000 
Sb.).

Dovolání dovolatelky M. O. pak nebylo přípustné podle ustanovení § 238a odst. 1 
písm. a) občanského soudního řádu, protože sice směřovalo proti usnesení 
odvolacího soudu, jímž bylo usnesení soudu prvního stupně změněo, ale šlo tu o 
usnesení o nákladech řízení ( navazující na usnesení o znalečném), takže tu 
přípustnost dovolání podle citovaného ustanovení neplatila ( srov. § 238a odst. 
1 písm. a/ občanského soudního řádu: "......to neplatí, jde-li o usnesení o 
nákladech řízení , ....o znalečném.....").

Nepřípustná dovolání dovolatelky M. O., dovolatele JUDr. J. O. a dovolatelů Dr. 
Ing. F. B. a V. B. ( u těchto dvou posledně uvedených dovolatelů se týkala 
nepřípustnost jejich dovolání těch částí jejich dovolání, pokud přesahovala 
přípustnost dovolání podle ustanovení § 238 odst. 1 písm. a/ občanského 
soudního řádu ) byla proto dovolacím soudem odmítnuta podle ustanovení § 243b 
odst. 4 a § 218 odst. 1 písm.c) občanského soudního řádu ( ve znění před 
novelizací zákonem č. 30/2000 Sb.).

Ve svém přípustném dovolání ( tj. pokud směřovalo proti výroku rozsudku 
odvolacího soudu, jímž byl změněn rozsudek soudu prvního stupně ve věci samé ) 
uváděli dovolatelé Dr. Ing. F. B. a V. B. jako dovolací důvody jmenovitě to, co 
bylo stanoveno v ustanovení § 241 odst. 3 písm. d) občanského soudního řádu ( 
ve znění před novelizací zákonem č. 30/2000 Sb.); vyslovovali také pochybnosti 
o tom, zda byly v odvolacím řízení objasněny jejich námitky a zda se s nimi 
odvolací soud odpovídajícím způsobem vypořádal.

V rozhodnutí uveřejněném podl č. 8/1994 Sbírky soudních rozhodnutí a 
stanovisek, vydávané Nejvyšším soudem, bylo k výkladu ustanovení § 241 odst. 3 
písm. b) a c) občanského soudního řádu ( ve znění před novelizací zákonem č. 
30/2000 Sb.) uvedeno: Vadná nebo nesprávná skutková zjištění v občanském 
soudním řízení nejsou sama o sobě dovolacím důvodem ve smyslu ustanovení § 241 
odst. 2 ( později 3) občanského soudního řádu, nýbrž jen tehdy, jestliže 
zakládají některý z důvodů uvedených v ustanovení § 241 odst. 2 ( později 3) 
písm. a) až c) občanského soudního řádu. Dovolacím důvodem uvedeným v 
ustanovení § 241 odst. 3 písm. b) občanského soudního řádu nemohou být vady a 
omyly při hodnocení důkazů ( § 132 občanského soudního řádu ). Rozhodnutí soudu 
vychází ze skutkového zjištění, jež nemá v podstatné části oporu v dokazování, 
jestliže soud vzal za zjištěno něco, co ve spise vůbec není, ale také jestliže 
soud nepokládá za zjištěnou podstatnou skutečnost, která bez dalšího z obsahu 
spisu naopak vyplývá; musí jít o zjištění právně významné.

V daném případě dovolací soud neshledal z obsahu spisu ( sp.zn. 16 C 151/91 
Obvodního soudu pro Prahu 2), a to ani s přihlédnutím k tomu, co uváděli 
dovolatelé Dr. Ing. B. a V. B., že by odvolací soud vzal v řízení za zjištěno 
něco, co ve spise vůbec není, anebo že by naopak nepokládal za zjištěnou 
podstatnou skutečnost, která bez dalšího z obsahu spisu naopak vyplývá. Výtky 
týkající se hodnocení důkazů ( jak již shora uvedeno s poukazem na rozhodnutí 
uveřejněné pod č. 8/1994 Sbírky soudních rozhodnutí a stanovisek ) nebyly v 
ustanovení § 241 odst. 3 občanského soudního řádu ( ve znění před novelizací 
zákonem č. 30/2000 Sb.) zakotveny jako dovolací důvod ; hodnocení náleží soudu 
podle ustanovení § 132 občanského soudního řádu, vyjadřujícího procesní zásadu 
tzv. volného hodnocení důkazů, podle níž není soudu uloženo, jak které důkazy 
hodnotit a není vázán žádným pořadím významu a průkazní síly jednotlivých 
důkazů ( srov. 1 tomu V/1968, str. 36, Sbírky rozhodnutí a sdělení soudů, 
vydávané dříve Nejvyšším soudem).

Nesprávné právní posouzení věci ve smyslu ustanovení § 241 odst. 3 písm. d) 
občanského soudního řádu ( ve znění před novelizací zákonem č. 30/2000 Sb.) 
může spočívat buď v tom, že soud použije na projednávanou právní věc nesprávný 
právní předpis anebo že si použitý právní předpis nesprávně vyloží ( viz k tomu 
z rozhodnutí uveřejněného pod č. 3/1998 Sbírky soudních rozhodnutí a stanovisek 
text na str. 13 /45/).

V daném případě posuzoval odvolací soud projednávanou právní věc zejména s 
použitím ustanovení § 80 písm. c) občanského soudního řádu, dále § 1, § 4 odst. 
2 a § 10 odst. 6 zákona č. 403/1990 Sb. a také § 20 odst. 1 a 2, § 39 a § 40 
odst. 3 občanského zákoníku ( a v souvislosti s těmito ustanoveními občanského 
zákoníku i s použitím ustanovení § 13 odst. 1, § 17 a § 18 vyhlášky č. 154/1971 
Sb., o účetnictví ); tato ustanovení odvolacího soudu v odůvodnění svého 
rozsudku výslovně citoval; uváděná ustanovení se projednávané právní věci 
týkala a také ze strany účastníků řízení bylo na ně v průběhu řízení 
poukazováno. V řízení o dovolání bylo třeba ještě posoudit, zda si odvolací 
soud tato ustanovení také správně vyložil. 

V rozhodnutí uveřejněném pod č. 17/1972 Sbírky soudních rozhodnutí a 
stanovisek, vydávané Nejvyšším soudem, bylo vyloženo, že naléhavý právní zájem 
na určení ve smyslu ustanovení § 80 písm. c) občanského soudního řádu je dán 
zejména tam, kde by bez tohoto určení bylo ohroženo právo žalobce nebo kde by 
bez tohoto určení se jeho právní postavení stalo nejistým. Žaloba domáhající se 
určení podle ustanovení § 80 písm. c) občanského soudního řádu nemůže být 
zpravidla opodstatněna tam, kde lez žalovat o plnění ( vzájemné vrácení plnění).

Majetková křivda ve smyslu ustanovení § 1 zákona č. 403/1990 Sb. je křivdou v 
majetkové sféře. Nelze ji ztotožňovat s pojmem škody, jako majetkové újmy, 
vyjádřitelné v penězích ( viz k tomu č. 34/1993, str. 104/238/, Sbírky soudních 
rozhodnutí a stanovisek ).

Podle ustanovení § 4 odst. 2 zákona č. 403/1990 Sb. jsou povinnými osobami ti, 
jež nabyli věc od státu, který získal oprávnění s ní nakládat za okolností 
uvedených v § 1 zákona č. 403/1990 Sb., a to v případech, kdy tyto osoby nabyly 
věc v rozporu s tehdy platnými předpisy nebo na základě protiprávního 
zvýhodnění nabyvatele, a dále i osoby blízké těchto osob, pokud na ně věc byla 
těmito osobami převedena. 

Zákon č. 403/1990 Sb. spojuje právní důsledky, předpokládané v ustanovení § 4 
tohoto zákona s podáním výzvy k vydání věci. Takovou výzvu uplatněný nárok 
nezanikne ve lhůtě uvedené v ustanovení § 19 odst. 1 tohoto zákona ( viz 
rozhodnutí uveřejněné pod č. 35/1992 Sbírky soudních rozhodnutí a stanovisek ). 
Lhůta uvedená v ustanovení § 19 odst. 1 zákona č. 403/1990 Sb. je lhůtou 
prekluzívní ( viz č. 34/1993, str. 113, Sbírky soudních rozhodnutí a 
stanovisek).

Podle ustanovení § 10 odst. 6 zákona č. 403/1990 Sb. se nevydává pozemek, k 
němuž bylo zřízeno právo osobního užívání ; oprávněné osobě přísluší peněžní 
náhrada ( § 14 zákona č. 403/1990 Sb.).

Neplatný je právní úkon, který svým obsahem nebo účelem odporuje zákon nebo jej 
obchází ( viz § 39 občanského zákoníku / zákona č. 40/1964 Sb./ve znění před i 
po novelizaci zákonem č. 509/1991 Sb.). Jen právní úkony, které jménem 
organizace činili pracovníci a členové v mezích jejich oprávnění, byly právními 
úkony organizace ( srov. § 20 odst. 2 občanského zákoníku ve znění před 
novelizací zákonem č. 509/1991 Sb.) ; vymezení oprávnění jiných pracovníků než 
statutárních orgánů organizace bylo chápáno jako důsledek odpovídající předmětu 
jejich činnosti na plnění úkolů organizace, vyplývajícím z právních předpisů, 
zejména předpisů obecně závazných. Statutární orgán organizace poukazoval své 
oprávnění jednat za organizaci zpravidla listinou o svém ustanovení, jiný 
pracovník svým pověřením ( viz k tomu stanovisko uveřejněném pod č. 22/1982, 
bod III., Sbírky rozhodnutí a sdělení soudů, vydávané dříve Nejvyšším soudem).

V rozhodnutí uveřejněném pod č. 8/1991 Sbírky soudních rozhodnutí a stanovisek 
bylo k otázce dobré víry a vydržení vyloženo, že tvrzení držitele o tom, že mu 
věc náleží a že s ní nakládal jako s vlastní, musí být podložena konkrétními 
okolnostmi, z nichž se dá soudit, že toto přesvědčení držitele bylo po celou 
vydržecí dobu důvodné.

Při srovnání přezkoumávaného rozhodnutí odvolacího soudu, napadeného dovoláním 
obou žalobců a dvou uvedených žalovaných, s citovanými ustanoveními právních 
předpisů i právních závěrů z judikatury uveřejněné zejména ve Sbírce soudních 
rozhodnutí a stanovisek, vydávané Nejvyšším soudem, nebylo možné přesvědčivě 
dospět k závěru, že by odvolací soud v daném případě aplikoval a vykládal si 
použitá ustanovení právních předpisů, jež se řešené právní věci týkala, 
nesprávně, zejména v rozporu s jejich slovním zněním i s tím, jak byl podáván 
výklad těchto ustanovení v uveřejněné judikatuře.

	Při posuzování dovolání žalovaného JUDr. J. O., vyplynulo z tohoto 
posouzení, že rozhodnutí odvolacího soudu se v daném případě neodchylovalo od 
ustálené judikatury, ani nepřinášelo judikaturu novou (viz k tomu již citovaný 
právní závěr Ústavního soudu ČR z jeho usnesení z 23.8.1995, III. ÚS 181/95), 
takže tu nemohl dovolací soud dospět k závěru o splnění zákonných předpokladů 
pro přípustnost dovolání podle ustanovení § 239 občanského soudního řádu (ve 
znění před novelizací zákonem š. 30/2000 Sb.).

	Pro posouzení dovolání žalobců Dr. Ing. F. B. a V. B. pak ze zmíněného 
srovnání závěrů rozsudku odvolacího soudu (Městského soudu v Praze z 30.4.1998, 
sp. zn. 22 Co 512/97) se slovním zněním odvolacím soudem použitých ustanovení 
právních předpisů i s právními závěry z uveřejněné judikatury pak vyplývá 
výsledný závěr, že nelze mít za to, že by si odvolací soud použitá ustanovení 
(která se řešené právní věci týkala) nesprávně vyložil a že by tu tedy byl 
doložen dovolací důvod podle ustanovení § 241 odst. 3 písm. d) občanského 
soudního řádu (ve znění před novelizací zákonem č. 30/2000 Sb.), jak měli za to 
ve svém dovolání dovolávající se Dr. Ing. B. a V. B. Nebylo možné přisvědčit 
názoru těchto dovolatelů, že dovolací soud nesprávně posoudil jejich žalobní 
návrh o určení vlastnictví a nesprávně vyhověl jen žalobnímu návrhu žalobkyně 
V. B. na uložení povinnosti žalovaných fyzických osob k uzavření dohody o 
vydání věcí jen v rozsahu, který pokládal za doložený. Nelze mít za to, že by v 
daném případě odvolací soud pochybil, když žalobní návrh v této právní věci 
posuzoval jako žalobu o nahrazení projevu vůle žalovaných fyzických osob ve 
smyslu ustanovení § 161 odst. 3 občanského soudního řádu k uzavření dohody o 
vydání věci, pokud byl rozsah této dohody v řízení prokazatelně doložen. 
Zákonné předpoklady pro vyhovění žalobám o určení (§ 80 písm. c/ občanského 
soudního řádu) tu nebyly doloženy; žalobci i ve svém dovolání posléze uváděli, 
že tyto určovací žaloby podávali proto, že „žalobce se bude moci domáhat 
náhrady škody způsobené nezákonným rozhodnutí o propadnutí majetku uvedením v 
předešlý stav", tedy domáhat se „restituce in integrum", aniž by byl odkázán 
pouze na finanční náhradu"; šlo tedy o splnění tvrzeného nároku (§ 80 písm. b/ 
občanského soudního řádu) a nikoli o určení, zda tu právo nebo právní vztah je 
či není (§ 80 písm. c/ občanského soudního řádu).

	Neshledal proto dovolací soud dovolání dovolatelů Dr. Ing. F. B. a V. 
B. důvodným s tím, že uplatněný dovolací důvod podle ustanovení § 241 odst. 3 
písm. d) občanského soudního řádu (ve znění před novelizací zákonem č. 30/2000 
Sb.), totiž že rozhodnutí odvolacího soudu spočívá na nesprávném právním 
posouzení věci, tu není dán.

	Přikročil proto dovolací soud k zamítnutí dovolání dovolatelů Dr. Ing. 
F. B. a V. B. ( pokud bylo přípustné) podle ustanovení § 243b odst. 1 a 5 
občanského soudního řádu (v již citovaném znění). Dovolání dovolatelů JUDr. J. 
O. a M. O. byla, jako již shora uvedeno, shledána nepřípustnými a dovolací soud 
je odmítl podle ustanovení § 243b odst. 4 a § 218 odst. 1 písm. c) občanského 
soudního řádu (v již citovaném znění); totéž se týkalo dovolání dovolatelů Dr. 
Ing. B. a V. B. v té části, v níž nebylo přípustné. 

	Všichni tito uvedení dovolatelé nebyli v řízení o dovolání úspěšní a 
dalším dvěma žalovaným účastníkům řízení náklady v dovolacím řízení nevznikly. 

	Proti tomuto rozsudku není přípustný opravný prostředek podle 
občanského soudního řádu. 

V Brně dne 21. března 2001

	 JUDr. Milan P o k o r n ý, CSc., v.r.

	 předseda senátu

Za správnost vyhotovení: Ivana Svobodová

