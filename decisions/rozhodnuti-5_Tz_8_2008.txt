Soud: Nejvyšší soud

Spisová značka: 5 Tz 8/2008

Datum rozhodnutí: 22.05.2008

Typ rozhodnutí: ROZSUDEK




5 Tz 8/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky v Brně projednal ve veřejném zasedání konaném dne 
22. května 2008 v senátě složeném z předsedy prof. JUDr. Pavla Šámala, Ph. D. a 
soudců JUDr. Františka Púryho a JUDr. Blanky Roušalové stížnost pro porušení 
zákona, kterou podal ministr spravedlnosti České republiky v neprospěch 
obviněného J. Č., proti usnesení Vrchního soudu v Praze ze dne 21. 11. 2007, 
sp. zn. 9 To 93/2007, jímž byla zamítnuta stížnost státní zástupkyně Krajského 
státního zastupitelství v Českých Budějovicích proti usnesení Krajského soudu v 
Českých Budějovicích ze dne 16. 8. 2007, č. j. 16 T 12/2007-3609, a podle § 268 
odst. 2 tr. ř. rozhodl  t a k t o :

Pravomocným usnesením Vrchního soudu v Praze ze dne 21. 11. 2007, sp. zn. 9 To 
93/2007, 

b y l   p o r u š e n   z á k o n

v ustanoveních § 147 odst. 1 a § 148 odst. 1 písm. c) tr. ř. a v řízení mu 
předcházejícím v ustanoveních § 12 odst. 12 a § 188 odst. 1 písm. e) tr. ř., ve 
prospěch obviněného J. Č.

O d ů v o d n ě n í :

Usnesením Krajského soudu v Českých Budějovicích ze dne 16. 8. 2007, č. j. 16 T 
12/2007-3609, byla po předběžném projednání obžaloby v neveřejném zasedání 
vrácena podle § 188 odst. 1 písm. e) tr. ř. státnímu zástupci k došetření 
trestní věc obviněného J. Č., stíhaného pod body I./1) až 91) obžaloby státní 
zástupkyně Krajského státního zastupitelství v Českých Budějovicích ze dne 4. 
dubna 2007, sp. zn. KZV 42/2005, pro trestné činy podvodu podle § 250 odst. 1, 
4 tr. zák., pod bodem II./92) téže obžaloby pro trestný čin podvodu podle § 250 
odst. 1, 2 tr. zák., a pod bodem II./93) této obžaloby pro trestný čin 
porušování povinnosti v řízení o konkursu podle § 126 odst. 2 tr. zák.

Proti tomuto usnesení Krajského soudu v Českých Budějovicích ze dne 16. 8. 
2007, č. j. 16 T 12/2007-3609, podala státní zástupkyně Krajského státního 
zastupitelství v Českých Budějovicích stížnost, jež byla usnesením Vrchního 
soudu v Praze ze dne 21. 11. 2007, sp. zn. 9 To 93/2007, podle § 148 odst. 1 
písm. c) tr. ř. jako nedůvodná zamítnuta.

Proti usnesení Vrchního soudu v Praze ze dne 21. 11. 2007, sp. zn. 9 To 
93/2007, jímž byla zamítnuta stížnost státní zástupkyně proti usnesení 
Krajského soudu v Českých Budějovicích ze dne 16. 8. 2007, č. j. 16 T 
12/2007-3609, podal ministr spravedlnosti České republiky stížnost pro porušení 
zákona v neprospěch obviněného J. Č. s tím, že zákon byl oběma citovanými 
usneseními Krajského soudu v Českých Budějovicích a Vrchního soudu v Praze 
porušen v ustanoveních § 12 odst. 12 a § 188 odst. 1 písm. e) tr. ř. a 
usnesením Vrchního soudu v Praze pak navíc i v ustanovení § 148 odst. 1 písm. 
c) tr. ř.

V odůvodnění stížnosti pro porušení zákona ministr spravedlnosti především 
namítl, že Krajský soud v Českých Budějovicích své výše citované usnesení o 
vrácení věci k došetření státnímu zástupce odůvodnil existencí závažných 
procesních vad přípravného řízení, konkrétně pak pochybení spatřoval v 
nedostatku popisů subjektivní stránky v usneseních o zahájení trestního stíhání 
a také v tom, že nebyly v usneseních o zahájení trestního stíhání uvedeny 
některé faktury, které však státní zástupkyně následně zahrnula do obžaloby. 
Ohledně faktur se Krajský soud v Českých Budějovicích odvolal na ustanovení § 
12 odst. 12 tr. ř. s tím, že vystavení každé faktury je dílčím útokem a tedy i 
skutkem ve smyslu tohoto ustanovení, a je proto nutno pro ně zahájit trestní 
stíhání. Vrchní soud v Praze považoval za důvodné pouze výtky týkající se 
neuvedení některých faktur již v usneseních o zahájení trestního stíhání a tato 
usnesení o zahájení trestního stíhání považoval následně za neúplná. Podle 
Vrchního soudu v Praze se tak mělo jednat o 12 bodů obžaloby, ve kterých měly 
chybět ve stížnosti pro porušení zákona vyjmenované a specifikované faktury. 
Ministr spravedlnosti k tomu uvádí, že zjištění soudů obou stupňů ohledně 
absence těchto faktur v usneseních o zahájení trestního stíhání je správné. V 
dané trestní věci bylo zahájeno trestní stíhání několika usneseními. Pro 
naprostou většinu dílčích útoků bylo trestní stíhání zahájeno usnesením 
policejného komisaře ze dne 5. 8. 2005. Pro některé dílčí útoky bylo pak 
trestní stíhání zahájeno usneseními policejního komisaře ze dne 19. 1. 2005, 
21. 1. 2005, 24. 1. 2005, 26. 1. 2005, 5. 2. 2007 a 12. 2. 2007. Porovnáním 
těchto usnesení s obžalobou státní zástupkyně skutečně je nutno dojít k závěru, 
že do obžaloby byly zahrnuty i výše uvedené faktury, které nebyly uvedeny v 
žádném z výše zmíněných usnesení o zahájení trestního stíhání. Při důvodnosti 
vrácení věci k došetření je však nutno se zabývat otázkou, co je třeba rozumět 
po pojmem dílčí útok pokračujícího trestného činu ve smyslu § 12 odst. 12 tr. 
ř. Jak vyplývá z popisu skutku v žalobním návrhu, je podvodné jednání 
obviněného rozděleno do 92 bodů, které odpovídají stejnému počtu poškozených. K 
jednotlivým poškozeným jsou pak přiřazeny příslušné faktury, kterých je u 
některých poškozených větší počet. V dané věci se rozhodně nestalo, že by 
státní zástupkyně zahrnula do obžaloby dílčí útok vztahující se k určitému 
poškozenému, který by vůbec nebyl uveden v usnesení o zahájení trestního 
stíhání. Neúplnost zahájení trestního stíhání vytýkaná oběma soudy se týkala ve 
většině jen případů, kdy se podvodného jednání vůči témuž poškozenému dopustil 
obviněný nezaplacením více faktur, z nichž některé nebyly uvedeny v usnesení o 
zahájení trestního stíhání. Výjimečně šlo o ty případy, kdy státní zástupkyně 
zahrnula do obžaloby i některá další jednání neuvedená v usneseních o zahájení 
trestního jednání, i zde se však vždy jednalo o poškozeného, který jinak byl 
uveden v usnesení o zahájení trestního stíhání. Ministr spravedlnosti dále 
uvedl, že závěry soudů obou stupňů do značné míry odpovídají právnímu názoru, 
vyjádřenému v usnesení Nejvyššího soudu České republiky sp. zn. 4 Tz 13/2006. 
Nelze však pominout, že ve zmiňované trestní věci byla situace poněkud odlišná, 
když tam v posuzovaném usnesení vyšetřovatele absentovaly základní zákonné 
znaky stíhaného trestného činu, především pak subjektivní stránka. Ministr 
spravedlnosti dále uvedl, že judikatura Nejvyššího soudu však není v této 
otázce jednotná a poukázal v tomto směru na usnesení Nejvyššího soudu České 
republiky sp. zn. 7 Tdo 1480/2006, týkající se sice drogové problematiky, avšak 
řešící také otázku úplnosti popisu skutku v usnesení o zahájení trestního 
stíhání. Z tohoto rozhodnutí vyplývá, že pro rozhodnutí orgánů činných v 
trestním řízení je významný samotný skutek a nikoli jeho popis, neboť trestní 
stíhání se vede ohledně skutku a nikoli ohledně jeho popisu. Dále pak Nejvyšší 
soud České republiky uvádí doslova: „Je sice pravdou, že takto nebyl skutek v 
usnesení o zahájení trestního stíhání popsán, avšak z hlediska zachování 
totožnosti skutku není ani taková podrobná konkretizace na počátku trestního 
stíhání nutná, neboť je logické, že právě tyto skutečnosti jsou v průběhu 
řízení předmětem dokazování a jsou podle výsledků trestního řízení postupně 
zjišťovány.“

Právní názor uplatněný soudy obou stupňů v této trestní věci by vedl ve svých 
důsledcích k popření hlavního záměru novely trestního řádu, kterým bylo 
přenesení těžiště trestního do řízení před soudem, protože by bylo již ve 
stadiu před zahájením trestního stíhání nutno provádět rozsáhlé a podrobné 
dokazování tak, aby usnesení o zahájení trestního stíhání mohlo mít prakticky 
veškeré obsahové náležitosti nejen obžaloby, ale i rozsudku.

Dále ministr spravedlnosti poukázal na to, že v případě fakturačních podvodů, 
jako v této věci, se dopouští pachatel trestného činu podvodu již odběrem zboží 
či služeb a vzhledem k použité právní kvalifikaci předpokládající počáteční 
úmysl, je pak trestný čin podvodu podle § 250 tr. zák. dokonán ještě před tím, 
než k fakturaci došlo. Jestliže tedy krajský soud v odůvodnění svého usnesení 
uvedl, že za dílčí skutek je třeba považovat každý odběr zboží a služeb, 
zpravidla v podobě každé jednotlivé vystavené faktury, pak tato formulace je 
nesprávná.Výčet jednotlivých faktur má význam z hlediska vyčíslení způsobené 
škody, fakturace, kterou provádí poškozený, však sama není jednáním, které by 
naplňovalo zákonné znaky výše uvedeného trestného činu. Vystavené faktury totiž 
vůbec nemusí adekvátně odrážet časový harmonogram odběru zboží a služeb. Ten 
totiž může být zcela plynulý a souvislý, byť faktury dodavatel vystavuje v 
určitých časových intervalech. Data vystavení jednotlivých faktur tak nic 
nevypovídají o tom, zda k odběru zboží či služeb docházelo v určitých časových 
intervalech, které by odůvodňovaly považování každého odběru za dílčí útok 
pokračujícího trestného činu ve smyslu § 12 odst. 12 tr. ř. Nadto ministr 
spravedlnosti podotkl, že stížností napadená rozhodnutí by byla nezákonná i v 
případě, že by bylo možno přistoupit na jejich právní názor ohledně dílčích 
skutků, neboť se obžalobě vytýkaný nedostatek týká jen 20 faktur z celkových 
321, a tedy se týká jen malé části trestné činnosti. Rozhodnutí Vrchního soudu 
tak opomíjí ustanovení § 12 odst. 12 tr. ř., co se týče rozsahu vrácení věci 
státní zástupkyni k došetření. Soud je totiž povinen posuzovat existenci 
zákonných podmínek pro vrácení věci státnímu zástupci k došetření u každého 
žalovaného skutku samostatně a pokud by chtěly oba soudy považovat vystavení 
každé jednotlivé faktury za samostatný skutek ve smyslu § 12 odst. 12 tr. ř., 
pak měly omezit rozhodnutí o vrácení věci k došetření jen na vystavení těch 
faktur, které skutečně nebyly zahrnuty do usnesení o zahájení trestního 
stíhání, což zejména Vrchní soud v Praze neudělal.

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že usnesením 
Vrchního soudu v Praze ze dne 21. 11. 2007, sp. zn. 9 To 93/2007, jakož i v 
řízení tomuto usnesení předcházejícím, byl porušen zákon ve prospěch obviněného 
J. Č. v ustanoveních § 12 odst. 12, § 188 odst. 1 písm. e) a § 148 odst. 1 
písm. c) tr. ř.

Obviněný J. Č. se k podané stížnosti pro porušení zákona do doby konání 
veřejného zasedání nevyjádřil.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející.

Podle § 160 odst. 1 tr. ř. nasvědčují-li prověřováním podle § 158 tr. ř. 
zjištěné a odůvodněné skutečnosti tomu, že byl spáchán trestný čin, a je-li 
dostatečně odůvodněn závěr, že jej spáchala určitá osoba, rozhodne policejní 
orgán neprodleně o zahájení trestního stíhání této osoby jako obviněného, pokud 
není důvod k postupu podle § 159a odst. 2 a 3 tr. ř. nebo § 159b odst. 1 tr. ř. 
Výrok usnesení o zahájení trestního stíhání musí obsahovat popis skutku, ze 
kterého je tato osoba obviněna, aby nemohl být zaměněn s jiným, zákonné 
označení trestného činu, který je v tomto skutku spatřován; obviněný musí být v 
usnesení o zahájení trestního stíhání označen stejnými údaji, jaké musí být 
uvedeny o osobě obžalovaného v rozsudku (§ 120 odst. 2 tr. ř.). V odůvodnění 
usnesení je třeba přesně označit skutečnosti, které odůvodňují závěr o 
důvodnosti trestního stíhání. Podle odstavce 5 § 160 tr. ř. vyjde-li během 
vyšetřování najevo, že se obviněný dopustil dalšího skutku, který není uveden v 
usnesení o zahájení trestního stíhání, postupuje se ohledně tohoto skutku 
způsobem uvedeným v odstavcích 1 a 2 § 160 tr. ř. Podle § 12 odst. 12 tr. ř. se 
skutkem podle tohoto zákona rozumí též dílčí útok pokračujícího trestného činu, 
není-li výslovně stanoveno jinak.

Po předběžném projednání obžaloby soud podle § 188 odst. 1 písm. e) tr. ř. 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

Podle § 147 odst. 1 tr. ř. nadřízený orgán při rozhodování o stížnosti 
přezkoumá 

a) správnost všech výroků napadeného usnesení, proti nimž může stěžovatel podat 
stížnost, a

b) řízení předcházející napadenému usnesení.

V ustanovení § 148 odst. 1 písm. c) tr. ř. je uvedeno, že nadřízený orgán 
zamítne stížnost, není-li důvodná.

Krajský soud v Českých Budějovicích ve svém usnesení ze dne 16. 8. 2007, č. j. 
16 T 12/2007-3609, kterým po předběžném projednání obžaloby v neveřejném 
zasedání vrátil státní zástupkyni k došetření trestní věc obviněného J. Č. 
podle § 188 odst. 1 písm. e) tr. ř., uvedl, že prakticky všechna obvinění 
sdělená obviněnému J. Č. v posuzovaném případě neodpovídají zásadám uvedeným v 
čl. 8 odst. 2 Listiny základních práv a svobod ve spojení s § 33 odst. 1 tr. 
ř., čl. 40 odst. 3 Listiny a čl. 6 odst. 3 písm. b), c) Úmluvy o ochraně 
lidských práv a základních svobod. Krajský soud dále upřesnil, že v případě 
trestné činnosti týkající se podvodného jednání vůči konkrétním poškozeným, 
pokud jsou orgánům činným v trestním řízení známi, musí vedle doby, kdy se měl 
pachatel trestné činnosti dopustit, naprosto jednoznačně obsahovat přesné údaje 
o jednotlivých dílčích útocích takového podvodného jednání včetně formy úmyslu. 
Dále zdůraznil, že jednotlivá usnesení o zahájení trestního stíhání s výjimkou 
jediného usnesení ze dne 19. 1. 2005 neobsahují ve výroku (popisu skutku) 
subjektivní stránku trestného činu podvodu jako zákonného znaku souzeného 
trestného činu. Je zřejmé, že policejní komisař se u popisu skutků uvedených v 
usneseních o zahájení trestního stíhání snažil o co nejpřiléhavější popis 
odpovídající důkazní situaci, avšak opomněl uvést, v čem spočívá subjektivní 
stránka daného trestného činu a neuvedl žádné skutkové okolnosti, z nichž by 
bylo možno dovozovat, že se obviněný dopustil úmyslného trestného činu. V další 
části svého rozhodnutí Krajský soud dospěl také k závěru, že ve věci nebylo 
řádně zahájeno stíhání ve vztahu ke všem dílčím skutkům, neboť v jednotlivých 
usneseních o zahájení trestního stíhání nebyly uvedeny některé faktury, 
dokumentující jednotlivé odběry zboží, které však státní zástupkyně 
specifikovala až teprve v obžalobě. Dále v odůvodnění svého usnesení uvedl, že 
v případě trestného činu podvodu, například u podvodného odběru zboží a služeb, 
je nutné ve výroku usnesení o zahájení trestního stíhání konkrétně vymezit, o 
které dodávky zboží a služeb se jedná, pokud jsou vymezeny u opakujících se 
odběrů časovým obdobím od – do, dále dobu vystavení jednotlivých faktur, dobu 
jejich splatnost a celkovou fakturovanou částku v nich uvedenou. Dobu a výši 
plnění v jednotlivých případech je třeba považovat za skutečnosti, kterých je 
třeba k tomu, aby jednotlivé stíhané dílčí útoky nemohly být zaměněny s jinými 
a musí být proto přesně zjištěny a ve výroku usnesení o zahájení trestního 
stíhání a později v obžalobě a meritorním rozhodnutí náležitě popsány. V tomto 
ohledu pak Krajský soud uzavřel, že všechna usnesení o zahájení trestního 
stíhání s výjimkou rozhodnutí ze dne 21. 1. 2005, jsou správná. V neposlední 
řadě soud prvního stupně rozvedl, že dílčím skutkem není souhrn všech odběrů 
zboží a služeb, byť došlo k jejich uzavření postupně během několika měsíců ve 
vztahu k jednotlivým poškozeným, ale je třeba za něj považovat každý odběr 
zboží a služeb, zpravidla v podobě každé jednotlivé vystavené faktury. Podle 
názoru Krajského soudu takto nepostupoval policejní komisař v usnesení o 
zahájení trestního stíhání ze dne 21. 5. 2005, kdy ve výroku nevymezil 
jednotlivé odběry a pouze uvedl celkovou výši způsobené škody, přičemž faktury 
dokumentující jednotlivé dílčí odběry byly specifikovány teprve v odůvodnění 
rozhodnutí, což pro vymezení skutku není dostačující.

Dále Krajský soud v Českých Budějovicích shledal ve vymezení skutku 
nesrovnalosti u jednotlivých dílčích útoků, jak jsou uvedeny v obžalobě, a jak 
je konkretizoval Krajský soud ve svém odůvodnění na straně 9 a 10. Krajský soud 
z těchto důvodů shledal postup státní zástupkyně nesprávným, neboť byl toho 
názoru, že za jeden dílčí skutek je třeba považovat každou jednotlivou fakturu. 
Soud ovšem nemůže rozšířit obžalobu na jiné skutky a nemůže proto rozhodovat o 
dalších odběrech nejen nad rámec vymezený obžalobou, ale především nad rámec 
vymezený usnesením o zahájení trestního stíhání. Pakliže tedy státní zástupkyně 
hodlala do podané obžaloby zařadit další odběry obviněného, z jejího pohledu 
podvodné, měl tomu předcházet postup podle § 160 odst. 1, 5 tr. ř. a následně 
měla dát prostor obviněnému, aby se k tomu vyjádřil. S ohledem na to, že nelze 
podat obžalobu pro skutek, pro který nebylo sděleno obvinění, resp. zahájeno 
trestní stíhání, nelze ani rozhodnout o skutku (kterým může být i dílčí útok ve 
smyslu § 12 odst. 12 tr. ř.), aniž by pro tento skutek bylo řádně zahájeno 
trestní stíhání. Z těchto důvodů shledal Krajský soud v Českých Budějovicích 
důvod pro postup podle § 188 odst. 1 písm. e) tr. ř. 

Vrchní soud v Praze, který rozhodoval o stížnosti státní zástupkyně proti shora 
citovanému rozhodnutí Krajského soudu v Českých Budějovicích, pak usnesením ze 
dne 21. 11. 2007, sp. zn. 9 To 93/2007, tuto stížnost podle § 148 odst. 1 písm. 
c) tr. ř. jako nedůvodnou zamítl. V odůvodnění svého rozhodnutí nejprve 
konstatoval, že pokud Krajský soud v Českých Budějovicích namítá absenci 
vymezení subjektivní stránky u všech dílčích útoků pokračujícího trestného činu 
podvodu pod body I/1-91 s výjimkou dílčího útoku pod bodem I/54 obžaloby a tuto 
vadu vytýká jak policejnímu komisaři, tak i státnímu zástupci, nelze s tímto 
názorem souhlasit a požadavek na odstranění takové vady není opodstatněný, 
neboť ani v jednom usnesení o zahájení trestního stíhání neabsentují základní 
zákonné znaky stíhaného trestného činu podvodu, a tudíž ani subjektivní 
stránka. V posuzované věci policejní komisař subjektivní stránku trestného činu 
podvodu neopominul, když uvedl všechny skutkové okolnosti, z nichž je patrno, 
že obviněný spáchal úmyslný trestný čin a stejně správně postupovala i 
obžaloba. V tomto ohledu Vrchní soud v Praze uznal námitky státní zástupkyně, 
uvedené ve stížnosti, za důvodné.

Ve vztahu k nedostatku usnesení o zahájení trestního stíhání zejména na straně 
4 odůvodnění však Vrchní soud v Praze uvedl, že výtky Krajského soudu v Českých 
Budějovicích ohledně nedostatků v usnesení o zahájení trestního stíhání ve 
vztahu k některým dílčím útokům jsou nedůvodné v případě dílčích útoků 
uvedených pod body 11, 84, 85, 86 a 87, kde jde podle jeho názoru buď o vady 
nepodstatné, resp. odstranitelné v řízení před soudem. Pokud jde o zbývající 
dílčí útoky, shodl se Vrchní soud s názorem Krajského soudu v Českých 
Budějovicích a souhlasil s jeho závěrem, že ohledně předmětných zbývajících 
dílčích útoků byla podána obžaloba, aniž bylo zahájeno trestní stíhání a 
požadavek Krajského soudu v Českých Budějovicích na odstranění této vady 
shledal Vrchní soud opodstatněným, když na totožnost skutku zastává Vrchní soud 
v Praze stejný názor, neboť jde o názor, který je podle něj v souladu s 
konstantní judikaturou (viz str. 4 usnesení stížnostního soudu). Vadnými tedy 
Vrchní soud po omezení závěrů Krajského soudu shledal následující dílčí skutky, 
uvedené pod čísly tak, jak jsou obsaženy v obžalobě:

· skutek pod bodem 19, spočívající v tom, že obviněný v září 2003 odebral na 
základě předchozí písemně uzavřené celoroční kupní smlouvy od společnosti 
T.-S., s. r. o., se stavební materiál, přičemž přes urgence poškozeného a 
soudní řízení z celkem fakturované částky 82.963,10 Kč zaplatil pouze částku 
7.292,- Kč a zbývající částku dosud neuhradil,

a dále v době od 10.9.2003 do 19.11.2003 pronajímal od této společnosti fasádní 
lešení s příslušenstvím na stavbu v Č. B., přičemž z fakturovaných částek dosud 
žádnou neuhradil,

čímž uvedené společnosti způsobil škodu ve výši nejméně 75.671,10 Kč,

Pokud jde o tento bod spatřoval Krajský soud v Českých Budějovicích jeho vadu v 
tom, že nebylo zahájeno trestní stíhání pro jeden dílčí útok.

· Skutek pod bodem 23, spočívající v tom, že obviněný v době od 29. 9. 2003 do 
30. 4. 2004 si pronajímal na základě předchozí písemné objednávky od 
společnosti H. V., a. s., jejich divize 9 o. z. v Č.B., HAKI lešení 200m včetně 
příslušenství na stavbu v Č. B., 

a dále v září 2003 a v září 2004 mu na základě předchozích objednávek tato 
společnost zprostředkovala provedení zdvihacích prací s plošinou  na stavbě v 
ul. J. a P. v Č. B., přičemž přes urgence poškozeného a soudní řízení z celkem 
fakturované částky 63.090,10 Kč žádnou částku dosud neuhradil, rovněž zapůjčený 
materiál v hodnotě 8.952,40 Kč dosud nevrátil,

čímž uvedené společnosti způsobil škodu ve výši nejméně 72.042,50 Kč.

Vady u tohoto bodu měly spočívat v tom, že nebylo zahájeno trestní stíhání pro 
jeden dílčí útok a zároveň pro dílčí útok v podobě nevrácení zapůjčeného 
materiálu.

· Skutek pod bodem 25, spočívající v tom, že obviněný v říjnu 2003 na základě 
předchozí písemné uzavřené smlouvy o dílo objednal u fyzické osoby podnikající 
pod názvem L. P., betonářské práce na stavbě v ul. H. v Č. B., přičemž z celkem 
fakturované částky 356.191,50 Kč zaplatil postupně v průběhu roku 2004 pouze 
částku 240.000,- Kč a zbývající částku dosud neuhradil,

čímž jmenovanému způsobil škodu ve výši nejméně 116.191,50 Kč.

Vada podle Krajského soudu v Českých Budějovicích tkvěla v tom, že nebylo 
zahájeno trestní stíhání pro jeden dílčí útok.

· Skutek pod bodem 28, kdy obviněný v době od 22. 10. 2003 do 6. 10. 2004 
odebíral na základě předchozí písemné kupní smlouvy od společnosti S. C., spol. 
s r. o., lahve s technickým kyslíkem a acetylenem, přičemž z celkem fakturované 
částky 26.523,20 Kč žádnou částku dosud neuhradil, rovněž nevrátil 9ks 
zapůjčených lahví v hodnotě 82.467,- Kč,

čímž uvedené společnosti způsobil škodu ve výši nejméně 108.990,20 Kč.

Vady u tohoto bodu spatřoval Krajský soud v Českých Budějovicích v tom, že 
nebylo zahájeno trestní stíhání pro jeden dílčí útok a zároveň pro dílčí útok v 
podobě nevrácení 9 ks zapůjčených lahví.

· Skutek pod bodem 36, podle kterého obviněný v době od listopadu 2003 do 
prosince 2003 odebíral na základě předchozích ústních objednávek od společnosti 
C. Č., s. r. o. - nyní spol.  I. P. C., s. r. o., míchané fasádní barvy na 
stavbu v ul. H. v Č. B., přičemž z uvedených faktur dosud žádné neuhradil, 

a dále dne 27. 11. 2003 uzavřel se spol. C. Č., s. r. o., písemnou smlouvu o 
postoupení pohledávky, kterou měla tato společnost u úpadce R., s.r.o., v 
celkové výši 250.000,- Kč a která tak byla postoupena za částku 225.000,- Kč, 
přičemž  přes urgence poškozeného a soudní řízení z celkem fakturované částky 
69.247,- Kč zaplatil dne 16. 4. 2004 pouze částku 50.000,- Kč a zbývající 
částku a postoupenou pohledávku ve výši 225.000,- Kč dosud neuhradil, čímž 
uvedené společnosti způsobil škodu ve výši nejméně 244.247,- Kč,

Vytknuté vady Krajským soudem v Českých Budějovicích měly spočívat v tom, že 
nebylo zahájeno trestní stíhání pro dílčí útok v podobě převzetí pohledávek.

· Skutek pod bodem 42 – obviněný v době od 16. 12. 2003 do 3. 11. 2004 využíval 
na základě dříve sjednaných smluvních podmínek od společnosti Č. M., a. s. 
(poté O. M., a. s.) - nyní spol. V. C. R., a. s., telekomunikačních služeb na 
telefonní čísla, přičemž z částek dosud žádnou neuhradil,

čímž uvedené společnosti po odečtení volací zálohy 3.000,- Kč, způsobil škodu 
ve výši nejméně 23.264,74 Kč.

Vady měly podle Krajského soudu v Českých Budějovicích spočívat v tom, že 
nebylo zahájeno trestní stíhání pro tři dílčí útoky.

· Skutek pod bodem 60 – obviněný v době od dubna 2004 do října 2004 na základě 
předchozí písemné objednávky si pronajal od fyzické osoby podnikající pod 
názvem  J. K., výsuvné a podpěrné stojky a HAKI lešení včetně příslušenství, 
přičemž přes urgence poškozeného a soudní řízení z celkem fakturované částky 
20.988,20 Kč žádnou částku dosud neuhradil, rovněž nevrátil zapůjčené HAKI 
lešení v hodnotě 33.196,- Kč,

čímž jmenovanému způsobil škodu ve výši nejméně 54.184,20 Kč

U tohoto bodu vada podle Krajského soudu v Českých Budějovicích tkvěla v tom, 
že nebylo zahájeno trestní stíhání pro jeden dílčí útok.

· Skutek pod bodem 63 - v době od května 2004 do června 2004 odebíral na 
základě předchozích písemných objednávek od společnosti C., spol. s r.o., - 
nyní spol. W. C. R. spol. s r.o., instalatérské a topenářské potřeby zejména na 
stavby v ul. H., K. v Č. B., přičemž přes urgence poškozeného a soudní řízení z 
celkem fakturované částky 119.778,- Kč zaplatil dne 2. 11. 2004 pouze částku 
40.000,- Kč a zbývající částku dosud neuhradil,

čímž uvedené společnosti způsobil škodu ve výši nejméně 79.778,- Kč

Vady tohoto bodu obžaloby měly podle Krajského soudu v Českých Budějovicích 
spočívat v tom, že nebylo zahájeno trestní stíhání pro tři dílčí útoky. Krajský 
soud posoudil v tomto směru jednání jako tři skutky, respektive tři dílčí 
útoky, nikoli jako jeden dílčí útok, i když všechny odběry byly uskutečněny dne 
29. 6. 2004, protože obviněný odebral různé zboží zcela záměrně postupně na 
různé daňové doklady, a proto je potřeba vždy dovozovat případné trestněprávní 
posouzení každého jednotlivého odběru.

· Skutek pod bodem 67 – obviněný v době od června 2004 do října 2004 si 
pronajímal na základě předchozí písemné smlouvy od společnosti S. a o. f. T., 
s. r. o., 2 ks míchaček H 125, přičemž z fakturovaných částek dosud žádnou 
neuhradil,

čímž uvedené společnosti způsobil škodu ve výši nejméně 29.321,80 Kč

Krajský soud v Českých Budějovicích spatřoval ve svém usnesení vady v tom, že 
nebylo zahájeno trestní stíhání pro jeden dílčí útok.

· Skutek pod bodem 72 – obviněný v době od 1. 7. 2004 do 31. 1. 2005 využíval 
na základě předchozích písemných telefonních přihlášek jako účastník stanice 
telekomunikačních služeb poskytovaných společností Č. T., a.s., - nyní spol. T. 
O. C. R., a.s., přičemž dosud žádnou neuhradil, 

čímž uvedené společnosti způsobil škodu ve výši nejméně 25.226,- Kč

U tohoto bodu měly vady podle Krajského soudu v Českých Budějovicích spočívat v 
tom, že nebylo zahájeno trestní stíhání pro pět dílčích útoků.

· Skutek pod bodem 83 – obviněný v srpnu 2004 odebíral na základě předchozích 
písemných objednávek od společnosti H., s. r. o., svařovací sítě a další 
stavební materiál na stavbu v P. Ď., přičemž z fakturovaných částek dosud 
žádnou neuhradil, 

čímž uvedené společnosti způsobil škodu ve výši nejméně 268.913,20 Kč

Vady u tohoto bodu spatřoval Krajský soud v Českých Budějovicích v tom, že 
nebylo zahájeno trestní stíhání pro jeden dílčí útok.

· Skutek pod bodem 88 – obviněný si v době od 25. 8. 2004 do 30. 11. 2004 
pronajímal na základě předchozí písemné nájemní smlouvy od společnosti P., 
spol. s r. o., lešení HAKI, přičemž z celkem fakturované částky 15.876,- Kč 
žádnou částku dosud neuhradil, rovněž dosud nevrátil zapůjčené lešení v hodnotě 
90.740,- Kč,

čímž uvedené společnosti způsobil škodu ve výši nejméně 106.616,- Kč.

Vady zde měly podle Krajského soudu v Českých Budějovicích spočívat v tom, že 
nebylo zahájeno trestní stíhání pro dva dílčí útoky.

Ministr spravedlnosti v podané stížnosti pro porušení zákona k tomuto požadavku 
soudů obou stupňů namítl, že v dané věci se rozhodně nestalo, že by státní 
zástupkyně zahrnula do obžaloby dílčí útok vztahující se k určitému 
poškozenému, který by vůbec nebyl uveden v usnesení o zahájení trestního 
stíhání. Neúplnost zahájení trestního stíhání vytýkaná oběma soudy se týkala ve 
většině jen případů, kdy se podvodného jednání vůči témuž poškozenému dopustil 
obviněný ve vztahu k více fakturám, z nichž některé nebyly uvedeny v usnesení o 
zahájení trestního stíhání. Výjimečně šlo o ty případy, kdy státní zástupkyně 
zahrnula do obžaloby i některá další jednání neuvedená v usneseních o zahájení 
trestního jednání, i zde se však vždy jednalo o poškozeného, který jinak byl 
uveden v usnesení o zahájení trestního stíhání.

Nejvyšší soud především zdůrazňuje, že se v rámci posouzení důvodnosti 
stížnosti pro porušení zákona zabýval již jen těmi vadami, které nenapravil 
Vrchní soud, a ve směru k těm usnesením o zahájení trestního stíhání a v nich 
uvedených dílčích skutků, jak byly vymezeny v citovaných bodech obžaloby státní 
zástupkyně a jak je jako vadné vymezil s ohledem na závěry Krajského soudu v 
Českých Budějovicích právě Vrchní soud v Praze.

Podle § 176 odst. 2 TrŘ může být obžaloba podána jen pro skutek, pro který bylo 
zahájeno trestní stíhání (§ 160 TrŘ). Byla-li obžaloba podána v rozporu s tímto 
ustanovením, nelze v řízení před soudem obžalovaného uznat vinným takovým 
skutkem (srov. č. 15/1994 Sb. rozh. tr.). Zpravidla je nutno věc ohledně 
takového skutku vrátit státnímu zástupci k došetření [§ 188 odst. 1 písm. e), § 
221 odst. 1 TrŘ]. Jak vyplývá z již shora citovaného ustanovení § 12 odst. 12 
tr. ř. skutkem podle tohoto zákona se rozumí též dílčí útok pokračujícího 
trestného činu, není-li výslovně stanoveno jinak. Předmětem trestního stíhání 
je vždy skutek a s ohledem na citovaný § 12 odst. 12 tr. ř. i dílčí útok, v 
němž je spatřován trestný čin, přičemž podstatou skutku (dílčího útoku) je 
trestněprávně relevantní jednání pachatele a jím zapříčiněný trestněprávně 
významný následek. Od skutku (dílčího útoku) je nutno odlišovat jeho popis, 
který musí obsahovat ty skutkové okolnosti, které jsou právně významné z 
hlediska naplnění jednotlivých znaků skutkové podstaty stíhaného trestného činu 
(č. 41/2002-I. Sb. rozh. tr.). Na základě tohoto právního názoru Nejvyšší soud 
již opakovaně ve svých rozhodnutích zdůraznil, že pro rozhodnutí orgánů činných 
v trestním řízení je významný samotný skutek a nikoli jeho popis, neboť trestní 
stíhání se vede ohledně skutku a nikoli ohledně jeho popisu. To na druhé straně 
neznamená, že by popis skutku v usnesení o zahájení trestního stíhání, v 
obžalobě a nakonec i v meritorním rozhodnutí příslušného orgánu činného v 
trestním řízení a v konečném stadiu zejména v odsuzujícím nebo zprošťujícím 
rozsudku soudu neměl žádný význam. To vyplývá jak z judikatury Nejvyššího soudu 
(srov. č. 6/1962, č. 19/1964, č. 9/1972, č. 48/1975, č. 43/1994-I., č. 38/2000 
Sb. atd. Sb. rozh. tr.), tak i z rozhodnutí Ústavního soudu (srov. č. 
43/1996-n., č. 30/2000-n., č. 12/2002 atd. Sb. nálezů a usnesení ÚS). Přitom je 
třeba mít na paměti, že pojem skutku, který je základem celého trestního 
řízení, trestní řád blíže nedefinuje a neuvádí výslovně ani to, co se rozumí 
pod pojmem totožnosti skutku. Neuvádí o tom výslovně nic ani trestní zákon. 
Vymezení pojmu skutku je tedy ponecháno teorii práva hmotného a procesního a 
soudní praxi. Vzhledem k tomu, že základní trestní právní předpisy nedefinují, 
co tvoří skutek v konkrétní projednávané věci a kdy je totožnost skutku 
zachována, je nutné zkoumat tyto otázky vždy podle individuálních okolností 
každé jednotlivé trestní věci (srov. č. 21/2002-u. Sb. nálezů a usnesení ÚS – 
usnesení sp. zn. II. ÚS 143/02). To platí vzhledem k § 12 odst. 12 tr. ř. i o 
dílčím útoku, který je sice pojmem právním, ale jeho obsah tvoří jednání 
pachatele a následek tímto jednáním způsobený, který je relevantní z hlediska 
trestního práva. Z těchto hledisek není proto důvodná námitka ministra 
spravedlnosti uvedená v odůvodnění stížnosti pro porušení zákona, že judikatura 
Nejvyššího soudu není z hlediska vymezení dílčího útoku jednotná, když je 
přitom poukazováno na rozhodnutí, která se skutkově a konkrétními okolnostmi 
zásadně odlišují (v těchto rozhodnutích šlo o jednání pachatele při prodeji 
omamných a psychotropních látek oproti majetkové trestné činnosti). Pro 
srovnání pak zcela rozdílné může být posouzení dílčího útoku rovněž u trestné 
činnosti stejného druhu, např. u pohlavního zneužívání apod., kde v některém 
případě může být dílčí útok pokračujícího trestného činu spočívající v jednání 
pachatele vázán na jednotlivou poškozenou osobu (např. při místně i časově 
odděleném sexuálním zneužívání jednotlivých poškozených) a v jiném případě s 
ohledem na individuální okolnosti může takový dílčí útok zakládat sexuální 
zneužití více poškozených osob v určité místní i časové souvislosti (např. 
sexuální zneužití několika žákyň na jednom školním výletu). 

Obecně je tedy možno pouze konstatovat, že skutkem (dílčím útokem) se rozumí 
určitá událost ve vnějším světě záležející v jednání člověka, která může mít 
znaky trestného činu či trestných činů anebo nemusí vykazovat znaky žádného 
trestného činu. Jde-li o trestný čin, pak podstatu skutku (dílčího útoku) tvoří 
jednání pachatele a následek tímto jednáním způsobený, který je relevantní z 
hlediska trestního práva. Jako skutek (dílčí útok) je taková událost vymezena v 
příslušném aktu orgánu činného v trestním řízení, tj. v usnesení o zahájení 
trestního stíhání, a dále např. v obžalobě, v rozsudku, v usnesení o zastavení 
trestního stíhání apod. Skutkem v trestním řízení je souhrn skutkových 
okolností popsaných v těchto aktech, nikoliv jejich právní posouzení, skutkem 
se tedy rozumí čin a změna právního posouzení se totožnosti skutku netýká.

Jak již bylo shora uvedeno, podstatu skutku, stejně jako s přihlédnutím k § 12 
odst. 12 tr. ř. podstatu dílčího útoku tvoří jednání pachatele, kterým se 
rozumí projevy vůle pachatele ve vnějším světě, pokud jsou zahrnuty zaviněním, 
neboť jen jednáním může být způsoben následek významný pro trestní právo, který 
spočívá v porušení nebo ohrožení hodnot (zájmů) chráněných trestním zákonem 
(srov. zejména č. 8/1985 a 41/2002-I. Sb. rozh. tr.; shodně i č. 21/2002-u. Sb. 
nálezů a usnesení ÚS – usnesení sp. zn. II. ÚS 143/02). V návaznosti na to 
považuje Nejvyšší soud za nutné zdůraznit, že dílčím útokem (skutkem) ve smyslu 
ustanovení § 89 odst. 3 tr. zák. a § 12 odst. 12 tr. ř. může být pouze jednání 
pachatele samého, nikoli jednání jiné, třetí osoby, která je v konkrétním 
případě v postavení poškozeného a která v předmětné věci vystavila předmětné 
faktury, v nichž oba uvedené soudy spatřovaly samostatné dílčí útoky. Předmětné 
faktury jsou sice rozhodné zejména pro určení, v jaké výši zůstaly obviněnému 
poskytnuté služby a výrobky neuhrazeny, a tedy v jakém rozsahu byla způsobena 
jednáním obviněného škoda, rozhodně však tyto faktury samy o sobě, ani jejich 
vystavení nelze považovat za dílčí útoky trestného činu podvodu podle § 250 
odst. 1, 4 tr. zák., jehož se měl podle zahájení trestního stíhání dopustit 
obviněný J. Č., jak v zásadě dovodily oba soudy, neboť tyto faktury obviněný 
nevystavoval a tedy nejsou ani součástí jeho jednání, které tvoří podstatu 
dílčích útoků (skutků). Jen pro úplnost v této souvislosti Nejvyšší soud 
považuje za nutné dodat, že je správná úvaha ministra spravedlnosti uvedená v 
odůvodnění stížnosti pro porušení zákona, že poškozenými vystavené faktury 
vůbec nemusí adekvátně odrážet časový harmonogram odběru zboží a služeb. Ten 
totiž může být zcela plynulý a souvislý, byť faktury dodavatel vystavuje v 
určitých časových intervalech (srov. k tomu z vytnutých dílčích skutků zejména 
body pod č. 23 – pronájem lešení HAKI včetně příslušenství v době od 29. 9. 
2003 do 30. 4. 2004 od společnosti H. V., a. s., dále pod č. 42 – využívání 
telekomunikačních služeb v době od 16. 12. 2003 do 3. 11. 2004 od společnosti 
Č. M., a. s. (poté O. M., a. s.) – nyní V. C. R., a. s., pod č. 67 pronájem 2 
ks míchaček H 125 v době od června 2004 do října 2004 od společnosti S. a o. f. 
T., s. r. o., nebo pod č. 88 – pronájem lešení HAKI, které dosud nevrátil, v 
době od 25. 8. 2004 do 30. 11. 2004 od společnosti P., spol. s r. o., atd.). 
Data vystavení jednotlivých faktur tak v této věci neodpovídají povaze a době 
odběru zboží a služeb obviněným, a proto nic nevypovídají o tom, zda k odběru 
zboží či služeb docházelo v určitých časových intervalech, které by případně 
mohly odůvodňovat považování každého odběru za dílčí útok pokračujícího 
trestného činu ve smyslu § 12 odst. 12 tr. ř. (srov. k tomu i bod obžaloby pod 
č. 63, kde nově zařazené faktury byly poškozenou společností C., spol. s r. o., 
vystaveny všechny v jeden den 29. 6. 2004), či plynule a souvisle, jak tomu 
nepochybně bylo v některých i shora zmíněných bodech obžaloby.

Rozhodnutí podle § 160 odst. 1 tr. ř. je ve vztahu k ustanovení § 12 odst. 12 
tr. ř. vázáno na popis skutku – dílčího útoku, který musí být v takovém 
rozhodnutí popsán tak, aby nemohl být zaměněn s jiným skutkem – dílčím útokem. 
Dílčí útok pokračujícího trestného činu je dílčí jednání obviněného, které je 
do určité míry oddělené zpravidla časově i místně, popř. i ve vztahu k 
jednotlivému poškozenému, pokud toto dílčí jednání je součástí souhrnu takových 
obdobných dílčích útoků při naplnění znaků pokračování v trestném činu podle § 
89 odst. 3 tr. zák. Pokračování v trestném činu se podle tohoto ustanovení 
rozumí takové jednání, jehož jednotlivé dílčí útoky vedené jednotným záměrem 
naplňují stejnou skutkovou podstatu trestného činu, jsou spojeny stejným nebo 
podobným způsobem provedení a blízkou souvislostí časovou a v předmětu útoku. 
Podle ustálené judikatury Nejvyššího soudu totožnost skutku a vzhledem k § 12 
odst. 12 tr. ř. i dílčího útoku neznamená, že mezi dílčím útokem (skutkem) 
uvedeným v usnesení o zahájení trestního stíhání a dílčím útokem (skutkem) 
popsaným v žalobním návrhu obžaloby musí být úplná shoda. Totožnost dílčího 
útoku (skutku) je dána při zachování totožnosti jednání a následku, ale i v 
případě zachování jen totožnosti jednání nebo jen totožnosti následku. 
Totožnost dílčího útoku (skutku) je zachována jak v případě, kdy některé ze 
skutečností pojatých původně do souhrnu skutečností charakterizujících jednání 
nebo následek odpadnou, tak i tehdy, když k takovému souhrnu skutečností 
přistoupí skutečnosti další, tvořící s původními jedno jednání, popř. následek, 
pokud se nezmění podstata dílčího útoku (skutku). Podstata dílčího útoku 
(skutku) je určována účastí obžalovaného na určité události popsané v žalobním 
návrhu, z níž vzešel následek porušující nebo ohrožující společenské zájmy 
chráněné trestním zákonem (srov. č. 9/1972, č. 23/1972, č. 64/1973, č. 
1/1996-I. a č. 15/2003- II. Sb. rozh. tr.; dále i č. 1/2001-T 2 Souboru 
rozhodnutí Nejvyššího soudu). Z hlediska tohoto právního názoru je třeba 
hodnotit u jednotlivých bodů obžaloby v návaznosti na usnesení o zahájení 
trestního stíhání doplnění shora uvedených jednotlivých faktur nebo i dílčího 
jednání obviněného do jednotlivých shora uvedených bodů obžaloby oproti 
usnesení o zahájení trestního stíhání.

Podvodné jednání kladené obviněnému J. Č. v obžalobě ze dne 4. 4. 2007, sp. zn. 
KZV 42/2005, za vinu mělo zjednodušeně řečeno spočívat ve vylákání plnění 
(konkrétně specifikovaného zboží a služeb) od jednotlivých poškozených 
společností nebo fyzických osob na základě uzavření určité smlouvy, podle níž 
mu bylo posléze plněno poškozeným dodavatelem (ať již ve formě poskytnutí 
určitých služeb či dodání výrobků, jednorázově, opakovaně nebo po určitou 
souvislou dobu), a to za situace, kdy již od počátku jednání při uzavírání 
předmětné smlouvy měl obviněný v úmyslu za poskytnuté zboží či služby 
jednotlivými poškozenými nezaplatit, neboť si byl již od měsíce ledna 2003 
vědom velmi špatné ekonomické situace své firmy (správně společnosti J. Č. & 
S., s. r. o.) a věděl tedy, že nebude schopen ve lhůtě splatnosti ani později 
dostát sjednaným závazkům, přičemž dodavatelům zboží a služeb tuto skutečnost 
zatajil. Soudy obou stupňů nevzaly zejména v úvahu skutečnost, že obviněný 
uvedl svým popsaným jednáním v omyl konkrétně shora uvedené dodavatele zboží 
nebo služeb, přičemž odběry zboží nebo služeb, jimi vyúčtované na základě 
předmětných faktur, které nebyly původně uvedeny v usnesení o zahájení 
trestního stíhání a které v návaznosti na faktury v tomto usnesení uvedené také 
posléze nebyly obviněným uhrazeny, popř. i další dílčí jednání obviněného vůči 
těmto poškozeným, již jen zvyšují rozsah jeho trestné činnosti vůči těmto 
poškozeným a jim způsobenou škodu v rámci jednotlivých dílčích útoků, které 
byly v usneseních zahájení trestního stíhání a posléze i v obžalobě dostatečně 
a z hlediska zákona a shora uvedených právních názorů i správně vymezeny. Dílčí 
útoky nelze ze shora uvedených důvodů vztáhnout k jednotlivým fakturám, ale ani 
k jednotlivým odběrům zboží, které ani nelze vzhledem k způsobu provedení 
jednání obviněného J. Č. u jednotlivých dílčích útoků a k jejich popsanému 
charakteru, kdy zpravidla šlo o dlouhodobější postupné nebo souvislé odběry 
zboží a služeb na jednotlivé stavby prováděné společností J. Č. & S., s. r. o., 
v níž působil obviněný jako jednatel (dále šlo např. o postupné výpůjčky 
finanční hotovosti, což je tradičně v judikatuře soudů považováno u jednoho 
poškozeného za jediný souvislý dílčí útok – viz bod 3. obžaloby), a to na 
základě jediné smlouvy či ústní nebo jiné objednávky či dokonce jen faktického 
převzetí (např. bod 9. obžaloby) zpravidla vůbec oddělit, což nakonec zřejmě 
vedlo soud prvního stupně k tomu, že požadoval zahájení trestního stíhání 
převáženě ohledně faktur vystavovaných poškozenými. Z těchto důvodů je třeba v 
tomto konkrétním případě navázat vymezení dílčích útoků na jednotlivé 
společnosti a fyzické osoby, které byly jednáním obviněného poškozeny. Právě ve 
vztahu ke každému jednotlivému poškozenému mělo a muselo být zahájeno trestní 
stíhání formou usnesení podle § 160 odst. 1 tr. ř., jak se také v této věci 
řádně stalo. Rozhodně není v rozporu s povinností dodržet totožnost dílčího 
útoku (skutku), pokud se na základě provedeného přípravného řízení v popisu 
některého dílčího útoku (skutku) doplní faktura nebo další faktury vystavené 
některými z poškozených, popř. další dílčí podvodné jednání vůči nim (např. v 
podobě nevrácení 9 ks zapůjčených lahví nebo jiného zapůjčeného materiálu u 
bodů 23 a 28 atd.), které bezprostředně navazuje na jednání obviněného J. Č. 
popsané v dílčím útoku (skutku) a které pak tvoří při zachované totožnosti 
následku společně s již popsaným jednáním takový dílčí útok (skutek), jenž byl 
již uveden v postupně vydávaných a ve spise dále konkretizovaných usneseních o 
zahájení trestního stíhání podle § 160 odst. 1 tr. ř. vůči obviněnému J. Č. Z 
těchto důvodů uvedená doplnění popisů shora uvedených dílčích útoků (skutků) v 
obžalobě oproti usnesením o zahájení trestního stíhání nejsou důvodem k 
zahájení trestního stíhání pro další dílčí útok (skutek) ve smyslu § 160 odst. 
5 tr. ř., neboť jde jen o doplnění a další konkretizaci již v příslušném 
usnesení o zahájení trestního stíhání uvedeného dílčího útoku (skutku), aniž by 
došlo ke změně jeho podstaty (srov. č. 64/1973 Sb. rozh. tr.).

Jestliže za těchto okolností Krajský soud v Českých Budějovicích po předběžném 
projednání obžaloby svým usnesením ze dne 16. 8. 2007, č. j. 16 T 12/2007-3609, 
vrátil podle § 188 odst. 1 písm. e) tr. ř. trestní věc obviněného J. Č. 
státnímu zástupci k došetření, porušil zákon v ustanoveních § 12 odst. 12 a § 
188 odst. 1 písm. e) tr. ř., a pokud Vrchní soud v Praze k stížnosti státní 
zástupkyně Krajského státního zastupitelství v Českých Budějovicích svým 
usnesením ze dne 21. 11. 2007, sp. zn. 9 To 93/2007, tato pochybení Krajského 
soudu v Českých Budějovicích nenapravil, porušil zákon v ustanoveních § 147 
odst. 1 a § 148 odst. 1 písm. c) tr. ř.

Z těchto důvodů Nejvyšší soud podle § 268 odst. 2 tr. ř. vyslovil, že napadeným 
usnesením Vrchního soudu v Praze ze dne 21. 11. 2007, sp. zn. 9 To 93/2007, byl 
porušen zákon v ustanovení § 147 odst. 1 a § 148 odst. 1 písm. c) tr. ř. a v 
řízení mu předcházejícím v ustanovení § 12 odst. 12 tr. ř. a § 188 odst. 1 
písm. e) tr. ř., ve prospěch obviněného J. Č. Nejvyšší soud přitom rozhodl jen 
tímto tzv. akademickým výrokem podle § 268 odst. 2 tr. ř., který se nedotýká 
právní moci rozhodnutí, o něž jde (§ 269 odst. 1 tr. ř.), neboť v řízení o 
stížnosti pro porušení zákona lze podle § 269 odst. 2 tr. ř. zrušit pouze ta 
nezákonná rozhodnutí, jimiž byl porušen zákon v neprospěch obviněného, a žádné 
zákonné ustanovení již neumožňuje, aby stejně Nejvyšší soud postupoval při 
zjištěném porušení zákona ve prospěch obviněného.

P o u č e n  í :  Proti tomuto rozsudku není žádný opravný prostředek přípustný.

V Brně dne 22. května 2008

Předseda senátu:

Prof. JUDr. Pavel  Š á m a l,  Ph. D.  

