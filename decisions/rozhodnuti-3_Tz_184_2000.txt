Soud: Nejvyšší soud

Spisová značka: 3 Tz 184/2000

Datum rozhodnutí: 06.09.2000

Typ rozhodnutí: Rozsudek




3 Tz 184/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 6. 
září 2000 v senátě složeném z předsedy JUDr. Antonína Draštíka a soudců JUDr. 
Jindřicha Fastnera a JUDr. Eduarda Teschlera stížnost pro porušení zákona 
podanou ministrem spravedlnosti České republiky v neprospěch obviněného R. M., 
proti usnesení Okresního soudu ve Frýdku-Místku ze dne 24. 1. 2000, sp. zn. 2 T 
235/99, a podle § 268 odst. 2, § 270 odst. 2 a § 271 odst. 1 tr. ř., za splnění 
podmínek ustanovení § 272 tr. ř., rozhodl   t a k t o :

	Pravomocným usnesením Okresního soudu ve Frýdku-Místku ze dne 24. 1. 
2000, sp. zn. 2 T 235/99,   b y l   p o r u š e n   z á k o n   v ustanovení § 
307 odst. 3 tr. ř. ve prospěch obviněného R. M. 

	Usnesení Okresního soudu ve Frýdku-Místku ze dne 24. 1. 2000, sp. zn. 2 
T 235/99, se   d o p l ň u j e   o výrok, jímž se podle § 307 odst. 3 tr. ř. 
obviněnému R. M.,    u k l á d á  , aby v průběhu zkušební doby nahradil škodu 
ve výši 48.711,- Kč poškozené S., a. s.,  a to na základě dohody o její 
náhradě, kterou uzavřel s poškozenou dne 9. 12. 1999.

Odůvodnění:

Usnesením Okresního soudu ve Frýdku- Místku ze dne 24. 1. 2000, sp. zn. 2 T 
235/99, bylo podle § 307 odst. 1 tr. ř. podmíněně zastaveno trestní stíhání 
obviněného R. M.  pro skutek spočívající v podstatě v tom, 

že v době od 28. 6. 1999 do 30. 6. 1999 a následně pak dne 2. 7. 1999 ve F. - 
M.,  jako obstaratel a. s., S., neodvedl finanční sázkové vklady vyinkasované v 
průběhu 26. a 27. sázkového týdne roku 1999 v částce 33.575,- Kč za 26. sázkový 
týden a v částce 15.136,- Kč za 27. sázkový týden, a to v rozporu se smlouvou o 
obstarávání sázkové služby ze dne 10. 5. 1999, kterou se zavázal první pracovní 
den následujícího sázkového týdne vytisknout finanční výpis - fakturu - a poté 
do dvacetičtyř hodin vystavit převodní příkaz a odvod uhradit nejpozději třetí 
den po ukončení sázkového týdne, peníze nezaplatil ani po opakovaných urgencích 
a dluží tak a. s., S., částku ve výši 48.711,- Kč, 

v němž byl spatřován trestný čin zpronevěry podle § 248 odst. 1, 2 tr. zák.

 Podle § 307 odst. 2 tr. ř. byla obviněnému stanovena zkušební doba v trvání 18 
měsíců. Toto usnesení nabylo právní moci dne 15. 2. 2000 (na rozhodnutí je 
nesprávně uvedeno datum 18. 2. 2000). 

Proti tomuto usnesení podal ministr spravedlnosti České republiky podle § 266 
odst. 1 tr. ř. ve lhůtě uvedené v § 272 tr. ř. u Nejvyššího soudu České 
republiky v neprospěch obviněného R. M.  stížnost pro porušení zákona. Z obsahu 
podané stížnosti pro porušení zákona vyplývá, že okresní soud  správně shledal, 
že v posuzované věci jsou splněny všechny zákonné předpoklady pro rozhodnutí o 
podmíněném zastavení trestního stíhání, neboť se jedná o trestný čin, u něhož 
horní hranice trestní sazby nepřevyšuje pět let odnětí svobody, obviněný se k 
trestné činnosti doznal, s podmíněným zastavením trestního stíhání souhlasil a 
s poškozenou obchodní společností a. s., S., uzavřel dne 9. 12. 1999 dohodu o 
náhradě způsobené škody, přičemž ke dni konání hlavního líčení uhradil část 
škody ve výši 2.000,- Kč. Ministr spravedlnosti poukázal též na to, že obviněný 
dosud nebyl soudně trestán ani projednáván pro přestupek, takže okresní soud 
důvodně dospěl k závěru, že i  vzhledem k osobě obviněného a k okolnostem 
případu lze rozhodnutí o podmíněném zastavení trestního stíhání pokládat za 
dostačující. Vytýká však, že okresní soud nesprávně opomenul ustanovení § 307 
odst. 3 tr. ř., neboť podle tohoto ustanovení je povinností soudu v rozhodnutí 
o podmíněném zastavení trestního stíhání uložit obviněnému, který uzavřel s 
poškozeným dohodu o způsobu náhrady škody, aby škodu v průběhu zkušební doby 
uhradil. Okresní soud však nevzal v úvahu tu skutečnost, že obviněný způsobenou 
škodu poškozenému zatím neuhradil, když s poškozeným toliko uzavřel dohodu o 
způsobu její náhrady. Bylo proto obligatorní podmínkou, aby v rozhodnutí o 
podmíněném zastavení trestního stíhání uložil obviněnému též podle § 307 odst. 
3 tr. ř. povinnost tuto škodu nahradit v průběhu zkušební doby, což však soud v 
rozhodnutí nevyslovil. 

V závěru stížnosti pro porušení zákona proto ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že usnesením 
Okresního soudu ve Frýdku-Místku ze dne 24. 1. 200, sp. zn. 2 T 235/99, byl 
porušen zákon v ustanovení § 307 odst. 3 tr. ř., a aby podle § 270 odst. 2 tr. 
ř. Okresnímu soudu ve Frýdku-Místku přikázal, aby o chybějícím výroku rozhodl.

Nejvyšší soud přezkoumal na podkladě stížnosti pro porušení zákona podle § 267 
odst. 1 tr. ř. správnost všech výroků napadeného usnesení, jakož i řízení, jež 
mu předcházelo, a shledal, že k porušení zákona skutečně došlo v tom směru a 
rozsahu, jak na to přiléhavě poukazuje podaná stížnost pro porušení zákona. 

Podle § 307 odst. 1 tr. ř. platí, že v řízení o trestném činu na který zákon 
stanoví trest odnětí svobody, jehož horní hranice nepřevyšuje 5 let, může se 
souhlasem obviněného soud podmíněně zastavit trestní stíhání, jestliže 

a)  obviněný se k trestnému činu doznal,

b)   nahradil škodu, pokud byla činem způsobena, nebo s poškozeným o její 
náhradě    uzavřel dohodu, anebo učinil jiná potřebná opatření k její náhradě, 

a vzhledem k osobě pachatele, s přihlédnutím k jeho dosavadnímu životu a k 
okolnostem případu lze důvodně takové rozhodnutí považovat za dostačující. 

Podle § 307 odst. 2 tr. ř. v rozhodnutí o podmíněném zastavení trestního 
stíhání se stanoví zkušební doba na 6 měsíců až 2 roky. 

Ustanovení § 307 odst. 3 tr. ř. pak stanoví, že obviněnému, který uzavřel s 
poškozeným dohodu o způsobu náhrady škody, se v rozhodnutí o podmíněném 
zastavení trestního stíhání uloží, aby škodu v průběhu zkušební doby nahradil. 

Z obsahu spisu vyplývá, že na obviněného R. M.  byla u Okresního soudu ve 
Frýdku-Místku v posuzované věci podána obžaloba pro trestný čin zpronevěry 
podle § 248 odst. 1, 2 tr. zák., za který byl ohrožen uložením trestu odnětí 
svobody v trvání od 6 měsíců  do 3 let. 

Nejvyšší soud ve shodě s podanou stížností pro porušení zákona se především 
ztotožnil s tím, že v projednávané věci byly splněny všechny formální i 
materiální podmínky pro podmíněné zastavení trestního stíhání předpokládané 
ustanovením § 307 odst. 1 písm. a), b) tr. ř. Je zcela nepochybné, že obviněný 
je stíhán pro trestný čin, na který zákon stanoví trest odnětí svobody jehož 
horní hranice nepřevyšuje 5 let a sám obviněný s podmíněným zastavením 
trestního stíhání vyslovil souhlas v hlavním líčení konaném dne 24. 1. 2000 u 
Okresního soudu ve Frýdku-Místku. Z obsahu spisu je zřejmé, že obviněný se k 
trestnému činu doznal. Pokud jde o splnění podmínky uvedené v § 307 odst. 1 
písm. b) tr. ř. týkající se odškodnění poškozeného, okresní soud důvodně 
vycházel z předložené dohody o náhradě škody způsobené posuzovaným trestným 
činem a jejím splácením, která byla uzavřena mezi obviněným R. M. a poškozenou 
a. s., S., dne 9. 12. 1999 (č. l. 41 spisu). 

Okresní soud též správně dospěl k závěru, že vzhledem k osobě obviněného, který 
dosud nebyl projednáván ani pro přestupek, ani nebyl soudně trestán, jakož i v 
zhledem k okolnostem případu (zejména s přihlédnutím k motivaci obviněného a k 
jeho upřímné lítosti), lze skutečně rozhodnutí soudu o podmíněném zastavení 
trestního stíhání pokládat za dostačující způsob projednání a rozhodnutí této 
věci. 

Lze tedy uzavřít, že v posuzované věci byly splněny všechny zákonné podmínky, 
za nichž lze rozhodnout o podmíněném zastavení trestního stíhání ve smyslu 
ustanovení § 307 odst. 1 tr. ř.

Okresní soud též v rozhodnutí o podmíněném zastavení trestního stíhání správně 
stanovil zkušební dobu a její délku v trvání 18 měsíců, což odpovídá všem 
zákonným hlediskům.

Okresní soud však v návaznosti na zákonný předpoklad § 307 odst. 1 písm. b) tr. 
ř., který byl  v posuzované věci  naplněn tím, že obviněný s poškozeným toliko 
uzavřel dohodu o náhradě způsobené škody, patrně přehlédl ustanovení § 307 
odst. 3 tr. ř., jak na to ostatně správně poukazuje stížnost pro porušení 
zákona. Spočívá-li totiž zákonný předpoklad podmíněného zastavení trestního 
stíhání v tom, že obviněný uzavřel s poškozeným dohodu o způsobu náhrady škody, 
jak tomu bylo v této věci, pak je obligatorní součástí rozhodnutí o podmíněném 
zastavení trestního stíhání výrok, jímž se obviněnému uloží, aby tuto škodu v 
souladu s uzavřenou dohodou poškozenému v průběhu  zkušební doby nahradil.

Z výše uvedeného je zřejmé, že výrok rozhodnutí o podmíněném zastavení 
trestního stíhání obviněného R. M.  je neúplný, neboť za situace, kdy obviněný 
škodu způsobenou trestným činem nenahradil, ani neučinil jiná potřebná opatření 
k její náhradě, již přímo ze zákona je povinnou součástí rozhodnutí o 
podmíněném zastavení trestního stíhání výrok, jímž se obviněnému podle § 307 
odst. 3 tr. ř. ukládá, aby škodu v průběhu zkušební doby nahradil. Je tedy 
evidentní, že výrok rozhodnutí o podmíněném zastavení trestního stíhání je 
neúplný a tento neúplný výrok je nutno doplnit.

Na základě všech výše uvedených skutečností proto Nejvyšší soud podle § 268 
odst. 2 tr. ř. vyslovil, že napadeným usnesením Okresního soudu ve Frýdku-
Místku byl porušen zákon v ustanovení § 307 odst. 3 tr. ř., a to ve prospěch 
obviněného R. M. Je tomu tak proto, že za situace, kdy byly splněny podmínky § 
307 odst. 1 písm. a), b) tr. ř., tak bylo nezbytné, aby součástí rozhodnutí byl 
též výrok, který v napadeném usnesení učiněn nebyl, tedy výrok podle § 307 
odst. 3 tr. ř.  Právě absence tohoto výroku v napadeném usnesení je podstatou 
porušení zákona ze strany okresního soudu. Proto Nejvyšší soud vyslovil, že 
zákon byl porušen právě v tom ustanovení, které okresním soudem aplikováno 
nebylo, ač přímo ze zákona vyplývá, že použito býti mělo. K porušení zákona 
došlo výlučně ve prospěch obviněného, neboť stanovení povinnosti nahradit 
způsobenou škodu během zkušební doby podmíněného zastavení je rozhodnutím, 
které obviněnému rozhodně neprospívá. 

S ohledem na to, že byly splněny podmínky ustanovení § 272 tr. ř. mohl Nejvyšší 
soud přistoupit i k tomu, aby uvážil další procesní postup v posuzované věci. 

Z ustanovení § 270 odst. 2 tr. ř. vyplývá, že pokud záleží porušení zákona jen 
v tom, že v napadeném rozhodnutí některý výrok chybí nebo je neúplný, může 
Nejvyšší soud, aniž rozhodnutí zruší, přikázat orgánu o jehož rozhodnutí jde, 
aby o chybějícím výroku rozhodl nebo neúplný výrok doplnil. Argumentací a 
contrario ( „..může ..\") lze dospět k závěru, že zákon nebrání tomu, aby 
Nejvyšší soud o chybějícím výroku rozhodl sám nebo aby neúplný výrok sám 
doplnil. Takové vlastní rozhodnutí Nejvyššího soudu ovšem předpokládá, že jsou 
splněny i podmínky naznačené v ustanovení § 271 odst. 1 tr. ř.  Podle tohoto 
ustanovení platí, že Nejvyšší soud může při zrušení napadeného rozhodnutí také 
sám hned rozhodnout ve věci, je-li možno rozhodnutí učinit na podkladě 
skutkového stavu, který byl v napadeném rozhodnutí správně zjištěn, a nejsou-li 
zde žádné další zákonné překážky pro takový postup. Na základě výše uvedeného 
lze argumentací a maiore ad minus (může-li Nejvyšší soud napadené rozhodnutí 
zrušit a pak sám rozhodnout, tím spíše může sám rozhodnout, aniž napadené 
rozhodnutí zruší) dospět k závěru, že takové vlastní rozhodnutí může Nejvyšší 
soud učinit i v případě, kdy napadené rozhodnutí nezruší, tj. bude-li takové 
rozhodnutí pouze doplněno ve smyslu § 270 odst. 2 tr. ř. 

Protože Nejvyšší soud dospěl k závěru, že v posuzované věci jsou splněny výše 
citované předpoklady aplikace ustanovení § 270 odst. 2 tr. ř.  a § 271 odst. 1 
tr. ř., a s ohledem na výše již uvedené skutečnosti týkající se naplnění 
zákonných podmínek podmíněného zastavení trestního stíhání, rozhodl Nejvyšší 
soud sám tak, že napadené usnesení Okresního soudu ve Frýdku-Místku ze dne 24. 
1. 2000, sp. zn. 2 T 235/99, se doplňuje o výrok, jímž se podle § 307 odst. 3 
tr. ř. obviněnému R. M.  ukládá, aby v průběhu zkušební doby nahradil škodu ve 
výši 48.711,- Kč poškozené S., a. s., a to na základě dohody o její náhradě, 
kterou uzavřel s poškozenou dne 9. 12. 1999, když obviněný způsobenou škodu 
dosud zcela nenahradil. 

Poučení: Proti tomu rozhodnutí není stížnost pro porušení zákona přípustná.

V Brně dne 6. září 2000

Předseda senátu:

JUDr. Antonín   D r a š t í k 
