Soud: Nejvyšší soud

Spisová značka: 4 Tz 73/2007

Datum rozhodnutí: 27.09.2007

Typ rozhodnutí: ROZSUDEK




4 Tz 73/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 27. 
září 2007 v senátě složeném z předsedy  JUDr. J. P. a soudců  JUDr. F. H. a 
JUDr. P. Š. stížnost pro porušení zákona, kterou podal ministr spravedlnosti 
České republiky ve prospěch obviněného T. B., proti pravomocnému trestnímu 
příkazu Okresního soudu v Jablonci nad Nisou ze dne 14. 5. 2007, sp. zn. 15 T 
124/2007, a podle § 268 odst. 2, § 269  odst. 2 a § 270 odst. 1 tr. ř. 
rozhodl   t a k t o :

Pravomocným trestním příkazem Okresního soudu v Jablonci nad Nisou ze dne 14. 
5. 2007, sp. zn. 15 T 124/2007,  b y l   p o r u š e n   z á k o n   v 
ustanovení § 314e  odst. 2 písm. a) tr. ř. v  neprospěch obviněného T. B. 

Napadený trestní příkaz  se   z r u š u j e  v části týkající se obviněného T. 
B.

Zrušují se též všechna další rozhodnutí na zrušenou část trestního příkazu 
obsahově navazující, pokud vzhledem ke změně, k níž došlo zrušením, pozbyla 
podkladu.

Okresnímu soudu v Jablonci nad Nisou  s e   p ř i k a z u j e , aby věc v 
potřebném rozsahu znovu projednal a rozhodl.

            	                            

O d ů v o d n ě n í :

Trestním příkazem Okresního soudu v Jablonci nad Nisou ze dne 14. 5. 2007, sp. 
zn.  15 T 124/2007, byl obviněný T. B. uznán vinným trestným činem zpronevěry 
podle § 248 odst. 1, odst. 2 tr. zák., spáchaným ve formě spolupachatelství 
podle § 9 odst. 2 tr. zák., kterého se dopustil jednáním dne 15. 1. 2007, za 
což byl odsouzen podle § 248 odst. 2 tr. zák.  a § 314e odst. 2 písm. a) tr. ř. 
k trestu odnětí svobody v trvání osmnácti měsíců s podmíněným odkladem jeho 
výkonu na zkušební dobu dvou let. Současně bylo obviněnému uloženo, aby ve 
zkušební době podmíněného odsouzení podle svých sil uhradil způsobenou škodu. 
Předmětný trestní příkaz byl obviněnému doručen dne 6. 6. 2007 a právní moci 
nabyl dne 15. 6. 2007. Tímtéž trestním příkazem bylo rozhodnuto o vině a trestu 
obviněné M. P., avšak ohledně ní trestní příkaz doposud právní moci nenabyl.

Proti pravomocnému trestnímu příkazu Okresního soudu v Jablonci nad Nisou ze 
dne 14. 5. 2007, sp. zn. 15 T 124/2007, podal ministr spravedlnosti České 
republiky stížnost pro porušení zákona ve prospěch obviněného T. B. Vytkl v ní, 
že zákon byl porušen v ustanovení § 314e odst. 2 písm. a) tr. ř. 

V odůvodnění stížnosti pro porušení zákona ministr spravedlnosti namítl, že 
Okresní soud v Jablonci nad Nisou se neřídil ustanovením § 314e odst. 2 písm. 
a) tr. ř., neboť odsouzenému T. B. uložil podmíněný trest odnětí svobody nad 
horní hranicí zákonné trestní sazby, a to v délce 18 měsíců se zkušební dobou 
na 2 roky.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Okresního soudu v Jablonci nad Nisou ze dne 14. 5. 2007, sp. zn. 15 T 124/2007, 
byl porušen zákon v neprospěch obviněného T. B. ve vytýkaném směru, aby podle § 
269 odst. 2 tr. ř. napadený trestní příkaz zrušil a zrušil rovněž všechna další 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, a aby dále postupoval podle ustanovení § 270 odst. 1 tr. ř. 

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen 
byl.                                    

	

Z ustanovení § 314e odst. 1 tr. ř. vyplývá, že samosoudce může bez projednání 
věci v hlavním líčení vydat trestní příkaz, jestliže skutkový stav je 
spolehlivě prokázán opatřenými důkazy, a to i ve zjednodušeném řízení konaném 
po zkráceném přípravném řízení. Podle § 314e odst. 2 písm. a) tr. ř. lze 
trestním příkazem uložit trest odnětí svobody do jednoho roku s podmíněným 
odkladem jeho výkonu. 

Základní podmínkou pro vydání trestního příkazu je podle § 314e odst. 1 tr. ř. 
spolehlivé prokázání skutkového stavu opatřenými důkazy. Samosoudce musí 
hodnotit předložené důkazy spolu s podanou obžalobou (návrhem na potrestání) v 
tom směru, zda jimi je prokázán skutkový stav, o němž nejsou důvodné 
pochybnosti, v rozsahu nezbytném pro vydání trestního příkazu. Samosoudce je 
omezen ve svých úvahách tím, že důkazy nebyly před soudem provedeny při 
zachování základních zásad trestního řízení, a proto musí zvláště pečlivě 
zvažovat, zda opatřené důkazy skutečně spolehlivě prokazují skutkový stav a 
zda  bez projednání věci v hlavním líčení může vydat trestní příkaz, jenž má 
povahu a účinky odsuzujícího rozsudku. Jestliže nedojde v tomto smyslu k 
pozitivnímu závěru o vině obviněného, trestní příkaz vydat nesmí, i když by 
jinak byly dány ostatní formální podmínky, a pokud neučiní některé z rozhodnutí 
uvedených v § 314c odst. 1 tr. ř., je povinen projednat věc v hlavním líčení. 
Pokud jde o zjištění skutkového stavu, o němž nejsou důvodné pochybnosti, 
vychází teorie a praxe trestního práva z principu, že takto je skutkový stav 
zjištěn tehdy, když z provedených důkazů tvořících uzavřený řetězec lze vyvodit 
na základě jejich hodnocení  jednoznačné  skutkové závěry, o nichž  nelze 
racionálně pochybovat.    

Dle zjištění Nejvyššího soudu České republiky samosoudce Okresního soudu v 
Jablonci nad Nisou rozhodl v souladu s § 314e odst. 1 tr. ř., neboť skutkový 
stav byl spolehlivě prokázán opatřenými důkazy, současně však rozhodl v rozporu 
se zákonným ustanovením § 314e odst. 2 písm. a) tr. ř., když obviněnému T. B. 
uložil trest odnětí svobody na osmnáct měsíců s podmíněným odkladem na zkušební 
dobu dvou let, přestože dle §  314e odst. 2 písm. a) tr. ř. lze trestním 
příkazem uložit trest odnětí svobody pouze do jednoho roku s podmíněným 
odkladem jeho výkonu.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné trestní 
sazby  stanovené pro trestní příkaz zásadně považovat za uložení druhu trestu, 
který je v zřejmém rozporu s jeho účelem ve smyslu § 266 odst. 2 tr. ř. 

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Okresního soudu v Jablonci nad Nisou ze dne 14. 5. 2007, sp. 
zn. 15 T 124/2007, byl porušen zákon v ustanoveních § 314e odst. 2 písm. a) tr. 
ř. v neprospěch obviněného T. B., podle § 269 odst. 2 tr. ř. napadený trestní 
příkaz zrušil v části týkající se obviněného T. B., neboť výrok o vině v 
trestním příkazu nemůže sám o sobě zůstat pravomocný se zřetelem na důsledky 
případně podaného odporu proti výroku o trestu uvedené v § 314g odst. 2 tr. ř. 
(podáním odporu se ruší celý trestní příkaz). Nejvyšší soud dále zrušil i 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu. 

Podle § 270 odst. 1 tr. ř. bylo přikázáno Okresnímu soudu v Jablonci nad Nisou, 
aby věc v potřebném rozsahu znovu projednal a rozhodl, přičemž aby při 
rozhodování o trestu obviněného T. B. respektoval všechna zákonná ustanovení 
pro ukládání trestu, včetně ustanovení § 314e odst. 2 písm. a) tr. ř. Bude-li 
Okresní soud v Jablonci nad Nisou ukládat obviněnému T. B. podmíněný trest 
odnětí svobody přesahující 1 rok, musí tak  učinit  v  hlavním   líčení   
rozsudkem.  Nejvyšší  soud v  této  souvislosti  zdůrazňuje,  že v novém řízení 
nemůže dojít ke změně rozhodnutí v neprospěch obviněného T. B.,  a tedy ani k 
uložení přísnějšího trestu, neboť Nejvyšší soud vyslovil, že zákon byl porušen 
v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 27. září 2007

Předseda senátu:

JUDr. J. P.
